Classificazione
AGRICOLTURA
Bonifica, miglioramenti e riordino fondiario



Oggetto del Consiglio n. 1483 del 11 maggio 2022 - Resoconto
OGGETTO N. 1483/XVI - Interpellanza: "Attività di consulenza
e di supporto ai Consorzi di miglioramento fondiario per l'accesso
ai finanziamenti a livello nazionale ed europeo".
Bertin (Presidente) -
Punto n. 18 dell'ordine del giorno.
Per l'illustrazione la consigliera Spelgatti.
Spelgatti (LEGA VDA) -
Preso atto del ruolo
importantissimo svolto dai consorzi di miglioramento fondiario, che
si occupano dell'esecuzione, manutenzione ed esercizio di opere di
miglioramento fondiario, quali la costruzione di impianti irrigui,
la ricerca, provviste, utilizzazione delle acque a scopo agricolo,
la costruzione e il riattamento di strade interpoderali e
teleferiche che possono sostituirle, la costruzione e riattamento
di fabbricati rurali, il miglioramento dei prati e dei pascoli
montani eseguibile a vantaggio di più fondi; richiamato il
contenuto dell'ordine del giorno n. 3, trattato nell'oggetto
175/XVI della seduta del 15 dicembre 2020, e le risposte date;
atteso che le risorse più cospicue per far fronte agli interventi
di cui necessitano i consorzi devono essere reperite a Roma e a
Bruxelles, e la Regione non può continuare a non essere parte
attiva nella consulenza e nel supporto dei consorzi medesimi nelle
complesse procedure che devono essere affrontate per ottenere
concretamente i fondi richiesti; per questo chiediamo se, al di là
degli annunci a cui non sono seguite azioni concrete, vi sia la
reale intenzione di creare in tempi brevi un ufficio apposito che
si occupi della consulenza e del supporto ai consorzi, nelle
procedure per ottenere i finanziamenti a vario titolo in Europa e a
Bruxelles. Noi sappiamo quali sono i problemi rispetto ai
finanziamenti di Bruxelles, ma questo è un problema a parte.
Presidente -
Per la risposta l'assessore Sapinet.
Sapinet (UV) -
Grazie collega Spelgatti, condivido parte
di quanto sollevato nell'interpellanza, quindi ribadire quanto sia
importante poter accedere alle risorse messe in campo dal Governo
italiano e dall'Unione europea nell'ambito delle risorse idriche,
oggi più che mai. Condivido magari un po' meno quando si dice che
nulla è stato fatto in proposito, ma direi che l'interpellanza sia
l'occasione giusta per fare il punto della situazione, per dire
quanto è stato fatto finora e quanto soprattutto dobbiamo fare da
qui in avanti.
Al fine di inquadrare correttamente la problematica dell'accesso
alle varie opportunità di finanziamento da parte dei consorzi di
miglioramento fondiario aventi sede nella nostra Regione, è
doveroso illustrare, in estrema sintesi, una serie di passaggi, a
partire dai primi contatti intercorsi con il Ministero delle
politiche agricole, alimentari e forestali, e con il CREA,
Consiglio per la ricerca in agricoltura e l'analisi dell'economia
agraria.
Nel mese di luglio del 2020 si tenne una videoconferenza durante
la quale i funzionari del CREA hanno presentato i vari
step
che avrebbero portato alla creazione della Banca dati investimenti
irrigui e hanno illustrato la struttura di DANIA, ovvero l'acronimo
di Database Nazionale degli Investimenti per l'Irrigazione e
l'Ambiente. All'epoca non erano previste soglie limite e gli
eventuali finanziamenti dovevano rispettare i criteri di
ammissibilità posti dai singoli fondi. Rispetto agli interventi con
lo stato di progettazione non ancora definito, si confermava in
quell'occasione che questi potevano essere inseriti per accedere
eventualmente a fondi per la progettazione. In realtà poi questi
bandi per la progettazione non sono mai stati pubblicati, almeno
fino a oggi. Nelle settimane successive a questa videoconferenza
sono stati immediatamente avvertiti i consorzi delle opportunità
offerte, sulla base delle conoscenze che man mano si
delineavano.
Sempre nel 2020, l'allora Ministra delle politiche agricole,
alimentari e forestali Teresa Bellanova, tramite un comunicato
stampa, aveva illustrato in sintesi i macro-obiettivi che sarebbero
serviti da guida. Di particolare interesse per le nostre realtà e
per i nostri consorzi era l'obiettivo di migliorare la capacità di
adattamento ai cambiamenti climatici e alla prevenzione del
dissesto idrogeologico. A tal fine era stato messo a disposizione
delle Regioni il database citato in precedenza, per censire appunto
il parco progetti da finanziare. Si ribadiva l'importanza degli
adempimenti dei Consorzi di miglioramento fondiario e dei Consorzi
irrigui che desideravano accedere ai finanziamenti europei
nazionali, in relazione agli obblighi di inserimento dei dati di
monitoraggi e dei volumi irrigui.
Con decreti vari, nel corso del 2021, sono stati infine
approvati i criteri di ammissibilità dei progetti presenti nella
banca dati DANIA per il Piano Nazionale di Ripresa e Resilienza.
Tra le condizioni di ammissibilità fissate, ve ne sono alcune che
risultano quasi, ahimè, proibitive per i nostri consorzi. Cito, ad
esempio, l'importo richiesto pari o superiore a 2 milioni di euro,
il livello progettuale esecutivo e lo stato delle autorizzazioni
acquisito da rinnovare entro sei mesi. La maggiore problematica
riscontrata è indubbiamente quella legata agli iter progettuali
delle singole opere, ovvero la difficoltà per i nostri consorzi di
ultimare la fase progettuale, requisito necessario per partecipare
appunto a questi bandi, senza ovviamente avere la certezza del
finanziamento.
Tutte queste informazioni sono state rese disponibili ai
consorzi e, infatti, nel corso del 2021 e in questi mesi del 2022,
sono state convocate parecchie riunioni in presenza con i consorzi
interessati, anche per capire e fare il punto della situazione di
quale fosse il reale stato di avanzamento di un'eventuale
progettazione. In sintesi, dalle varie riunioni con alcuni
rappresentanti dei consorzi valdostani, sono emersi alcuni punti: i
progetti dei consorzi sono ed erano di larga massima, oppure
preliminare, o con autorizzazioni tutte da richiedere; l'importo
delle opere, nella maggior parte dei casi, non arriva ai 2 milioni
minimi di euro richiesti; il consorzio non dispone di risorse
finanziarie per far fronte alle spese di progettazione; il fatto di
partecipare a bandi nazionali non era sinonimo di certezza del
finanziamento e i consorzi non dispongono dei necessari fondi per
indennizzare i proprietari dei fondi interessati dalle opere per
gli asservimenti delle tubazioni o dei manufatti. Queste le
problematiche emerse nel corso di questi incontri. Appare quindi
chiaro che la norma è cucita appositamente per gli enti pubblici,
come i consorzi di bonifica e i consorzi irrigui di miglioramento
fondiario di secondo livello, nonostante i bandi siano teoricamente
aperti a tutti gli enti irrigui.
Alla luce di quanto detto, trovo un po' ingeneroso affermare che
non sono state fatte azioni concrete: queste sono attualmente in
corso, così come la volontà di procedere verso la formazione anche
di consorzi di secondo livello, per riuscire a bypassare alcune di
queste problematiche. Va ricordato poi, come in altre occasioni,
che tali tipologie di finanziamento rappresentano una grande
opportunità per i nostri consorzi che ne rimangono i soli
destinatari. Più volte infatti, e ce lo siamo detti, abbiamo
espresso la volontà di supportare i consorzi non solo erogando
delle risorse (comunque difficili da reperire), ma creando delle
condizioni; ad esempio, andando a rinforzare l'ufficio competente,
un'azione che è in corso, che è stata fatta e non è ancora
completata. Sono state aggiunte nel corso del 2021 due risorse in
più all'ufficio consorzi, e di questi tempi non è non è cosa
facile; sappiamo bene le problematiche legate alle criticità di
personale. È un ufficio che già si sta rivelando un prezioso punto
di riferimento, che lo sarà sempre di più, e colgo anche
quest'occasione per ringraziare quanti si stanno adoperando in
quella direzione.
Tra le azioni che intendiamo mettere in campo a breve, vi è la
volontà di creare un momento di confronto e informazione con tutti
i presidenti dei consorzi di miglioramento fondiario della nostra
regione, per illustrare il modello dell'Unité Grand-Paradis,
l'unica che ha al suo interno previsto un ufficio territoriale a
servizio dei circa trenta consorzi di miglioramento fondiario;
viene portato avanti anche tutto un servizio di segreteria. Poi,
sempre in quella zona, vogliamo presentare quella che è stata
l'esperienza del consorzio di miglioramento fondiario di
Saint-Pierre e Villeneuve, che grazie alla perseveranza e
all'impegno del suo presidente, che credo sia corretto citare, il
signor Giorgio Lale Murix, dei suoi collaboratori, con il supporto
degli uffici dell'Unitè, dell'Assessorato all'agricoltura e delle
varie strutture regionali, insieme ad altri consorzi, Ru Champlong,
Cumiod-Montovert, Bréan-Torrette e Ru Bréan, ha beneficiato negli
ultimi anni di due importanti finanziamenti nazionali per un totale
di oltre 20 milioni di euro, finalizzati alla realizzazione di
un'infrastruttura irrigua intercomprensoriale. Questa è una
direzione, una linea che abbiamo supportato e, grazie appunto a
tutti questi enti e a queste persone, sono stati sicuramente
raccolti degli obiettivi e dei risultati importanti.
Questa è la linea che intendiamo perseguire e che sarà
l'occasione per definire la ricostituzione del gruppo di lavoro:
esisteva già, ma intendiamo snellirlo. Un gruppo di lavoro più
concreto, più operativo rispetto al passato, oggi con
un'organizzazione più ristretta, che possa approfondire le
tematiche illustrate grazie a quest'iniziativa e per condividere
quali possono essere poi gli strumenti che l'Amministrazione può e
sta mettendo in campo per agevolare l'accesso a risorse
nazionali.
Tra le ipotesi che stiamo valutando vi è la costituzione di un
fondo di rotazione per consentire ai consorzi di predisporre le
progettazioni esecutive previste ormai in ogni bando di portata
nazionale. Questo è sicuramente il punto di partenza fondamentale
per permettere di procedere con la progettazione.
Ricordo, inoltre, che nel corso del 2021, a favore dei Consorzi
di Miglioramento Fondiario, è stato previsto un bando a sportello
aperto, senza una scadenza, per gli interventi di manutenzione
straordinaria, strumento snello e di immediato utilizzo in caso di
necessità; uno strumento che sta dando risposte comunque importanti
e che ovviamente intendiamo continuare a proporre parallelamente a
tutte le altre attività.
Sempre in tema di consorzi, abbiamo per la prima volta messo
anche a disposizione una piattaforma informatica, sull'esempio
delle misure di supporto all'emergenza pandemica, per il
caricamento delle domande per il contributo alle spese di gestione,
che è un ulteriore contributo che si affianca a quelli già
citati.
Presidente -
Per la replica la consigliera Spelgatti.
Spelgatti (LEGA VDA) -
Vede Assessore, sostanzialmente la
risposta che mi ha fornito è la stessa che era stata data
all'ordine del giorno presentato dalla collega Foudraz nella seduta
del 17 dicembre 2020. La sua risposta all'epoca iniziava con: "Il
supporto ai consorzi è una frase presente nel nostro programma
elettorale e anche in quello di altre forze politiche, quindi
adesso si tratta di passare dalle parole ai fatti; un supporto che
deve essere portato avanti sicuramente con i numeri, con le
risorse, ma anche con delle azioni concrete"; poi parlava della
ristrutturazione dell'ufficio, delle giuste risorse umane, del
gruppo di lavoro e quant'altro. Sostanzialmente la risposta che a
distanza di un anno e mezzo ci viene data è la stessa, infatti
ripercorrendo tutta la risposta che le hanno preparato gli uffici,
si è partiti a raccontare tutti i contatti che ci sono stati,
quello che ha fatto il Ministero, quello che ha fatto il Ministro,
i vari decreti attuativi; questo prima del dicembre del 2020. Poi
si parla giustamente di tutte le difficoltà enormi che trovano i
consorzi, di riunioni con alcuni rappresentanti dei consorzi. E si
ribadisce, guardando la sua risposta, che i consorzi da soli non ce
la possono fare, perché i bandi sono complicatissimi, perché le
difficoltà sono enormi e quindi c'è la necessità di avere un
ufficio che si occupi strettamente della consulenza - della
consulenza! questa era la domanda che le ponevo - e del supporto a
sportello a tutti i consorzi.
Sostanzialmente, rispetto a una risposta concreta, effettiva ed
efficace, siamo punto e a capo, cioè non ci sono stati passi
avanti. La situazione è la stessa di prima, ci sono le
dichiarazioni di principio, ci sono piccole azioni, ma la domanda
specifica è se vi sia la reale intenzione di creare in tempi brevi
un ufficio apposito che si occupi della consulenza e del supporto
ai consorzi in tutte le procedure. Questa è l'unica azione
veramente efficace che possa esserci. Ma non per niente, perché al
di là di riunioni, ascolto di tutti i problemi e tutto quanto, i
consorzi non hanno le risorse economiche. Infatti poi bisogna
aiutare con le risorse economiche, perché altrimenti si andrà
avanti solo con interventi di ordinaria manutenzione, e spesso e
volentieri non sono in grado di fare manco questo, perché non hanno
le risorse, gli impianti sono obsoleti, gli interventi da fare sono
tantissimi, i soldi che vengono dati servono per le manutenzioni
straordinarie, non ci sono però soldi per l'investimento. Vero è
che sono state fatte le richieste e vedremo se si porterà a casa
qualcosa con i vari progetti del PNRR, però lo vedremo poi quello
che sarà, se ci sarà. Ma questa è una fase in cui ai consorzi
bisogna dare un supporto effettivo con un ufficio stabile a
sportello, dove loro si possano recare e dove possono essere
seguiti in queste procedure che sono troppo complicate, troppo
difficili per poter far sì che da soli ce la possano fare.
Sollecito nuovamente perché si vada in questa direzione.
