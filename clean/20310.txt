Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 296 del 18 dicembre 2003 - Resoconto
OGGETTO N. 296/XII - Iniziative per una maggiore attendibilità
dei dati sui flussi turistici della Regione. (Interpellanza)
Interpellanza
Premesso
- che la Legge regionale 6/2001 ha tra i suoi fini
istituzionali quello di "assicurare un'adeguata azione di
monitoraggio del mercato e dell'offerta turistico-commerciale
valdostana";
- che per conseguire l'obiettivo summenzionato sono stati
costituiti uno specifico Osservatorio regionale e il Sistema
Informativo del Commercio e del Turismo (SIRECT), per la
costituzione di una vera e propria banca dati
centralizzata;
- che l'acquisizione dei dati utili alle rilevazioni
statistiche viene effettuata sulla base delle comunicazioni dei
Comuni e, in particolare, delle Aziende di informazione e di
accoglienza turistica (AIAT);
- che il finanziamento delle AIAT è proporzionale al numero
delle presenze alberghiere ed extralberghiere ufficialmente
rilevate nel comprensorio di competenza;
- che sovente i numeri diffusi dall'Assessore regionale del
Turismo non sembravano trovare riscontro presso gli operatori del
settore;
- che è stata più volte evidenziata la necessità di
perfezionare le statistiche sui flussi, sia in termini di tempo che
di attendibilità;
- che una recente indagine della Magistratura sta
evidenziando delle clamorose irregolarità nel censimento dei dati
turistici da parte dell'AIAT di Aosta;
tutto ciò premesso, i sottoscritti Consiglieri
regionali
Interpellano
l'Assessore delegato per sapere:
1) se era a conoscenza di tale vicenda;
2) se sono già stati quantificati gli esuberi "virtuali" di
turisti e, in caso affermativo, a quanto ammonta il maggiore
contributo regionale indebitamente percepito dall'AIAT di
Aosta;
3) a chi sono attribuibili le responsabilità di questa totale
mancanza di corrispondenza tra i dati registrati e le effettive
presenze turistiche;
4) quali iniziative ha intrapreso e/o intende intraprendere
per ricondurre il censimento turistico in un alveo di attendibilità
e di correttezza.
F.to: Tibaldi - Frassy - Lattanzi
Presidente - La parola al Consigliere Tibaldi.
Tibaldi (CdL) - L'Assessore Caveri ben sa che la promozione
dell'offerta turistica regionale non può prescindere da una
compiuta e approfondita analisi di quelli che sono i dati di
mercato e soprattutto dell'evoluzione dei medesimi nel corso del
tempo; analisi compiuta e approfondita, che tenga anche conto delle
esigenze dinamiche del turista frequentante la Valle d'Aosta, o dei
turisti che potenzialmente potrebbero frequentarla un domani.
La legge n. 6/01 di riforma dell'organizzazione turistica
regionale si poneva l'obiettivo di analizzare, monitorare
costantemente e correttamente l'offerta turistica regionale, per
poter ricavare delle conclusioni che potessero essere illuminanti
per le determinazioni politiche da compiere in riferimento al
settore. Gli strumenti previsti da questa legge erano e sono
diversi, fra questi: la creazione di un sistema informativo
regionale (SIRECT), la creazione entro 3 anni di una banca dati
informatizzati (e i 3 anni scadranno la prossima primavera, anche
perché l'acquisizione dei dati utili alle rilevazioni statistiche
deve essere fatta su basi certe).
I primi organi deputati a raccogliere i dati sulle presenze e
sugli arrivi turistici nella nostra regione sono le "AIAT", che
hanno questo compito importante di censimento, compito che altrove
viene fatto dalle province e, in Valle d'Aosta, da queste aziende
di informazione e accoglienza turistica. In passato, più volte gli
allora Assessori Lavoyer o Cerise nel periodo semestrale
preelettorale, hanno dovuto constatare la sostanziale distonia che
c'era fra le loro dichiarazioni in merito ai dati rilevati e
l'umore diffuso e percepibile a livello di operatori turistici
alberghieri; gli uni, gli Assessori, estremamente positivi: dati in
continua crescita, incrementi di stagione in stagione; gli altri,
gli albergatori "in primis", piuttosto perplessi su queste cifre
divulgate dall'Assessorato. Distonie e sensazioni diverse che hanno
creato anche polemiche manifestate sui giornali, a mezzo stampa, e
anche attraverso la televisione, e che hanno avuto un picco di
attenzione, ancora recentemente, con i sospetti sulla regolarità
dei dati di afflusso censiti in particolare dall'AIAT di Aosta.
L'interpellanza vuole fare chiarezza su quello che è accaduto a
livello di AIAT di Aosta, e sapere se queste irregolarità, questi
"banali errori" - come sono stati definiti dall'ex Presidente
dell'AIAT di Aosta (che poi tanto banali non sembrano!) -, abbiano
una qualche diffusione anche presso altre aziende regionali di
informazione e di accoglienza turistica, cioè altre AIAT sparse sul
territorio. Vogliamo soprattutto conoscere se sono stati
quantificati gli esuberi virtuali di turisti che sono stati
constatati anche in seguito ad una inchiesta della
Magistratura.
Bisogna infatti tenere presente che il finanziamento delle AIAT
è in funzione delle presenze e degli arrivi registrati nei
rispettivi comprensori, in particolare la legge n. 6/01 prevede che
una quota del 42% sia direttamente proporzionale a queste cifre
rilevate.
Vorrei dare lettura di un passaggio di una risposta che fornì
l'allora Presidente Viérin, nel dicembre 2002, ad un'analoga
interpellanza, proposta dal sottoscritto e dal suo gruppo,
sull'attendibilità dei dati e dei flussi turistici rilevati dalle
AIAT. Il Presidente Viérin allora mi fece un'osservazione come per
dire: "Tibaldi, stai entrando in un santuario bestemmiando, perché
i dati non sono assolutamente censurabili, sono precisi, e non si
può scappare da questa logica informatica e soprattutto di ordine
pubblico, perché ci sono collegamenti con la Questura che ne
impediscono qualsiasi travisamento!"
Il Presidente Viérin, nel dicembre 2002, diceva:
"En ce qui concerne le 2
e
point de
l'interpellation, c'est-à-dire les AIAT qui sont subventionnées par
la Région en fonction des flux touristiques qu'elles enregistrent,
peuvent fournir des renseignements d'une fiabilité constante quant
à la présence de touristes dans les hôtels ou dans les autres
structures d'accueil? Nous tenons à préciser que toutes les données
sont traitées par le même logiciel, que ce soit dans les agences ou
à l'Assessorat, le système de traitement est donc le même. Le
système est conçu de telle manière que ses utilisateurs peuvent
uniquement y insérer les données qui leur sont communiquées par
chaque établissement d'accueil. Bien évidemment, chaque opérateur
ne peut insérer dans le système que les données qui relèvent de ses
compétences, ce qui exclut toute possibilité d'interférence. Nous
pouvons donc conclure que ce traitement est objectif du point de
vue de son fonctionnement et ne saurait être
manipulé
.
".
Passaggio importante e tranquillizzante, perché la nostra
replica condivideva questa sicurezza, che allora ci forniva il
Presidente con questa risposta, ed era altrettanto possibilista
sulla concreta attuazione del sistema informativo regionale della
banca data nei tempi previsti dalla legge.
In realtà, dopo un anno, succede questo mini-scandalo: turismi
fantasma, AIAT di Aosta sotto inchiesta, il Presidente che ribatte:
"non sono reati, ma banali errori"
. Banali errori che sono
tuttavia di notevole entità e fatto grave, detto non solo da un ex
Presidente dell'AIAT, ma da un presidente della "Unionturismo",
ente che raggruppa tutte le aziende di promozione turistica
italiane:
"Per quanto mi risulta, sarebbero stati compiuti
errori analoghi di caricamento anche da parte di altre AIAT che,
come quella di Aosta, hanno poi rimediato al problema
.". Tutta
l'attenzione che è stata dichiarata dal Presidente Viérin un anno
fa, si è sbriciolata innanzi alla pratica quotidiana di
elaborazione dei dati per conto delle AIAT, con questo fatto
clamoroso di Aosta che ha avuto evidenza pubblica ed è stato
oggetto di attenzione da parte della Magistratura.
Con l'interpellanza in oggetto poniamo queste 4 domande: se era
a conoscenza di tale vicenda, cioè se la vicenda - prima ancora che
arrivasse a livello di questione giudiziaria - era già conosciuta
dall'Amministrazione; se sono già stati quantificati gli esuberi
"virtuali" di turisti e, in caso affermativo, a quanto ammonta il
maggiore contributo regionale indebitamente percepito dall'AIAT di
Aosta, perché sappiamo che c'è questo collegamento finanziario di
cui parlavo in precedenza; se ci sono responsabilità, a chi sono
attribuibili, in quanto sono responsabilità inerenti alla totale
mancanza di corrispondenza tra i dati registrati e le effettive
presenze turistiche; quali sono le iniziative che ha intrapreso o
intende intraprendere per ricondurre il censimento turistico in un
alveo di attendibilità e di correttezza, cosa che non ci sembra sia
in questo momento.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Mi consenta… vede,
adopero anche un'espressione a voi
cara… mi permetta, Consigliere Tibaldi,
di dirle che c'è una precisazione da fare.
Il "SIRECT" non è lo strumento informativo dal quale si
dovrebbero acquisire - come si dice nella vostra interpellanza - i
dati utili alle rilevazioni statistiche, sulla base delle
comunicazioni ai Comuni e, in particolare, delle aziende di
informazione e di accoglienza turistica: è lo strumento
informativo, istituito dalla legge n. 6/2001, al servizio
dell'Osservatorio del commercio e del turismo, che recepisce, in
modo più aggiornato e più aderente alla realtà rispetto al Registro
delle imprese, la situazione degli esercizi commerciali operanti
sul territorio regionale, aggiornato dai Comuni.
Probabilmente i Consiglieri interpellanti si riferivano al
"VIT", che è - esso sì - il programma di "Veicolazione delle
Informazioni Turistiche" relative alle presenze dei turisti nelle
strutture ricettive della Valle, nel quale le AIAT ed esse soltanto
- e non i Comuni, fatta eccezione per Châtillon, Chambave, Emarèse,
Pontey, Saint-Denis e Verrayes che non fanno parte dell'ambito
territoriale di nessuna AIAT - immettono i dati sul movimento
turistico; quindi non si tratta del SIRECT, nel quale si registrano
gli esercizi commerciali, ma si tratta del VIT. Veniamo al merito
della questione.
I dati relativi agli arrivi e alle presenze nelle strutture
ricettive della Regione (che sono i modelli C59 dell'ISTAT) vengono
comunicati dai singoli esercizi alle AIAT, le quali hanno il
compito di trasferire tali informazioni sul programma informatico
della Regione, il VIT appunto, al fine di trasmetterle,
successivamente, all'ISTAT ed è sulla base di questi dati che viene
definito, in parte, l'ammontare dei contributi regionali erogati
alle AIAT stesse.
Il VIT è uno strumento di recente istituzione: esso ha
sostituito, a partire dall'aprile del 2002, il precedente programma
"SMOT" (Sistema Movimentazione Turistica), che risultava inadeguato
e limitante rispetto all'effettiva esigenza di elaborazione dei
dati. Il passaggio da SMOT a VIT ha creato notevoli difficoltà ai
"server" delle AIAT e, fermo restando che le immissioni di dati non
si sono mai interrotte, soltanto nel corso del 2003 si sono potute
ottenere stampe ed elaborazioni davvero soddisfacenti: questo era
un limite tecnologico del "software", che era concepito con linee
particolarmente sofisticate non sempre presenti nelle stazioni
turistiche.
Non appena insediati, ci siamo occupati di verificare i dati, al
fine di renderli pubblici. Era opportuno avere un sistema che
consentisse di uscire dal nasometro delle impressioni, per entrare
nella logica di avere un minimo di dati certi. Nel corso di questa
operazione, sono emerse evidenti anomalie nelle presenze relative
all'AIAT di Aosta. Per esempio, nel corso di una riunione in cui
analizzavamo, a beneficio dei dati da inviare a Bruxelles sugli
impianti di risalita e sugli alberghi, l'occupazione alberghiera di
Aosta, mentre la media dell'occupazione alberghiera nelle altre
zone era del 30-40%, ad Aosta era il 105%, per cui abbiamo chiesto
alle singole strutture dell'AIAT di avere i modelli C59 dell'ISTAT;
abbiamo voluto fare questo non per esigenze inquisitorie, ma per
avere dati probanti.
Contestualmente, abbiamo provveduto ad effettuare controlli
incrociati tra i dati sulla capacità ricettiva delle singole
strutture e quelli derivanti dai dati del VIT del flusso turistico.
Questa operazione, peraltro svolta in tempi rapidissimi dagli
uffici, ha evidenziato alcune anomalie. Alcuni esempi: il giorno 3
gennaio 2002, nell'Albergo "Milleluci" di Aosta, che ha una
capacità ricettiva di 78 posti letto, risultavano 1.595 presenze
(ma i C59 dichiarano 55 presenze); oppure, il 1° maggio 2002,
presso "Alpila Valtour Village Residence" (capacità ricettiva 528
posti letto) risultavano presenti 14.488 ospiti; ancora, al
campeggio "Milleluci", a fronte di una capacità ricettiva di 450
posti letto, il 7 giugno 2003 risultavano presenti 4.924 ospiti;
ancora, al campeggio "Milleluci", il 22 giugno 2003 avrebbero
soggiornato 6.842 persone, mentre le presenze verificate sui C59
fissavano il numero in 36 e 50.
Per questi motivi, in occasione della conferenza stampa di
presentazione dell'andamento dei flussi turistici relativi
all'estate sugli ultimi 5 anni, che si è svolta il 14 ottobre
scorso, abbiamo ritenuto di dover consegnare i dati dell'AIAT di
Aosta estrapolati dal totale regionale, a fronte di queste anomalie
che avevamo visto. Il 30 settembre scorso tutto il materiale utile
è stato consegnato, su loro richiesta, alla Polizia Giudiziaria,
che aveva avviato un'indagine e non spetta a noi alcun tipo di
giudizio; sappiamo che sono uscite delle dichiarazioni di stampa,
in cui si diceva che tutto ciò era frutto di un mero errore nel
caricamento dei dati.
Quanto al perfezionamento del sistema, per quanto riguarda i
tempi, malgrado le difficoltà dovute al fatto di dover effettuare
le verifiche di cui sopra, siamo stati in grado di elaborare tutto
il materiale aggiornato al 30 settembre e di presentarlo al
pubblico - come dicevo - il 14 ottobre. Ritengo che questo sia
materiale di lavoro, cioè è utile anche per gli addetti ai lavori
uscire da una logica di sensazione a una logica di dati
scientifici. Mi pare quindi che non solo i tempi si siano
accorciati, ma che, per la prima volta, sia stata accolta la
necessità di diffondere queste informazioni, inaugurando una prassi
che diventerà istituzionale. Quanto all'attendibilità, i controlli
sono stati estesi a tutto il 2002 e al 2003 nella verifica di
questi C59.
In prospettiva, l'idea è quella di poter contare meglio sui dati
di pertinenza della Questura, che oggi vengono trasmessi con un
meccanismo tutto proprio. La Questura di Aosta ci ha proposto di
dotare i nostri alberghi di strutture informatiche per un
collegamento diretto: questo forse ci consentirebbe di poter
incrociare i dati, ma è una roba di prospettiva.
Quanto all'erogazione dei contributi, il parametro relativo alle
presenze turistiche incide per circa il 40% sul totale della quota
erogata. Il fatto che l'ente beneficiario - l'AIAT - sia anche ente
"controllore" o comunque la fonte del dato, evidenzia certamente
una falla nel sistema, ma mette anche il dichiarante nella
posizione di dover rendere conto, nelle sedi opportune, dei dati
comunicati, nel senso che il sistema funziona sulla fiducia, cioè
sul fatto che il caricamento dei dati sia perfetto ovvero esiste un
momento di manualità, perché i C59 vengono trasferiti sul supporto
informatico e, una volta lanciati, questi non sono più manovrabili
nel limite dei rischi dell'informatica, arrivano e vengono
depositati direttamente nella banca dati della Regione.
Riassumendo: punto 1), la Polizia Giudiziaria ci ha messo
immediatamente al corrente delle indagini in corso; punto 2),
l'Ufficio statistiche dell'Assessorato ha provveduto a richiedere
direttamente alle strutture ricettive i modelli C59 per procedere
al confronto dei dati, operazione che è attualmente in corso e,
sulla base di tali dati, si potrà calcolare a quanto ammonta il
maggiore contributo percepito dall'AIAT di Aosta; punto 3), la
responsabilità è dell'AIAT di Aosta, che nel trasferire i dati dal
supporto cartaceo a quello informatico, li ha modificati, ma non
spetta a noi assolutamente un giudizio di merito su tale
questione.
È nostra precisa intenzione proseguire nell'attività di
controllo sia sui dati già ricevuti, sia su quelli futuri. È del
tutto evidente che, rispetto all'ultimo tema da lei sollevato,
cercheremo di avere la massima trasparenza nei dati quantitativi.
Ciò detto, i dati quantitativi non bastano, perché non possiamo
sapere, ad una certa data, quali sono le presenze nelle seconde
case e spesso sentiamo lamentare scarse presenze turistiche e, in
contemporanea, le banconote dei bancomat vengono esaurite, quindi
dà il senso che le persone ci sono, ma il nostro sistema non
funziona sui pendolari, perché i pendolari sfuggono a qualunque
tipo di rilevazione!
La mia speranza - ed è la proposta che farò al Governo regionale
- è quella di attrezzarci, fin dall'inizio del 2004, di strumenti
che consentano di capire meglio chi viene in Valle d'Aosta e, se ci
riusciremo, anche perché altri non ci vengono!
Presidente - La parola al Consigliere Tibaldi.
Tibaldi (CdL) - Breve replica. Ringrazio l'Assessore per la
risposta completa ed esaustiva che ha fornito alle nostre
domande.
Solo 2 precisazioni. La prima, è che abbiamo appreso di questa
novità del VIT e del precedente SMOT, a cui il Presidente Viérin
non aveva fatto cenno; anzi, vorrei precisare che lo stesso
Presidente non confutò il ruolo del SIRECT, come lei ha appena
fatto; ne prendiamo atto e la ringraziamo dell'aggiornamento che ci
ha fornito.
Ultima cosa: prendiamo atto di questa sua volontà di voler
rendere più trasparente il sistema delle rilevazioni dei dati
turistici e, contestualmente, più attendibile, e soprattutto più
utile per quelle che devono essere le scelte politiche da compiere
in materia turistica, perché finora ci è sembrato che i dati siano
stati utilizzati da qualcuno come un "dolce anestetico", cioè
praticamente veniva propinato all'opinione pubblica e agli
operatori del settore come un placebo, che faceva piacere a
qualcuno, ma che, in realtà, non dava quella soddisfazione reale
che merita chi lavora con fatica in questo settore, per noi di
importanza fondamentale.
Presidente - Su questo punto interrompiamo i lavori del
Consiglio che riprenderanno alle ore 15,30.
La seduta è tolta.
----
La seduta termina alle ore 13,04.
