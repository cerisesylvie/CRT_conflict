Classificazione
ASSISTENZA SANITARIA E OSPEDALIERA



Oggetto del Consiglio n. 757 del 3 luglio 2019 - Resoconto
OGGETTO N. 757/XV - Interpellanza: "Modalità di fornitura di
presidi assorbenti nei presidi ospedalieri, nelle strutture
residenziali per anziani e per i pazienti a domicilio".
Distort (Presidente) -
Punto 31 all'ordine del giorno.
Per l'esposizione dell'interpellanza, la parola alla proponente
collega Russo.
Russo (M5S) -
In quest'interpellanza poniamo l'attenzione
su due aspetti, sulla modalità di fornitura dei presidi per
incontinente, sia privati sia strutture pubbliche, da parte
dell'azienda sanitaria locale e sia sulla quantità e la qualità di
tali presidi. Nella nostra regione nel 2016 la percentuale di over
65 sulla totalità della popolazione era il 22,8%. Nel 2017 il
23,2%, nel 2018 il 23,5. Quindi la percentuale è in aumento
costante. Di conseguenza anche la percentuale di anziani con
patologie di varia entità è proporzionalmente in aumento. A causa
delle differenti patologie acute e croniche, alcuni anziani hanno
la possibilità di restare presso il proprio domicilio, altri sono
accolti presso strutture residenziali, altri ancora trascorrono
periodi di degenza presso uno dei nostri presidi ospedalieri. La
persona anziana frequentemente deve ricorrere all'utilizzo di
presidi assorbenti per incontinenza a causa delle varie patologie
di cui è portatrice e dell'età che avanza. Inoltre anche persone
adulte con disabilità o in carico ai CEA o altre strutture possono
avere necessità di tali presidi per l'incontinenza. Dal sito
dell'U.S.L. Valle d'Aosta si capisce che dal primo dicembre 2017 la
ditta Santex, con sede legale a Milano, si occupa della gestione
dei nuovi presidi per incontinenti ovvero: consegna a domicilio,
ritiro degli ausili non utilizzati presso il domicilio dei
pazienti, preavviso sui tempi di consegna, garanzia della privacy e
servizio di callcenter. Nell'allegato B della delibera della Giunta
regionale 2019 del 26/02/2018 si definisce per l'azienda U.S.L.
della Valle d'Aosta: "vi è l'obbligo di acquisto per il tramite
esclusivo del soggetto aggregatore regionale Inva o Consip S.p.a.
per i beni e i servizi compresi in 19 categorie e soglie
individuate tra cui gli ausili per incontinenti". Fatte queste
premesse, chiediamo all'Assessore: "tramite quale modalità viene
assicurata la fornitura di presidi assorbenti nei presidi
ospedalieri, nelle strutture residenziali per anziani e per
disabile e chi è l'attuale fornitore. Come viene assicurata la
fornitura di presidi assorbenti per i pazienti a domicilio e chi è
l'attuale fornitore. Se corrisponde al vero che da inizio del 2019
la fornitura presso i presidi ospedalieri e presso le strutture
residenziali è diminuita. In caso di risposta positiva, si chiede
la descrizione della causa di tale riduzione e di come s'intende
sopperire al problema dell'aumento del disagio fisico degli utenti
a cui si cambiano con minor frequenza i presidi per incontinenza e
al conseguente aumento dei costi legati al più assiduo uso di
farmaci lenitivi e all'implicito degrado di letti e materassi".
Presidente
- Per la risposta la parola all'assessore
Baccega.
Baccega (UV) -
Con riferimento all'oggetto di
quest'interpellanza - anche piuttosto corposa - precisiamo che la
fornitura di presidi per incontinenti, destinata ai pazienti
degenti, sia presso l'ospedale che nelle residenze territoriali,
nonché ai pazienti a domicilio, avviene per il tramite di gara di
appalto. La gara, che è a valenza europea e con procedura aperta,
viene affidata alla centrale unica di committenza la quale è presso
INVA, che è il soggetto aggregatore, trattandosi di classe
merceologica di cui al DPCM del 24 dicembre 2015. Inoltre è una
gara che è stata indetta con delibera del direttore generale n.
858, in data 30 agosto 2016. La gara prevedeva la suddivisione in
due lotti; il lotto numero 1: la fornitura di pannoloni ai pazienti
in regime di ricovero presso i presidi ospedalieri; il lotto numero
2: la fornitura di presidi per incontinenti per i pazienti
assistiti a domicilio nel territorio della Valle d'Aosta. Tutto ciò
in conformità di quanto previsto dal decreto legislativo 50, il
famoso codice dei contratti, per favorire l'accesso al mercato
delle PMI e adottando le modalità di valutazione qualità e prezzo,
non solo a ribasso. Per il lotto numero 1, 50 punti alla qualità e
50 punti al prezzo; per il lotto numero 2, 60 punti alla qualità e
40 punti al prezzo. Nel rispetto di quanto stabilito all'articolo
34 del codice degli appalti, si è data inoltre applicazione ai
criteri minimi ambientali conformemente a quanto stabilito dal
decreto del Ministero dell'Ambiente e del Mare del 24/12/2015 e
successivo decreto ministeriale del 24/05/2016. Quindi, questo
appalto, è stato qualificato come "appalto verde". Nella stesura
del capitolato di gara si è tenuto ben presente che ciò che incide
sia sul soddisfacimento dei fabbisogni della collettività che sulla
riduzione degli impatti ambientali non è solo il design del
prodotto, inteso come materiale, forma eccetera, ma è strettamente
collegato al comfort del paziente. Si è messo al centro del
capitolato il comfort del paziente e soprattutto la correttezza
della prescrizione in quanto un prodotto non idoneo al grado di
incontinenza del paziente determina sostituzioni più frequenti con
conseguente aumento del consumo dei relativi costi di smaltimento,
nonché di aumenti di lesioni cutanee per l'utilizzatore. In sede di
valutazione tecnica, a favorire il massimo comfort del paziente,
sono stati attribuiti punteggi superiori ai presidi aventi
caratteristiche di traspirabilità, onde prevenire arrossamenti
cutanei e piaghe da decubito o aiutare a guarire problematiche già
esistenti. Con la delibera del direttore generale 1233 del
31/10/2017 l'azienda ha preso atto dell'aggiudicazione definitiva
disposta dalla centrale unica di committenza in qualità di soggetto
aggregatore per entrambi i lotti di gara, i quali sono stati
assegnati per il lotto numero uno al fornitore Fater S.p.a. di
Pescara e per il lotto numero 2, al fornitore Santex S.p.a. a
Milano. Si deve precisare che il lotto numero 1 riguarda solo ed
esclusivamente la fornitura di presidi per gli incontinenti, per
pazienti ricoverati presso i presidi ospedalieri e non anche per i
pazienti residenti presso le strutture residenziali, i quali
rientrano invece nel lotto numero 2. Pertanto, le attività previste
al lotto numero 1, riguardano esclusivamente la fornitura magazzino
dell'azienda U.S.L. della Valle d'Aosta, del prodotto che verrà
successivamente poi distribuito alle degenze in base alle richieste
che pervengono. Gli altri quesiti: "Se corrisponde al vero che da
inizio 2019 la fornitura è diminuita". Non è esatto quanto si
sostiene. I dati relativi al consumo di presidi per incontinenti
per i pazienti ricoverati presso le strutture ospedaliere
evidenziano non una contrazione, ma un aumento dei consumi del 7%.
C'è una tabella riepilogativa che poi, se vuole, le faccio avere o
gliela trasmetto via mail. Ovviamente cresce la vivibilità assieme
al numero degli anziani, inevitabilmente cresce la spesa in questo
contesto. Quanto ai consumi relativi al lotto numero 2 - quello
delle strutture residenziali, e anche a domicilio - l'analisi è
diversa e più complessa e richiede alcune precisazioni. Questo
lotto prevedeva l'espletamento di diverse attività: la fornitura
dei presidi per incontinenti mediante consegna a domicilio del
paziente, la fornitura di un software per il servizio, un
callcenter dedicato agli operatori dei pazienti, l'attività di
ritiro dei presidi non utilizzati in caso di interruzione della
fornitura presso il domicilio dell'assistito con remunerazione
dell'attività mediante l'applicazione di un importo forfettario
giornaliero per singolo paziente. Come detto, rientrano in questo
lotto anche le consegne a domicilio effettuate presso le strutture
residenziali dove il paziente risiede, purché lo stesso abbia
presentato la certificazione del medico specialista e la
prescrizione medica. L'assegnazione dei presidi per gli
incontinenti è strettamente legata al paziente che ne ha diritto e
non alla struttura residenziale presso la quale risiede, la quale
svolge esclusivamente ruolo di punto logistico per la consegna.
L'attività di fornitura di questo tipo di dispositivi medici
rientra nell'assistenza integrativa così come normato dal DPCM 12
gennaio 2017 all'articolo 10, che dispone quanto segue: "La
prescrizione dei dispositivi effettuata sul ricettario
standardizzato del servizio sanitario nazionale riporta la
specifica "menomazione e disabilità". I dispositivi necessari e
appropriati inclusi nel nomenclatore - allegato 2 - al presente
decreto (il quale include anche questi) e i relativi codici
identificativi, nonché la quantità indicata per il periodo
intercorrente fino alla successiva visita di controllo e comunque
per un periodo non superiore a un anno, ferme restando le quantità
massime mensili indicate dal nomenclatore stesso. Nell'indicazione
del fabbisogno la prima prescrizione tiene conto l'eventuale
necessità di verificare l'idoneità dello specifico dispositivo
prescritto alle esigenze del paziente. Se non va bene un presidio
lo si sostituisce per problematiche legate al paziente, il quale è
messo al centro dell'interesse di quest'assegnazione di presidi.
L'erogazione dei presidi per incontinenti e per i pazienti
domiciliari avviene, invece, con cadenza trimestrale. Le consegne
che sono state definite al piano devono rispettare la frequenza
definita con una tolleranza massima di 5 giorni dalla data di
consegna precedente, garantendo in ogni caso almeno 4 consegne
annue. In materia, a cura del direttore dell'esecuzione del
contratto dell'appalto in collaborazione con gli infermieri che si
occupano direttamente della tematica sui distretti, l'Azienda
U.S.L. ha inoltre elaborato una procedura di attivazione e di
fornitura di dispositivi medici monouso per incontinenti -
comprensiva di modulo per valutazione dispositivo monouso per
incontinenti e relativo modulo di corrispondenza per il prodotto
Santex a cui fare riferimento. Una procedura nella quale è prevista
l'applicazione della stessa a favore dei cittadini iscritti al
servizio sanitario regionale e residenti in Valle d'Aosta, siano
essi a domicilio o ospiti delle microcomunità e delle case di
riposo convenzionate pubbliche o private.
La definizione dei pezzi massimi assegnabili a seconda del
livello d'incontinenza e i relativi prodotti associabili. Presenza
di professionisti esperti, infermieri che hanno ricevuto puntuale
formazione in merito, che aiutano l'utente nella scelta del
presidio adatto dando applicazione ai criteri di appropriatezza,
professionalità e verifica intendendosi che si può sempre cambiare
qualora il presidio fosse idoneo al paziente. Se posso proseguire,
Presidente, ancora per tre minuti così finisco, altrimenti...
Posso?
Rini (Presidente) -
Cerchi di condensare la risposta.
Baccega (UV) -
Condenso: ogni singolo paziente viene
valutato dall'infermiere presente presso i vari distretti in base
alle sue necessità esistenziali. Il costo forfettario giornaliero -
quindi indipendentemente dal numero di pezzi erogati a cui ci si
deve comunque attenere - per l'erogazione del servizio di consegna
per incontinenti corrisponde a 0,508 oltre iva 4%.
Venendo ai dati relativi ai consumi, paragonando gli importi
alle giornate erogate nel periodo 1 gennaio 2018-31 marzo 2018 con
quelli di pari periodo per l'anno 2019, si evince che la spesa
sostenuta per il 2018 nel primo trimestre ammonta a ? 132.000 più
iva al 4% mentre, per il primo trimestre del 2019, è di 131.499 più
iva al 4%. La percentuale in questo caso, lotto 2, di spesa
inferiore dello 0,75% è dovuta sostanzialmente a una minore
richiesta di giornate di assistenza. Mi fermo. Mi permetterò poi la
risposta, così è più semplice.
Presidente -
La parola alla collega Russo.
Russo (M5S) -
Assessore,
sicuramente il tema era
complesso e, man mano che scrivevo l'interpellanza, me ne accorgevo
e lo capivo, ma onestamente non potevo togliere delle domande,
perché se no l'interpellanza perdeva senso e perdeva valore. Al di
là del fatto che, sì, se mi può mandare tutta la documentazione, la
rileggo con attenzione, ho preso degli appunti. In tutto questo
forse solo due aspetti non mi sono chiari. Se da una parte, mi pare
di capire anche un po' dai rimandi che ho avuto da persone con cui
ho parlato, alcune le conosco personalmente, che hanno degli
anziani a carico e che quindi utilizzano questi presidi, in realtà
dicono: "A me avanzano parecchi pannoloni e non si sa poi bene di
questi pannoloni alla fine che cosa succede e come vengono poi
gestiti". D'altra parte, invece, sembrava che nelle strutture
residenziali - però lei me l'ha un po' confermato, ma non in toto -
che invece c'era stata una diminuzione della fornitura data alle
microcomunità. Microcomunità e strutture residenziali. Però
effettivamente sono proprio due processi diversi.
Non ho capito anche un'altra cosa, ma poi mi rileggerò tutta la
sua documentazione. Il numero di pannoloni che viene dato ogni
microcomunità è legato al singolo paziente? Cioè per ogni singolo
paziente, in base alla patologia, vengono definite 10 per X e 12
per Y. È così? Va bene, grazie.
