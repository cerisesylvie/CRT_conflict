Classificazione
ASSISTENZA SANITARIA E OSPEDALIERA



Oggetto del Consiglio n. 1978 del 7 giugno 2006 - Resoconto
OGGETTO N. 1978/XII - Intesa tra lo Stato e le Regioni in
materia di contenimento dei tempi di attesa sanitari nel triennio
2006/2008 e tempistica delle liste d'attesa nella sanità regionale.
(Interrogazione e interpellanza)
Interrogazione
Premesso che:
- il 28 marzo 2006 la Conferenza permanente per i rapporti
tra lo Stato, le Regioni e le Province autonome di Trento e di
Bolzano ha ratificato l'intesa in materia di contenimento dei tempi
di attesa sanitari per il triennio 2006/2008;
- la stessa Conferenza ha sancito il 14 febbraio 2002 i
criteri di priorità per l'accesso alle prestazioni diagnostiche
terapeutiche e i tempi massimi di attesa;
- l'articolo 1, comma 282, della finanziaria 2006 ha
stabilito il divieto di sospendere le attività di prenotazione
delle prenotazioni;
i sottoscritti Consiglieri regionali
Interrogano
l'Assessore competente per conoscere:
1) quali prestazioni sanitarie non siano comprese nel
servizio CUP e quindi comportino per gli utenti la necessità di
recarsi personalmente nelle differenti strutture sanitarie o
comunque di accedere in altra sede o con altro mezzo di
comunicazione rispetto a quelli del servizio unificato;
2) quali siano i tempi di attesa delle prestazioni di cui al
precedente comma, ed in particolare se vi sia un tempo di attesa
superiore rispetto a quello medio delle prestazioni gestite dal
CUP;
3) in quali settori e durante quali periodi avvengano le
chiusure delle agende o comunque la sospensione delle prenotazioni,
col fine di non dover evidenziare un superamento dei tempi di
attesa previsti per legge;
4) in quali settori diagnostico-terapeutici siano stati
attivati dei progetti-obbiettivo per favorire la riduzione dei
tempi di attesa, con la specificazione di tutti quelli realizzati
negli anni 2004, 2005 e 2006.
F.to: Fontana - Sandri
Interpellanza
Premesso che:
- il 28 marzo scorso il Governo Berlusconi ha sottoscritto un
accordo con le Regioni per contenere i tempi delle liste d'attesa
nella sanità, stanziando risorse finanziarie;
- alla Valle d'Aosta sono stati assegnati 315.319,00
euro;
- l'intesa prevede che entro 90 giorni dalla sottoscrizione
le Regioni adottino e trasmettano al Comitato permanente per la
verifica dell'erogazione dei livelli essenziali di assistenza un
Piano regionale sul contenimento dei tempi di attesa, nel rispetto
dei principi sanciti nell'accordo stesso;
I sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1) qual è la situazione attuale delle liste d'attesa nella
sanità regionale;
2) se sono a conoscenza - e nel caso quale giudizio esprimono
- che il Centro Unico Prenotazioni per evitare di sforare i tempi
massimi di attesa prefissati congela le prenotazioni,
rifiutandole;
3) come intendono procedere per dare attuazione all'accordo
con il Governo citato in premessa.
F.to: Frassy - Lattanzi - Tibaldi
Presidente - Vi proporrei, se la collega Fontana e il collega
Frassy sono d'accordo, di discutere congiuntamente i punti n. 8 e
n. 18 dell'ordine del giorno.
La parola al Consigliere Frassy.
Frassy (CdL) - Penso che una breve illustrazione a chiarimento
di questa interpellanza sia opportuna. L'argomento non è
sicuramente nuovo, è un argomento con una valenza che va al di là
del gioco della politica, come d'altronde è il settore che lei
gestisce, quello della sanità, ma qui in particolare parliamo delle
liste di attesa, che sono, nel momento in cui vengono definite
liste di attesa, l'evidenza di un malessere della sanità, nel senso
che l'"optimum" - non sempre si riesce a fare quello che si
vorrebbe - è eliminare il concetto di liste di attesa. Le liste di
attesa invece in un periodo relativamente recente erano uno dei
grossi problemi per la fruizione e l'erogazione delle prestazioni
sanitarie, si è cercato con una serie di accorgimenti di migliorare
l'attesa che il paziente cittadino molte volte deve sostenere prima
di poter ottenere la prestazione sanitaria, ma siamo ancora lontani
da quell'"optimum", che forse è quantificato nei 90 giorni ma, in
realtà, anche 90 giorni possono essere un tempo lungo. È vero che
per le urgenze i tempi sono minori, è vero che per esse ragioniamo
al massimo dei 15 giorni.
Perché questa interpellanza? Tale iniziativa "prende le mosse"
da un accordo, uno degli ultimi atti che ha fatto il "Governo
Berlusconi" con le Regioni e in questo atto, che è datato 28 marzo,
si ipotizzavano dei ragionamenti di ulteriore miglioramento
rispetto alla problematica dell'erogazione delle prestazioni
sanitarie. Non sto qui a soffermarmi se quei finanziamenti che sono
stanziati in quell'accordo competano o meno alla Regione Valle
d'Aosta - che sappiamo non partecipa al riparto del Fondo nazionale
della sanità, probabilmente non partecipa neppure ad obiettivi
specifici di settore come può essere quello siglato il 28 marzo
scorso per l'abbattimento dei tempi di attesa -, il fatto che
queste risorse assegnate, 315mila euro, alla nostra Regione siano
risorse che rimangono sulla carta e che vanno a compensazione penso
non siano un motivo sufficiente per esimerci dal fare delle
riflessioni sul problema delle liste di attesa.
Le altre Regioni probabilmente hanno la certezza di percepire
dei contributi nella misura in cui presenteranno entro 90 giorni a
decorrere dal 28 marzo una serie di progetti che servano a
risolvere i tempi massimi di attesa, penso che comunque la nostra
Regione abbia un obbligo di tipo morale, di tipo etico che
prescinde dai 315mila euro, che probabilmente rimarranno sulla
carta e andranno a compensazione. Penso allora sia opportuno capire
(forse anche come elemento propedeutico rispetto al discorso più
approfondito che faremo nel dibattito generale sul Piano
socio-sanitario) qual è quella situazione generale esistente nella
sanità valdostana in riferimento alle liste di attesa, perciò
questa è la prima domanda che serve anche ad introduzione del
dibattito successivo sul punto n. 28.
Quello che però vorremmo sapere - e, se lei ne è a conoscenza,
che tipo di giudizio esprima - riguarda una situazione che ci è
stata segnalata da più parti in merito al Centro unico delle
prenotazioni (CUP). A prescindere dal fatto che poi le prenotazioni
non transitano tutte per il CUP per una serie di motivi, in parte
condivisibili, in parte discutibili, la questione che poniamo in
questa interpellanza è che le prenotazioni che dovrebbero
transitare attraverso il CUP e che dovrebbero stare in quei tempi
che l'Assessorato della sanità si era dato nel passato più o meno
recente, ossia di contenimento dei tempi massimi di attesa, di
fatto sono gestite in maniera disinvolta. Questo significa che
quando al CUP si rendono conto che i tempi massimi che erano stati
definiti dalle deliberazioni di Giunta, recepiti dall'USL
attraverso i meccanismi d'intesa fra Regione e USL... cosa fanno?
Non prendono le prenotazioni, perciò oggi possiamo dire che non
abbiamo liste di attesa che sforino i 90 giorni, ma lo possiamo
dire perché non prendiamo le prenotazioni che superano i 90 giorni,
questo è il paradosso! Tant'è che quando i cittadini dicono:
"ho
capito che nei 90 giorni non posso avere l'esame o la visita, mi
dica almeno quando, cosa sono 4 mesi?"
, gli rispondono:
"guardi, lei deve richiamare e, quando richiama, richiama per
ottenere una prestazione che sta nei 90 giorni, considerando però
il tempo pregresso"
.
Vorremmo capire se questo meccanismo le è noto, se lo avalla,
che giudizio esprime e che tipo di proposizioni reputa di poter
fare su tale situazione, perché la riteniamo una situazione
perlomeno poco trasparente dal punto di vista delle procedure
adottate: ecco perché abbiamo richiamato nelle premesse l'accordo
del 28 marzo, perché il "Governo Berlusconi" in uno dei suoi ultimi
atti di politica sanitaria ha espresso una sensibilità rispetto
all'esigenza di limitare i tempi di attesa nelle prestazioni
sanitarie e l'aveva associata ad una contropartita di tipo
economico. Ora questa contropartita, anche dai ragionamenti che
abbiamo fatto in Commissione, alla Regione Valle d'Aosta, così come
ad altre Regioni a statuto speciale, non spetta in virtù del fatto
che non partecipiamo al meccanismo del riparto del Fondo nazionale
della sanità, penso però che la riflessione vada fatta comunque,
cioè che qualche intervento per modificare in meglio e per dare un
servizio più funzionale al cittadino vada fatto ed è su questo che
poniamo le domande e ci riserviamo una replica alla luce della sua
risposta.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Cercherò di concentrare le risposte alle domande
un po' diverse, ma sovrapponibili. I tempi di attesa direi che più
che un malessere siano un indicatore importante della funzionalità
di un sistema, questo è evidente, nel senso che, se un sistema
funziona, deve avere delle liste di attesa estremamente limitate.
Su questo mi permetto di dire che il nostro bacino di utenza
piccolo è un meccanismo molto poco elastico, nel senso che è
difficile da gestire: è sufficiente un'epidemia, un'indicazione
epidemiologica di un certo tipo, perché molte richieste si spostino
in un settore che non ha capacità numerica di rispondere
completamente a questo. Pensate cosa vuol dire nell'ambito
dell'oculistica che un medico abbia dei problemi di salute o
rimanga incinta.
Mi permetto poi di introdurre un concetto che deve essere
condiviso: siamo in un periodo particolare, un periodo di emergenza
per la sanità, non solo per il Patto di stabilità - ne parleremo
dopo - che ha comunque previsto un rientro economico e un risparmio
improvviso non previsto, per cui in primo luogo è andato a tagliare
certi meccanismi di compensazione esistenti e secondo aspetto,
forse più tecnico, che non è stato citato: l'accordo dello scorso
anno che prevedeva per le prestazioni aggiuntive una retribuzione
non più a prestazione, ma ad orario ha provocato in servizi come il
nostro, unici, che venivano retribuiti diversamente, obiettivamente
dei problemi, perché far rientrare dei servizi ad una prestazione
oraria è molto corretto mentre quando erano retribuiti a
prestazione era difficile. È chiaro che non si può obbligare la
gente a fare delle prestazioni aggiuntive, per cui abbiate pazienza
è un momento di passaggio che comporta nuove norme contrattuali ed
economiche.
L'interpellanza nasce proprio nell'ottica di questo documento
che il Governo precedente ha siglato con le Regioni il 28 marzo e
che tutte le Regioni hanno definito estremamente importante: un
documento di controllo delle liste di attesa. È importante perché
dà dei criteri di uguaglianza in tutte le Regioni e soprattutto
fissa delle priorità, cioè non si può fare una visita oncologica 60
giorni dopo la richiesta, quando altre prestazioni invece per la
loro non urgenza possono essere dilazionate. I tempi di questo
decreto, purtroppo - la Conferenza degli Assessori lo ha detto
chiaramente -, non potranno essere rispettati completamente, nel
senso che il Comitato ex articolo 9, il Comitato dei LEA, non si è
ancora pronunciato sulle linee guida. Non pronunciandosi sulle
linee guida, i DRG regionali slittano almeno di 2 mesi, le aziende
avranno 90 giorni per rispondere, per cui si è previsto che le
linee guida del Comitato dei LEA vengano espresse nel mese di
giugno e si è spostato il termine al 30 luglio per i DGR regionali.
Il tempo quindi slitta, ma il documento importante rimane, in
attesa che vengano formulate e descritte queste linee guida.
Come ha già definito il collega Frassy, i 315mila euro sono solo
sulla carta in quanto la Regione Valle d'Aosta è fuori dal sistema
sanitario nazionale e non gode di tali risorse aggiuntive. Questo
però dà una linea di quanto detto al Ministro, che comunque il
rapporto economico fra lo Stato e le Regioni che si finanziano la
sanità deve essere rivisto, alla luce dell'IRAP, che dà molte meno
entrate e dei costi della sanità sempre maggiori. Sapete che le
liste di attesa della Valle d'Aosta sono attentamente monitorate, è
vero che in questi ultimi periodi vengono rilevate il 15 di ogni
mese, poi viene fatta una media trimestrale ed è vero per queste
condizioni di momentanea emergenza, cioè la chiusura delle
prenotazioni per esempio delle liste in libera professione per
l'azienda, in quanto queste ultime sono state bloccate dal mese di
marzo proprio per tale problema contrattuale, su cui anche stamani
abbiamo posto con la Giunta un documento importante di deroga - in
linea con il Patto di stabilità e per mantenere dei livelli
qualitativi - dalla cifra che invece dovevamo risparmiare...
quindi, per essere corretti, lì bisogna far notare che per gli
esami urgenti esistono codici di due colori diversi, per cui è
compito del medico curante, laddove c'è un'urgenza nell'esame o
nella visita, segnalare con un codice rosso che deve essere fatto
nei primi 15 giorni o con un codice verde che deve essere fatto nei
30 giorni.
Le prime visite che superano i 30 giorni alla data del 21 marzo
2006 sono per l'ambulatorio di Proctologia 40 giorni, per la visita
dermatologica 40 giorni, per la Dietologia e le malattie
dell'obesità 45 giorni, l'Odontostomatologia 45 giorni, quindi ci
siamo allungati rispetto alla media di circa 15 giorni. Rimane un
sistema difficile da governare per dei numeri molto piccoli, ad
esempio l'Allergologia, il fatto dell'arrivo di uno specialista
importante allergologo ha fatto sì che tutti i medici di famiglia
inviassero i loro malati a questo allergologo per cui le visite
vengono prenotate a 60 giorni, stiamo cercando di potenziare il
servizio portando in Valle un altro allergologo. Questo è giusto,
le liste di attesa in questo momento si sono allungate in tempi
contenuti, ma allungate rispetto al "trend" normale proprio per
tali emergenze che vi ho significato.
Sul fatto che alcune liste siano state bloccate... questo è
stato un comportamento anomalo, perché lo stesso decreto del
Ministero dice che le liste non possono mai essere bloccate. Penso
che la confusione sia avvenuta proprio perché sono state chiuse le
liste delle attività fatte in libera professione per conto
dell'azienda; su questo abbiamo già cercato di rimediare, non tutti
gli esami è stato detto... per queste difficoltà contrattuali, per
tale problema delle prestazioni aggiuntive pagate ad ora sono stato
il 9 maggio con il grande Dirigente dell'ARAN, la Dott.ssa
Dragonetti, e abbiamo cercato di fare un percorso con una certa
gradualità che abbiamo sottoposto ai sindacati e spero di arrivare
a un accordo. È vero, il CUP non prenota tutti gli esami, ma questa
mi sembra un'esigenza del medico, dove è stata fatta invece una
prenotazione unificata si è dimostrato non valido... nel senso - e
qui rispondo soprattutto alla collega Fontana e al collega Sandri -
che alcune prestazioni in cui sono necessarie delle preparazioni
particolari e adeguate al malato vengono prenotate non
dall'amministrativo, non dal CUP, ma direttamente dal reparto: vuoi
colonscopia, vuoi clismi opachi, o addirittura degli altri esami
importanti che prevedono un rischio nell'effettuare l'esame, come
ecografie transesofagee, eccetera. Tra questi due elenchi non mi
risulta vi siano delle grosse disparità, siamo sempre leggermente
più ampi dei tempi che erano previsti e che erano effettuati prima
di tali emergenze che vi dicevo. C'è da dire che un ritardo è
dovuto al fatto che il CUP si sta informatizzando in tutti i
settori e una grande novità è stato l'accordo ottenuto con i medici
famiglia e l'informatizzazione di quasi l'85% degli stessi medici
di famiglia che arriveranno a prenotare direttamente attraverso il
loro sistema informatico con il CUP.
Sui progetti obiettivi che sono stati anch'essi bloccati per
questo problema di rimanere nel Patto di stabilità... e derogare da
una legge nazionale non è sempre facile, e la Giunta si è presa
stamani una grossa responsabilità che poi andrà specificata con le
associazioni sindacali, comunque i progetti obiettivi che erano
attivati per il contenimento delle liste di attesa sono quelli
della Radiologia, della Chirurgia generale, dell'Ortopedia e della
Chirurgia vascolare, che in questo momento hanno ottenuto uno
"stop" perché le risorse finanziarie a ciò destinate erano in
dubbio.
È chiaro che si potrebbe parlare dei giorni delle liste di
attesa, sono un indicatore del funzionamento del sistema e quindi
estremamente importante; nell'attesa che vengano applicate le linee
guida dell'accordo Stato-Regioni che ci diranno le priorità, vorrei
fare delle considerazioni finali. I numeri piccoli e la poca
elasticità del nostro bacino, non poter comprare dei servizi da
ospedali vicini, ma doverli comprare lontano con costi aggiuntivi e
con difficoltà per il paziente quindi portano a delle difficoltà a
governare questo sistema. Una logica dipartimentale come è quella
prevista dal piano porterà un miglioramento soprattutto per le
liste di attesa nei tempi chirurgici, perché andiamo verso una
semplificazione: da due Dipartimenti di chirurgia arriveremo a un
unico dipartimento, che distribuirà finalmente la disponibilità di
sale operatorie in funzione delle liste di attesa e non di
programmi preordinati.
Termino dicendo che tutti gli schieramenti stanno lavorando su
questo, abbiamo parlato con il Ministro sul problema
dell'appropriatezza. Direi che il grande discorso sul contenimento
delle liste di attesa è proprio quello di vedere le prestazioni che
sono utili, che servono al malato, e invece delle prestazioni che
sono superflue addirittura sono prescritte da specialisti e da
altre vie. Vi do solo un dato - il collega Sandri lo conoscerà -, è
un dato che ho letto in riviste specialistiche e che è molto
significativo: l'Italia ha lo stesso numero di apparecchiature TAC
di risonanza magnetica che hanno insieme la Germania e la Francia e
badate che loro non hanno liste di attesa al contrario di noi su
queste pratiche.
I medici di famiglia... penso sia un grosso avanzamento
sull'appropriatezza, perché abbiamo siglato un accordo molto
importante che riporta il medico di famiglia in una sinergia con
l'Ospedale... quindi la possibilità di vedere delle linee guida e
un'appropriatezza. La nostra finanziaria ha previsto una
Commissione che, in accordo con il Consiglio, determini - e non è
stata impugnata - alcune linee per l'appropriatezza, credo che
negli anni a venire bisognerà lavorare su questo, anche sul
risparmio non solo economico... ma certe pratiche e certi
interventi che escono da un'appropriatezza, un sistema che abusa in
certe vie di una maggior quantità di prestazioni... per contenere
queste liste di attesa. Vorrei citare due commenti su questo: uno
del Ministro Storace quando qui ci aveva detto che certi
atteggiamenti dei pazienti sono impropri, aveva citato
l'elisoccorso, eccetera, o un commento del Ministro Turco che
recentemente ha detto:
"risolvere il problema delle liste di
attesa significa anche affrontare il tema del dovere e della
responsabilità dei cittadini nei confronti della loro salute"
.
Il Ministro ha portato l'esempio delle troppe persone che
richiedono inutili analisi, non le vanno a ritirare e
contribuiscono così ad un importante spreco di risorse. Questo è un
argomento che va al di fuori dell'elemento politico e un sistema
che riesca a rispondere ai bisogni della salute dei propri
cittadini dovrà andare verso un potenziamento e una
regolarizzazione dell'offerta, delle prenotazioni, ma anche verso
una maggiore responsabilizzazione del cittadino e dei tecnici che
controllino l'appropriatezza di queste prestazioni.
Presidente - La parola al Consigliere Sandri.
Sandri (GV-DS-PSE) - Sono abbastanza soddisfatto della risposta
data dall'Assessore, perché mi sembra che si sia arreso
all'evidenza di una situazione incomprensibile per certi aspetti,
la Francia e la Germania hanno le stesse strutture che abbiamo noi,
ma non hanno le liste di attesa e noi come mai abbiamo le liste di
attesa? Vorrei dare un'interpretazione diversa da quella che è
stata data dall'Assessore. Non credo che in prima battuta si
debbano "mettere alla berlina" i pazienti che fanno delle
prestazioni improprie o i medici di base che si fanno convincere a
prescriverle; credo che il problema delle liste di attesa in Italia
rispetto agli altri Paesi sia legato ad un fatto molto più
semplice: che in Italia per motivi di organizzazione sanitaria le
liste di attesa sono strettamente collegate con la remunerazione
del personale sanitario.
Se cominciamo a pensare ad un sistema moderno di organizzazione
come quello che è stato suggerito dalla Commissione prescritta da
Umberto Veronesi quando era Ministro della sanità in materia di
riorganizzazione di un Ospedale nuovo ed efficiente ad alta
tecnologia, ci renderemo conto che l'organizzazione sanitaria
dovrebbe dal punto di vista anche delle liste di attesa non
dipendere più dai primari, o dagli accordi sindacali, o far parte
di trattative come oggi la Giunta si è trovata a fare rispetto a
sforamenti di tetti di spese, ma dovrebbe solo essere gestita da
chi è capace e tecnicamente competente in materia, cioè dalla
Direzione sanitaria. Bisogna togliere le liste di attesa dalle mani
dei primari, questo è il concetto fondamentale! Bisogna togliere le
liste di attesa dalle commistioni con gli accordi remunerativi di
stipendio indiretto, diretto o quant'altro! Probabilmente allora ci
renderemo conto che le liste di attesa vengono ampliate o ridotte
in modo diverso, in un modo che sia veramente corrispondente alla
richiesta e non alla necessità di utilizzare questo "grimaldello"
per ottenere delle prebende. Questa è un'analisi che potrebbe dare
dei risvolti, perché in termini di strutture concordo con
l'Assessore quando dice:
"il giorno che avremo più sale
operatorie le liste per quanto riguarda i trattamenti chirurgici si
ridurranno"
, questo è verissimo.
Mi sembra che oggi gli "standard" ci dicano che oggi in Valle
d'Aosta ci andrebbero dalle 12 alle 18 sale operatorie, certo non
siamo a questi livelli, ma in altri settori vi sono le macchine
migliori esistenti sulla faccia della terra: sto pensando alla
Radiologia. Mi si deve allora spiegare come mai quel tale settore,
oltre ad aver speso tanti soldi per i progetti obiettivi degli anni
scorsi, è proprio un settore dove si è fatto fino a poco tempo fa
il "giochino" della chiusura delle liste. A Donnas più volte
quest'anno i pazienti sono andati a prenotare non una TAC o una
risonanza magnetica, ma banali esami, tipo un esame di un osso
della gamba, piuttosto che di un torace, e non hanno potuto farlo
perché sono state bloccate le prenotazioni! È stabilito - mi fa
piacere che l'Assessore lo citi nel suo intervento - il divieto di
sospendere l'attività di prenotazione all'articolo 1, comma 282,
della finanziaria 2006. Credo che in questo settore vi sia molto da
fare soprattutto come ragionamento di impostazione politica.
Se entriamo poi nel dettaglio, non accetto l'idea dell'Assessore
per cui non sono comprese nel servizio CUP gli esami che sono
rischiosi e abbisognano di preparazione, a parte che la
preparazione del clisma opaco non è così complicata, ma comunque
sappiamo che nelle prenotazioni del CUP non vi sono una serie di
esami molto semplici e questo fa sì che la gente abbia la
difficoltà di dover andare in Ospedale per prenotare una o due, tre
volte, per poi andare a far l'esame e infine ritirarlo con un
grosso aggravio di complicazioni e di spese.
In conclusione, penso sia un tema in cui la "bacchetta magica"
non ce l'ha nessuno, ma dare le solite risposte, l'inappropriatezza
delle richieste o la disattenzione dei cittadini, non sia un modo
per uscire dal problema. Il problema è di andare alla radice e di
staccare quella che è competenza professionale dei medici dalle
loro rivendicazioni sindacali rispetto a questo sistema delle
prenotazioni.
Presidente - La parola al Consigliere Frassy.
Frassy (CdL) - Alcune brevi considerazioni a margine della sua
risposta, Assessore.
Siamo soddisfatti che lei abbia convenuto sul problema, perché
il problema delle liste di attesa è un problema e come tale è da
affrontare e da superare. Prendiamo atto che lei ha riconosciuto e
dato disposizioni tramite le strutture dell'USL affinché il
comportamento non corretto del CUP abbia a non ripetersi, nel senso
che le prenotazioni non possono essere bloccate per far fare bella
figura e auspichiamo che questa precisazione sia stata recepita,
anche perché sarebbe grave se ciò venisse smentito nel futuro
breve.
Prendiamo atto con soddisfazione che avete dato applicazione
alla finanziaria regionale, che a seguito di un dibattito che c'era
stato nelle Commissioni aveva recepito la possibilità di deroga per
quanto riguardava il campo sanitario, nel senso che nel campo
sanitario la stabilità vale fino a un certo punto perché il bene
prioritario è la tutela della salute dei cittadini. Su tutto quanto
è stato detto però pensiamo vadano fatte due considerazioni
riguardanti il modo di intervenire per risolvere un'anomalia
tipicamente italiana in cui rientra la nostra Regione, cioè
strutture dal punto di vista delle apparecchiature all'avanguardia,
ma non in grado di dare delle risposte nei tempi auspicabili ai
cittadini. Pensiamo che qui bisogna inventare dei meccanismi che
vadano a scindere rivendicazioni di tipo salariale, sindacale,
contrattuale da delle risposte a dei diritti: il diritto alla
salute, che è costituzionalmente tutelato.
Deve essere dunque messo in piedi un sistema di monitoraggio che
riesca a quantificare cosa voglia dire avere una determinata
apparecchiatura e un determinato organico rispetto alle prestazioni
che possono essere date, perché, senza voler applicare delle
disposizioni che possano essere fraintese, è evidente che nella
valutazione che l'azienda fa nell'ambito degli incarichi nella
sanità dovranno essere considerati anche questi aspetti. Se la
difficoltà è stata nel passaggio remunerazione a prestazione
rispetto alla remunerazione oraria, questa è una rivendicazione di
tipo sindacale che non può andare a penalizzare l'utenza finale.
Auspichiamo che nel breve - e magari un contributo su questo
potremmo individuarlo nella discussione del Piano socio-sanitario -
si crei tale meccanismo di monitoraggio. Oggi si fa il monitoraggio
su tutto, qui bisogna mirare un progetto particolare, ma essere poi
nella determinatezza di adottare i provvedimenti conseguenti.
Prendiamo anche atto con soddisfazione che il collega Sandri, a
lungo Presidente della V Commissione, nel momento in cui ha
dismesso il "panno" di Presidente della V Commissione ha recepito
un problema che forse poteva essere già affrontato per tempo nel
periodo in cui lui ha presieduto i lavori della V Commissione,
perché il problema "dell'Ospedale sì" o "dell'Ospedale no" è un
problema politico, ma quello delle liste di attesa è un problema
più concreto, perciò ci fa piacere che su questo aspetto concreto
vi sia stata una sensibilità a 360° del Consiglio, dalla Sinistra
al Centro-Destra, ai banchi del Governo.
Si dà atto che dalle ore 16,22 presiede il Vicepresidente
Lanièce.
