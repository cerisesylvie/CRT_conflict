Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 3393 del 7 marzo 2024 - Resoconto
OGGETTO N. 3393/XVI - Interpellanza: "Intendimenti in merito
all'eventuale proroga in servizio dei dirigenti medici oltre il
sessantacinquesimo anno d'età".
Bertin (Presidente) -
Punto n. 36. Consigliere Marquis, a
lei la parola.
Marquis (FI) -
È da un paio di anni che in Consiglio
regionale, con intensità crescente, si parla della carenza di
medici e di personale sanitario, della difficoltà a integrare gli
organici. Questo è un problema che interessa tutto il Paese, ma a
maggior ragione la Valle d'Aosta, per la nostra posizione
geografica, le nostre peculiarità e, a questo riguardo, sono state
poste in essere anche delle iniziative per migliorare
l'attrattività: abbiamo istituito anche un'indennità a questo scopo
e sappiamo bene quanto sia ampio il problema qui da noi, le liste
d'attesa sono abbastanza lunghe, a volte bisogna ricorrere a
gettonisti, a contratti di servizi esterni per far fronte alle
carenze e la legge dà la possibilità, qualora ci sia la
disponibilità da parte di chi ha aggiunto il sessantacinquesimo
anno di età anagrafica, di richiedere la proroga del servizio sino
al settantesimo anno.
Per questa ragione si chiede se negli anni 22-23 e 24 sono state
avanzate delle richieste, da parte di personale dirigente medico
che ha sostanzialmente raggiunto il limite di età, di prorogare la
sua attività oltre il sessantacinquesimo anno fino al settantesimo
anno, come prevede la legge.
Pertanto, con quest'interpellanza, si vuole richiedere se sono
state avanzate delle richieste di estensione al servizio, quante
persone l'hanno avanzata e se sono state accolte dalla dirigenza
sanitaria.
Presidente -
Risponde l'assessore Marzi.
Marzi (SA) -
La circolare n. 2/2015 del Ministro per la
semplificazione e la pubblica Amministrazione, al punto 3.2 precisa
che "Per i dirigenti, medici e sanitari di struttura complessa,
trova applicazione il regime speciale per cui essi, su propria
istanza, hanno facoltà di proseguire il proprio rapporto di lavoro
oltre il limite dei sessantacinque anni, fino al maturare del
quarantesimo anno di servizio".
Per quanto riguarda invece i dirigenti medici del ruolo
sanitario, ai quali non è affidata la responsabilità di una
struttura complessa - volgarmente: non sono primari -, le Aziende
sanitarie possono applicare la risoluzione unilaterale del rapporto
di lavoro una volta maturati i requisiti contributivi per l'accesso
alla pensione anticipata, purché dopo il compimento del
sessantacinquesimo anno di età.
Questi medici possono comunque presentare istanza di proseguire
il rapporto di lavoro fino al compimento del quarantesimo anno di
servizio effettivo.
Le Aziende sanitarie potranno tuttavia non accogliere le istanze
ove decidano di procedere alla risoluzione dei rapporti di lavoro
tenendo presenti le esigenze organizzative e funzionali.
Alla luce di quanto premesso, rispondiamo ora ai quesiti
dell'interpellanza, specificando che nelle premesse abbiamo
evidenziato due fattispecie.
Veniamo alla domanda n. 1, "Se nel corso delle annualità
22-23-24 sono state avanzate richieste di estensione del periodo di
servizio, così come prevede la normativa, e se l'Azienda le ha
accolte favorevolmente": con riferimento alle istanze non
provenienti dai direttori di strutture complesse, perché non c'è
stato quel tipo di casi, nel 2022 sono pervenute tre domande da
parte di dirigenti medici.
Le tre domande sono state tutte accolte dai relativi direttori
di struttura complessa.
Nel 2023 sono pervenute due domande da parte di due dirigenti
medici, di cui una non è stata accolta dal relativo direttore di
struttura complessa.
Venendo alla domanda n. 2, "Quali siano gli intendimenti del
Governo regionale in ordine a tale possibilità di proroga dei
medici in servizio oltre all'età pensionabile", come ben illustrato
in premessa - ed è il motivo per cui l'abbiamo fatta, perché so che
lei è persona particolarmente attenta - la normativa in materia di
trattamento in servizio dispone che la richiesta debba provenire
dal lavoratore e che l'Azienda sanitaria, svolte le opportune
valutazioni, possa accogliere o meno l'istanza.
La prassi aziendale prevede l'acquisizione del parere motivato
del direttore della struttura di appartenenza del medico e la
conseguente determinazione aziendale.
L'Azienda USL segnala come tale prassi risponda a un corretto
principio di attribuzione dei legittimi margini di autonomia a chi
ha in capo la responsabilità delle attività, pertanto la
valutazione e la decisione sono sempre state demandate al direttore
di struttura complessa che ha la responsabilità dell'équipe di
sorta, a seconda di tutte le fattispecie di cui sopra.
L'Azienda USL ha determinato quindi le proprie risposte in base
ai pareri resi dai direttori di struttura complessa di volta in
volta coinvolti.
Conseguentemente, il parere dell'Azienda USL può risultare
diverso a seconda delle istanze presentate e delle diverse
situazioni esaminate.
Come rappresentato, la competenza sulla permanenza o meno dei
medici in servizio è prettamente organizzativa, quindi
esclusivamente in capo all'azienda USL, più precisamente ai
direttori di struttura complessa di volta in volta coinvolti.
Pertanto, su questo tema - come su tutte le materie che
attengono all'autonomia organizzativa dell'azienda, come ogni volta
ci chiedete e ribadite anche voi - non è corretto che la Regione
interferisca.
Presidente -
Replica il consigliere Marquis.
Marquis (FI) -
Assessore, cercherò di non arrabbiarmi
nella replica a seguito dalla risposta che mi ha dato.
Credo che ci sia qualcosa che non funziona, abbiamo messo 50
milioni in più a disposizione della sanità, dal 2021 a oggi
all'anno, i risultati percepiti sono sempre peggiori da cittadini
valdostani, ci sono delle richieste di medici di prolungare il loro
percorso di lavoro dentro la struttura ospedaliera, ci sono delle
risposte dall'Azienda Sanitaria Locale di non accettazione della
proposta, quando non ci sono medici a disposizione. Medici che
hanno prestato tutta la vita lavorativa nella struttura ospedaliera
che si trovano in questa condizione, danno la disponibilità e non
viene accettata.
Io credo che questa sia una vergogna assoluta, perché nel
frattempo le liste d'attesa non sono state ridotte, si allungano;
se ci fosse la disponibilità di mantenere in servizio queste
persone che ne fanno richiesta, come minimo si ridurrebbe le liste
d'attesa, qualunque sia il reparto, perché non mi risulta che vi
siano dei reparti che non abbiano delle liste d'attesa.
Trovo vergognoso che lei mi venga a rispondere che la politica
non interferisce.
La politica mette i soldi a disposizione dell'Azienda Sanitaria
Locale e pertanto, caro Assessore, prenda in mano la situazione
perché queste cose non devono avvenire.
Se ci sono dei problemi, si devono risolvere, non si può
nascondersi dietro la burocrazia o dietro le responsabilità; le
conflittualità devono essere risolte ed affrontate. É chiaro quello
che ho detto?
Mi auguro quindi che prenda in considerazione la situazione, se
la prenda a cuore, perché - come le torno a dire - è vergognoso un
atteggiamento di questo genere e i Valdostani devono sapere cosa
sta succedendo.
