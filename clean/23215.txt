Classificazione
INFORMAZIONE
Radiotelecomunicazioni
LAVORO



Oggetto del Consiglio n. 2435 del 24 gennaio 2007 - Resoconto
OGGETTO N. 2435/XII - Interventi per sopperire alle carenze
di organico di Poste italiane. (Interpellanza)
Interpellanza
Venuto a conoscenza della grave crisi degli organici nelle
agenzie delle Poste della nostra Regione, che comporta notevoli
disagi sia per il personale, sia per l'utenza;
Considerato che tale situazione potrebbe comportare nel breve
periodo la chiusura di agenzie postali dei centri più piccoli,
nonché ridurre la qualità del recapito della
corrispondenza;
Ribadita la scelta operata dal Governo regionale che con la
delibera 2852 del 29 settembre 2006 ha approvato una bozza di
convenzione con le Poste italiane S.p.a. con "obiettivo prioritario
quello di garantire il mantenimento e lo sviluppo sull'intero
territorio regionale di un'offerta di servizi di interesse
economico generale e di servizi di pubblica utilità adeguata alle
esigenze della comunità valdostana";
Constatato che, malgrado la disponibilità
dell'Amministrazione regionale nei confronti delle Poste italiane
S.p.a., tale bozza di accordo non è ancora stata accettata
dall'Azienda;
il sottoscritto Consigliere regionale
Interpella
il Governo regionale per conoscere se intenda:
1) richiedere alle Poste delle garanzie perché proceda in
tempi brevi all'assunzione di personale, sia per l'attività di
sportello che per quella di recapito;
2) attivarsi presso Poste italiane S.p.a. per giungere alla
stipula della convenzione;
3) se intenda studiare la possibilità di interventi
economici, nel rispetto delle normative comunitarie e nazionali, a
supporto della convenzione e degli obiettivi sopra menzionati sul
servizio postale nella nostra Regione.
F.to: Sandri
Président
- La parole au Conseiller Sandri.
Sandri (GV-DS-PSE)
- Questo è un tema che è stato molto
dibattuto ultimamente e che è stato anche oggetto di prese di
posizione del sindacato. Un breve riepilogo dei fatti. Abbiamo da
un lato una situazione delle poste un po' strana perché le poste,
per certi versi, sono molto innovative e performanti su tutta una
serie di nuovi settori, fra cui la banca, i servizi accessori,
"Internet point"... mentre, per quanto riguarda il servizio di
trasporto della posta, che è l'obiettivo fondamentale, abbiamo
delle notevoli difficoltà perché è come se fosse un settore non
ritenuto sufficientemente strategico da parte della società, che è
sempre più una s.p.a. votata al contenimento dei costi e alla
produzione di profitti, che non a quella di dare dei servizi. Nella
nostra Regione questo si è associato poi a dei momenti di
difficoltà per quanto riguarda gli organici, perché, a fronte di
assenze programmate, non vi è stato un tentativo serio da parte
della direzione di sostituzione, ma si è passati al ricorso degli
straordinari. Non vorremmo che da questa situazione non venga fuori
intanto un mancato presidio del territorio, in Valle d'Aosta ci
sono 69 agenzie che svolgono ruoli importantissimi, ci spiacerebbe
che, a fronte di queste carenze di personale, si debba arrivare a
delle chiusure anche solo momentanee, poi c'è il grande capitolo di
questa scelta del Governo regionale, che condividiamo: la proposta
di convenzione con le "Poste italiane" per garantire un minimo di
servizio di qualità su tutto il nostro territorio e non solo su
quelle aree che economicamente potrebbero essere più attive.
Vorremmo quindi sapere che intenzioni ci sono... ad azioni di
supporto a tale proposta di convenzione, che non è ancora stata
firmata dalle "Poste"... e d'altro lato a prevedere eventualmente
integrazioni di questa proposta, in modo da renderla più
appetibile.
Président
- La parole au Président de la Région,
Caveri.
Caveri (UV)
- Per quanto concerne il primo punto, senza
ripetere quanto affermato nella seduta del Consiglio dell'11 e 12
gennaio, in merito all'importanza attribuita al servizio svolto
dalle "Poste" e all'oggettiva difficoltà che si riscontra nel
procedere in tempi brevi alla definizione di qualsiasi tipo di
accordo, mi limito a ribadire che è mia ferma intenzione continuare
ad adoperarmi sia a livello locale che centrale per richiedere il
mantenimento di un corretto livello occupazionale che consenta di
garantire, nel rispetto dei diritti dei lavoratori, un performante
servizio offerto a tutti coloro che vivono o si trovano nel
territorio regionale. Dopo aver avuto, in occasione dell'ultimo
Consiglio, un positivo incontro con le rappresentanze sindacali,
oggi nell'intervallo del Consiglio incontrerò il Direttore della
filiale di Aosta e tutta una serie di dirigenti delegati per la
trattativa in corso. È poi sempre imbarazzante perché vengono i
"country manager"... che sono il nord Italia, il nord ovest, ossia
qui la logica delle divisionalizzazioni fa sì che noi veniamo
considerati come una "cacca di mosca", il che è imbarazzante perché
effettivamente arrivano con la classica sicumera di non tener conto
dell'autonomia speciale; per loro noi siamo una specie di
sub-sub-sub-sub Provincia di Torino, che conta meno del passato,
perché la logica è addirittura il nord Italia. La mancata
assunzione di dipendenti delle "Poste" negli ultimi anni fa sì che
ridendo e scherzando, anche se si continua a dire che gli sportelli
postali non chiuderanno, un giorno o l'altro chiuderanno perché non
ci sarà più personale; questo malgrado i Comuni siano molto
disponibili, perché abbiamo Comuni che danno la sede, il
riscaldamento, l'elettricità gratuitamente. Visto che sappiamo che
queste norme, dal punto di vista delle norme di concorrenza, sono
delle note stonate, sarebbe bene che le "Poste" cominciassero a
fare un ragionamento efficientistico, altrimenti faccio l'accordo
con le "Poste" francesi. Non si può andare avanti che noi veniamo
considerati come il Burkina Faso o come il Ghana, ossia un luogo
colonialistico, in cui arrivano e la prima cosa che guardano è se
il Presidente della Regione ha l'osso nel naso e la sveglia al
collo, per vedere che tipo di faccia hanno questi Valdostani perché
ci considerano di serie b, c, d... fino alla zeta! Oggi quindi cosa
si viene a dire? Oggi mi dicono che probabilmente si firmerà
l'accordo, ma solo una parte di esso perché già una specie di
tamburo ci dice: "ma comunque noi con le Regioni non firmiamo più
nessun accordo", perché il Ministro Gentiloni avrebbe detto che non
si firmano più gli accordi con le Regioni, allora andrò dall'ottimo
Ministro Gentiloni a chiedergli se questa è la reale volontà.
Abbiamo pronti 170mila euro nel bilancio dello scorso anno per
distribuire sul territorio dei "cash dispenser", non siamo ancora
riusciti a spenderli perché Tizio rimanda a Sempronio, Sempronio
rimanda a Caio, si vocifera che il Direttore della sede di Aosta
debba lasciare per carriera la sede di Aosta, se ci arriverà un
giovane rampante da chissà dove, anche egli penserà solo ai
risultati, e i risultati quali sono? Che noi in attivo abbiamo uno
sportello ad Aosta, la posta centrale, tutti gli altri sono in
passivo e, se la logica è che le concessioni di servizi pubblici di
interesse generale devono essere in attivo, chiudiamo tutto:
chiudiamo la Regione, l'Ospedale di Aosta, così come tutti quei
servizi al cittadino che nella nostra realtà creano un deficit.
Immagino che vi saranno centinaia di uffici postali che sono in
attivo soprattutto con i tagli draconiani che ci sono stati, quindi
è ovvio che, per quanto concerne il secondo punto, oltre a
proseguire il dialogo con la Direzione della filiale di Aosta,
cerchiamo di finalizzare il protocollo d'intesa, lo firmeremo
parzialmente se necessario, ma lo firmeremo.
Per quanto riguarda il terzo punto, premesso che dalla riunione
con i sindacati, alla quale hanno partecipato il Presidente del
Celva e il Presidente della Comunità "Grand Combin" che si occupa
per le Comunità montane della "questione poste", è emerso che
numerosi Comuni hanno concluso accordi con le "Poste italiane" che
offrono all'azienda la disponibilità di idonei locali a condizioni
molto vantaggiose, confermo che nella logica della precitata bozza
di accordo siamo interessati ad attuare forme di investimento
mirate che siano finalizzate a migliorare l'offerta dei prodotti e
servizi disponibili sul territorio. Se si vuole fare una sala poste
qui, se si vuole evitare che siano i nostri uscieri a fare il giro
di tutte le sedi della Regione, ma che vi sia un accordo con le
"Poste", siamo d'accordo, in quanto noi dobbiamo poter dare alle
"Poste" dei soldi, ma che siano commisurati a delle prestazioni che
siano accettabili. Questi investimenti saranno realizzati nel
rispetto delle normative comunitarie anche perché la direttiva
sulle poste ormai sta per entrare in vigore e, quando entrerà in
vigore, non ci sarà più una situazione monopolistica delle "Poste"
anche nei servizi universali, ma si aprirà il mercato. Il paradosso
di prima: "apriamo alle Poste francesi"... allora è un paradosso,
perché temo, leggendo la stampa francese, che le "Poste" francesi
siano in difficoltà come le "Poste" italiane...
(interruzione del Consigliere Bortot, fuori
microfono)
... gli Svizzeri hanno una situazione, caro Consigliere Bortot,
hanno chiuso molti uffici postali, le persone si sono rassegnate ad
avere delle caselle postali, per cui non vanno a consegnare la
posta in certi villaggi perché c'è la casella postale in fondo alla
strada e cose del genere. Molto interessanti sono i sistemi che
vengono dalla Scandinavia, perché lì i sistemi postali sono
privatizzati da molti anni con componenti efficientistiche in parte
legate al fatto che queste "Poste" forniscono servizi innovativi
che non sono più la vecchia posta, perché sappiamo che la posta
intesa come consegna delle lettere è destinata con le nuove
tecnologie ad essere travolta. Cercheremo di avere un dialogo con
le "Poste", ribadisco qui il malessere che nasce ogni volta che si
ha a che fare con società o ex statali - il "caso Telecom" è
significativo - o che restano saldamente, benché s.p.a., nelle mani
dello Stato, come le "Poste" e le "Ferrovie", perché per noi sono
sempre guai.
Si dà atto che dalle ore 11,36 presiede il Vicepresidente
Fiou.
Presidente
- La parola al Consigliere Sandri.
Sandri (GV-DS-PSE)
- Non possiamo che condividere il
malessere del Presidente Caveri, nel senso che è una situazione
quasi "kafkiana" per certi aspetti, perché qui si privatizza ma, di
fatto, esiste un monopolista che non ha più nessun tipo di dovere
nei confronti delle amministrazioni locali, quindi è una situazione
difficile. Concordo sulla necessità di arrivare a portare a casa il
possibile, quindi anche ad azioni marginali o parziali della
convenzione totale... però credo che a questo punto dobbiamo fare
anche un'iniziativa intanto di riflessione politica, ossia, nel
momento in cui si è andati alla privatizzazione, questa ha avuto
senso laddove, come nel caso dei telefoni, vi era la possibilità
che si sviluppassero, ad esempio nella telefonia mobile, più reti
in concorrenza effettiva fra di loro, già un po' meno è per il
telefono fisso, perché poi l'ultimo miglio è rimasto in mano a una
società. Per quanto riguarda le autostrade e i servizi come quello
della posta, probabilmente invece le privatizzazioni sono state
anche viste in un'ottica errata, perché alla fine le autostrade
sono diventate un grosso "business" di finanziari e non di
industriali e a livello di "Poste" ci avviamo verso la stessa
situazione. Mi pare infatti che qui l'obiettivo finale sia quello
di quotare in borsa "Poste S.p.a." e di fare in modo che vi siano i
dati di bilancio che lo possano permettere.
Credo si debba assolutamente fare una riflessione che consenta
di mettere una serie di paletti a garanzia della nostra autonomia.
Da questo punto di vista, la "boutade" delle "Poste" francesi è un
paradosso, però penso che, a fronte di un atteggiamento negativo,
si possa avere un atteggiamento duro, ossia "usare il bastone oltre
che la carota", il che vuol dire il pagare sul mercato l'affitto o
l'acquisizione delle loro sedi e se a fronte di un disinvestimento
chiudono una sede, si prendono la loro responsabilità. Ritengo si
debba quindi utilizzare un doppio binario, negativo e positivo...
non sia secondario. Infine, credo che questo sia uno degli
argomenti in cui trovare un coordinamento fra il nostro Deputato,
il nostro Senatore e il Governo e il Consiglio regionale sia
necessario per riuscire a fare a Roma qualche intervento...
(interruzione del Presidente della Regione, fuori
microfono)
... non può riferirsi al sottoscritto... avremo un ambasciatore,
ma possiamo anche farlo direttamente, perché mi sembra che su
questo argomento riuscire a coordinare un'azione Comune e
collettiva sia indispensabile per il destino della Valle
d'Aosta.
