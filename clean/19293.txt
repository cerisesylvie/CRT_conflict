Classificazione
AGRICOLTURA



Oggetto del Consiglio n. 659 del 9 giugno 2004 - Resoconto
OGGETTO N. 659/XII - Modalità di pagamento delle spese di una
manifestazione di promozione di vini regionali.
(Interrogazione)
Interrogazione
Premesso che:
- con deliberazione di Giunta del maggio u.s. è stata data
copertura a sanatoria alle spese relative "alla manifestazione di
Roppolo indirizzata alla promozione dei vini regionali" svoltasi
dicembre u.s.;
- la sanatoria è giustificata con un non meglio specificato
"problema di coordinamento";
- i provvedimenti a sanatoria avevano già caratterizzato la
malagestione delle attività effettuate dall'ufficio stampa condotto
da Paolo Maccari;
il sottoscritto Consigliere regionale
Interroga
Il Presidente della Regione e l'Assessore all'Agricoltura per
conoscere:
1) a quale livello è stata assunta la decisione di impegnare
l'Amministrazione regionale, prescindendo dai relativi procedimenti
amministrativi;
2) quali sono i problemi di coordinamento citati in delibera
e se sono state attivate procedure per evitare il loro
ripetersi;
3) i motivi per i quali la sanatoria è stata adottata ad
oltre cinque mesi dall'evento sanato.
F.to: Frassy
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Rispondo all'interrogazione, con cui mi si
chiede:
"a quale livello è stata assunta la decisione di
impegnare l'Amministrazione regionale"
; questa è una decisione
che risale al 1992, "Giunta Bondaz", Assessore Lanièce: con
deliberazione di Giunta dell'epoca, n. 1073/1992, vi è stata
l'adesione della Regione all'enoteca di Roppolo, con pagamento di
una prima quota annuale di 15 milioni. Questa adesione dura da 11
anni e l'ultima quota annuale versata corrisponde al 2003 con
versamento di 7.747 euro. L'adesione permette la presenza delle
produzioni valdostane nell'enoteca, con possibilità di degustazione
e vendita. Parliamo di un'epoca in cui l'enoteca regionale non
esisteva e di fatto non esiste ancora, per cui sottoscrivo in pieno
la scelta che è stata fatta, perché i risultati che si sono
ottenuti in questi anni sono lusinghieri. Oggi sono presenti i vini
di tutte le cooperative e di un privato di La Crête. Il peso
commerciale annuale ammonta a circa 2.500 bottiglie. L'adesione
all'enoteca prevede la collaborazione con la stessa per
l'organizzazione di almeno una manifestazione all'anno, lo scorso
anno è stata dedicata ai vini passiti, quest'anno sarà indirizzata
ai vini delle vendemmie tardive, dove un importante spazio
promozionale è destinato alle produzioni valdostane; i costi di
questa manifestazione sono divisi a metà. Questa è la scelta
dell'epoca, condivisa dal Coordinamento viticoltori in due
assemblee del 1991 e del 1992.
Quest'anno si sono verificati problemi di coordinamento interni
fra una direzione e l'altra, perché, con deliberazione della Giunta
regionale del 6 dicembre, sono state passate dalla Direzione al
Dipartimento dell'agricoltura le competenze per le azioni
promozionali e questo ha creato un problema di tipo di passaggio di
funzioni fra un ufficio e l'altro ed è stata una pura dimenticanza
il fatto di non avere impegnato la spesa di questa manifestazione,
null'altro. Le deliberazioni a sanatoria non sono la nostra regola,
anzi, ho biasimato i miei uffici ben prima dell'interrogazione, il
fatto che la deliberazione sia arrivata nel mese di aprile dipende
anche qui dal fatto che nel frattempo sono state definite le
procedure per le competenze delle strutture stesse
dell'Assessorato. Non ho null'altro da aggiungere, se non dire che
si tratta di un impegno di spesa limitato a 4.200 euro ma, al di là
dell'importo, di certo condivido con il Consigliere Frassy
l'affermazione fatta che non si tratti di una corretta procedura
amministrativa.
Président - La parole au Conseiller Frassy.
Frassy (CdL) - Questa mattina avevo chiesto che la deliberazione
potesse essere discussa alla presenza del Presidente della Regione
perché, al di là dell'impegno che riguarda direttamente
l'Assessorato dell'agricoltura, penso che qui si debba fare una
riflessione su un principio: appunto quello delle sanatorie, che ha
contraddistinto in maniera negativa una buona parte della scorsa
legislatura e che è sfociato nella nota "vicenda Maccari". Quella
vicenda è stata caratterizzata da deliberazioni adottate in
sanatoria, ossia a spese che venivano fatte in nome e per conto
dell'Amministrazione, prescindendo da quegli atti formali, che sono
poi il linguaggio con cui l'Amministrazione deve agire e deve e può
impegnare risorse e persone.
La cosa paradossale non è il ritardo, ossia la sanatoria di
questa deliberazione, la cosa paradossale è che a questa
manifestazione la Regione era presente, a questa manifestazione la
Regione ha mandato del personale, ha commissionato degli impegni di
spesa, che sono stati fatti nella più assoluta illegittimità delle
corrette procedure di una buona e trasparente amministrazione. Io,
purtroppo, devo dire che questo vizio, che era sfociato in quella
vicenda, permane nel "modus operandi" dell'amministrazione; non mi
sono messo a fare l'investigatore - perché ritengo sia un compito
che non compete a un consigliere regionale -, ma senza alcuno
sforzo, semplicemente prendendo i vari inviti che giungevano sul
mio tavolo... le dico soltanto che nell'ultima settimana di maggio
vi sono ben due iniziative, che - tra l'altro senza che nulla
venisse detto in deliberazione - sono state adottate a sanatoria.
La "Penisola del Tesoro" è un invito che ho ricevuto dal Touring
Club italiano, come penso i colleghi consiglieri, il 26 maggio; la
deliberazione della Giunta è la n. 1746 del 31 maggio. Ora, non vi
sono grossi impegni, ma nell'invito si fa riferimento alla
partecipazione dell'Assessore alla cultura e del Presidente del
Consiglio regionale. La deliberazione è del 31 maggio, poi possiamo
anche far finta di non capirci ma, al di là del fatto che l'evento
sia il 13 giugno, mi insegnate che gli eventi vanno preparati, di
conseguenza gli impegni devono essere presi prima. Ricevo questo
invito il 26 maggio e voi deliberate il 31 maggio, vuol dire che
avete comunque deliberato a sanatoria...
un Assessore
(fuori microfono)
... la sanatoria
viene dopo...
Frassy (CdL) - ... ne parliamo subito dopo. Il 31 maggio, sempre
nella stessa riunione di Giunta, avete approvato l'organizzazione
del convegno sugli OGM e agricoltura valdostana. Anche in questo
caso l'invito è stato ricevuto il 1° giugno rispetto alla
deliberazione del 31 maggio, ho dei dubbi che in poco meno di 24
ore la tipografia sia stata impegnata a realizzare questa cosa...
insieme alle altre spese, che venivano impegnate con queste
deliberazioni. Allora, Presidente, il problema non è sulle singole
iniziative - che, fra l'altro, sono iniziative minimali in questo
caso, tanto che casualmente mi sono capitate in evidenza -, il
problema sta a monte, sta nel meccanismo e nel principio che
consente a funzionari e a dirigenti di questa Amministrazione di
impegnare l'Amministrazione ed è questo il motivo per cui ho
domandato a quale livello è stata assunta la decisione di
impegnarla. La risposta dell'Assessore Vicquéry è una "non
risposta", perché non può dirmi che l'impegno è stato assunto nel
1992, perché immagino che l'adesione a qualsiasi organismo
politico, culturale, enogastronomico, associativo vada rinnovata di
anno in anno, cioè questi automatismi non sono automatismi che
possono essere tollerati da un'amministrazione.
La relazione della Commissione amministrativa istituita dalla
"Giunta Viérin" a seguito della nota "vicenda Maccari" aveva
stigmatizzato in maniera chiara ed evidente come la procedura della
sanatoria, e aggiungeva della sanatoria occulta - e qui ci troviamo
di fronte a due sanatorie occulte -, siano fenomeni che non vanno
bene. In questo caso probabilmente ci limitiamo ad una questione
formale, ma questi meccanismi consentono poi la gestione di spese
fuori bilancio, con tutto ciò che ne consegue ai fini della
responsabilità amministrativa e molte volte o alcune volte anche di
tipo penale. Inviterei perciò il Presidente della Regione a
valutare che la sanatoria sia un metodo anzitutto straordinario e
non ordinario di gestire manifestazioni o cose di questo genere,
con tutti i problemi legati all'ospitalità, all'impegno con le
tipografie e con le varie società che organizzano pranzi,
conferenze stampa o quant'altro, ma soprattutto lo invito a trovare
dei meccanismi per cui queste cose non possano più essere praticate
e, quando accade, che quanto meno sia evidenziata la sanatoria; qui
abbiamo invece delle sanatorie che sono occultate, nel senso che
non sono rese palesi.
