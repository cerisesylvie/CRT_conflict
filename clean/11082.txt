Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2095 del 24 aprile 1991 - Resoconto
OGGETTO N. 2095/IX Adozione di provvedimenti attuativi delle
linee programmatiche per il decentramento.
(Interpellanza).
Presidente Do lettura dell'interpellanza presentata dai
Consiglieri Mafrica, Chenuil e Cristina Monami:
Interpellanza Tra i paragrafi del programma regionale per il
triennio 1990-1993, presentato dalla Giunta regionale, riveste
particolare importanza quello dedicato al Decentramento, che
individua tra gli interventi urgenti più importanti, quelli
destinati a:
- aggiornare i criteri ed i parametri dei trasferimenti
finanziari ai Comuni;
- modificare la legge FRIO per semplificare e snellire le
procedure ed i meccanismi di valutazione delle richieste;
- decentrare competenze e fondi sulle Comunità montane.
Allo scopo di conoscere lo stato di attuazione del programma in
un campo decisivo per l'articolazione democratica dei poteri nella
nostra regione, i sottoscritti Consiglieri regionali del gruppo
PCI-PDS
interpellano
la Giunta regionale per conoscere:
1) se sono stati affidati specifici incarichi tecnico-giuridici
(e a quali strutture) per la predisposizione dei provvedimenti
necessari alla realizzazione dei punti programmatici sopra
ricordati;
2) quali sono le intenzioni della Giunta in ordine alle
procedure politico-amministrative ed ai tempi necessari per
l'adozione dei provvedimenti di cui sopra.
Presidente
Ha chiesto di illustrare l'interpellanza il
Consigliere Monami, ne ha facoltà.
Monami (PCI-PDS)
In sintonia con i concetti di
autonomia e di federalismo, ed anche in sintonia con lo spirito con
cui si è mosso il costituirsi di questa nuova maggioranza, il
programma triennale sottoscritto dalle forze di governo fa chiaro
riferimento al concetto di decentramento attraverso l'aggiornamento
di criteri e parametri dei trasferimenti finanziari ai comuni, come
meglio espresso nell'interpellanza.
Quindi il Gruppo PCI-PDS, verificate a questo proposito
incertezze per non dire inadempienze ancora in questo ambito,
intende avere informazioni precise.
Presidente
Ha chiesto di parlare il Presidente della
Giunta, Bondaz.
Bondaz (DC)
Con riferimento all'interpellanza in
oggetto, faccio presente che la Giunta regionale ha affidato al
CERSI (Centro di ricerche sociali e istituzionali) di Perugia,
coordinato dal prof. Rossi, l'incarico di predisporre in bozza i
progetti di legge relativa al decentramento amministrativo
finanziario a favore dei comuni e delle comunità montane, nonchè
per una revisione dei fondi FRIO e dei riparti di somme a favore
dei comuni.
Il prof. Rossi, esperto di diritto amministrativo, ha già
fornito la sua collaborazione alla Regione per l'attuazione del
nuovo ordinamento delle autonomie locali, in particolare
predisponendo una bozza dello statuto che è stato distribuito a
tutti i Sindaci, che ne potranno fare l'uso che riterranno più
opportuno.
Ho già avuto risposta da parte di parecchi Sindaci, che il fatto
di disporre di uno schema li ha agevolati nel lavoro, perché almeno
sanno come predisporre il loro statuto.
Comunque le proposte saranno oggetto di apposita legge
regionale, legge che si potrebbe approvare nel mese di maggio
almeno in Giunta, per poi mandarla alle commissioni per un esame
più approfondito.
Presidente
Ha chiesto di parlare il Consigliere
Monami, ne ha facoltà.
Monami (PCI-PDS)
Ringrazio il Presidente della Giunta,
mi ritengo soddisfatta della risposta.
