Classificazione
ELEZIONI



Oggetto del Consiglio n. 2832 del 21 giugno 2017 - Resoconto
OGGETTO N. 2832/XIV - Continuazione e chiusura della
discussione generale congiunta della proposta di legge n. 109:
"Disciplina sperimentale della procedura di scrutinio centralizzato
dei voti per l'elezione del Consiglio regionale della Valle
d'Aosta, ai sensi dell'articolo 15, secondo comma, dello Statuto
speciale. Modificazioni alla legge regionale 12 gennaio 1993, n. 3
(Norme per l'elezione del Consiglio regionale della Valle d'Aosta)"
e della proposta di legge n. 110: "Disposizioni in materia di
elezione del Consiglio regionale della Valle d'Aosta, ai sensi
dell'articolo 15, secondo comma, dello Statuto speciale.
Modificazioni alla legge regionale 12 gennaio 1993, n. 3 (Norme per
l'elezione del Consiglio regionale della Valle d'Aosta)".
Rosset (Presidente) -
Con 28 Consiglieri presenti
possiamo iniziare i lavori. Siamo in discussione generale sulle
proposte di legge n. 109 e n. 110, iscritte rispettivamente ai
punti n. 33.02 e n. 33.03 dell'ordine del giorno. Ha chiesto la
parola il collega Cognetta, ne ha facoltà.
Cognetta (M5S) -
Siamo il gruppo che non ha partecipato
alla stesura di questa legge: non ha partecipato ai lavori perché
sinceramente tutta questa discussione, secondo noi, non è una
discussione che andava fatta in questi termini. Siamo assolutamente
contrari al premio di maggioranza, non importa a quale livello di
percentuale. Pensavamo che il proporzionale che abbiamo avuto fino
ad oggi fosse una legge più giusta e più corretta. Un'altra cosa
che non ci piace è lo spoglio centralizzato, per noi la cosa più
importante sarebbe stata avere un'unica preferenza. Tra l'altro, è
un emendamento presentato dal collega Bertin, che sicuramente
appoggeremo, ma è l'unico. Comunque sia, io credo che, tutto
sommato, la legge di prima, ancorché con dei correttivi - come già
spiegato - relativi alla preferenza unica, andasse più che bene.
Forse era un po' elevata la soglia d'ingresso, ma questa è una
discussione che si poteva fare sicuramente a fronte di una maggiore
rappresentatività. Andiamo invece nella direzione opposta: mettendo
un premio di maggioranza, di fatto scontentiamo le opposizioni e
quindi di fatto riduciamo lo spazio a chi sarà in opposizione,
quasi come se non avessimo visto che in questa legislatura
all'aumentare della maggioranza aumentassero i problemi, riusciamo
a fare delle leggi che vanno sempre in antitesi rispetto a quello
che accade. C'era una maggioranza a 18 all'inizio di questa
legislatura, che bene o male è andata avanti per un certo periodo,
poi si è allargata a 21 e hanno cominciato ad avere qualche
problema. Quando invece ha avuto l'allargamento più grande, è
cambiato il Governo definitivamente.
Avere quindi 18 Consiglieri, 21 o 27 non è che dà una grande
stabilità di Governo possiamo dire chiaramente, né tanto meno
cambierebbe qualcosa se ci fosse stata magari l'indicazione, come
si tende a fare, diretta del Governatore che - ricordiamolo -
questa è l'unica Regione che non esprime direttamente il
Governatore, io la trovo una cosa positiva. Io penso che il
proporzionale, dove poi si decide tra Consiglieri chi deve essere
chi governa sia una cosa sicuramente migliore di avere delle
larghissime maggioranze, che poi di fatto annichiliscono
l'opposizione. È vero che si ha meno governabilità, se vogliamo
chiamarla così, ma è anche vero che si hanno maggiori discussioni.
Ci sono più voci che parlano e questo dovrebbe essere arricchente.
Spesso lo è se si fa in maniera corretta, ma, come tutte le cose,
in Valle d'Aosta, a fronte di cose positive o, meglio, con degli
esempi positivi poi facciamo delle cose negative. Adesso quindi
gridiamo alla maggiore stabilità, anche in passato non c'erano
premi di maggioranza e le Giunte sono cadute ugualmente.
Io non so se questa legge sia veramente stata compresa e
accettata da tutti fino in fondo, una cosa però la penso: che forse
l'unica cosa buona che sortirà dall'approvazione di questa legge
saranno le elezioni anticipate. Stando a quanto è stato dichiarato
fino adesso, se si approva questa legge, andremo ad elezioni
anticipate e quindi forse una cosa buona ne esce: le elezioni
anticipate, poi cosa sortirà dalle urne è un altro discorso. Di
sicuro questa legge non migliorerà la rappresentatività del popolo:
non la migliora né verso l'alto, né verso il basso.
Voi pensate così di aver risolto il problema del controllo del
voto facendo lo spoglio centralizzato. La preferenza unica, secondo
me, sarebbe stata l'unica vera alternativa, alternativa che non
avete voluto intraprendere perché chiaramente ricomincerete o,
meglio, continuerete con le cordate dei tre voti, come avete sempre
fatto. Alla fine si nota molto chiaramente che è proprio il posto
in cui ci si siede che fa cambiare l'idea politica che si ha e non
il fatto che è l'idea politica che ti porta avanti. A seconda di
dove ci si siede, si riesce a cambiare l'idea politica, cosa che
per adesso non ci appartiene, poi magari un giorno cambieremo posto
anche noi e anche noi cambieremo idea, questo non lo so.
Una cosa però l'avete dimostrata tutti: dicevate delle cose e
adesso ne fate delle altre, in completo accordo. Noi non abbiamo
partecipato sicuramente, perché avevamo capito che c'era questo
accordo, e sicuramente perché è inutile con due voti fare dei
discorsi o dei distinguo su una legge elettorale, che poi coinvolge
tutta la cittadinanza, quindi ben venga il vostro accordo, buon
pro
vi faccia. Io spero che i cittadini fuori capiscano che
è semplicemente un ulteriore modo per fregarli, ma con una
questione tecnica migliore di quella che c'è fino ad oggi e se
capiranno fino in fondo come vi siete comportati, probabilmente
queste modifiche non serviranno a nulla ai fini elettorali: non
avrete l'auspicato 42, 45 o 50 percento, quello che avete messo,
per il premio di maggioranza e quindi saremo esattamente dove
siamo.
Presidente -
Ha chiesto la parola la collega Morelli, ne
ha facoltà.
Morelli (ALPE) -
Permettetemi intanto di cominciare il
mio intervento con dei ringraziamenti non di rito a tutti i
Commissari della I Commissione, in particolare al collega Bertin
che n'è il Presidente. So bene che il collega Bertin non è
entusiasta del risultato del lavoro della commissione. Gli
obiettivi erano sicuramente maggiori e più alti, però, in un lasso
di tempo così breve, in una situazione come questa, io credo che si
sia fatto quanto si è potuto fare e il risultato che si è ottenuto
è un risultato di compromesso sicuramente, ma è un compromesso che
adempie ai due punti principali, che, come maggioranza insediatasi
nel mese di marzo, ci eravamo prefissi: cercare di garantire la
governabilità, ha ragione il collega Cognetta, non è matematico
garantire la governabilità, ma quanto meno uscire dal rapporto
17/18, probabilmente favorisce la governabilità.
L'altro punto era garantire la segretezza e la libertà del voto.
Lo ha detto bene il relatore Bertin poc'anzi: in realtà piccole
come i nostri Comuni è difficile garantire la segretezza del voto.
Come si sarebbe potuto fare per ovviare a questo problema? Le
soluzioni erano diverse: si è parlato del voto elettronico, ma non
è realizzabile in breve; la preferenza unica che, come movimento,
noi abbiamo sostenuto sempre, partecipando anche ad un referendum
su quel tema. Si è trovata la soluzione dello spoglio
centralizzato: una soluzione di compromesso sicuramente, ma che
crediamo possa garantire la segretezza e il non controllo del voto
mantenendo le tre preferenze, che, dal nostro punto di vista, è
sicuramente una pecca. Probabilmente un compromesso sulle due
preferenze si sarebbe dovuto trovare; avrebbe, tra l'altro, anche
accorciato i tempi di spoglio che con le tre preferenze ovviamente
e con soli quattro centri di spoglio saranno decisamente più lunghi
rispetto a quanto sappiamo, rispetto a quanto conosciamo. Quella
dello spoglio centralizzato è una sperimentazione che sicuramente
dovrà essere fatta con tutte le cautele necessarie. Il collega
Baccega si è augurato che vi siano scrutatori seri, noi crediamo
che gli scrutatori siano sempre seri, gli scrutatori vengono presi
da un elenco, dove di solito ci sono dei requisiti a cui
rispondere, quindi riteniamo che gli scrutatori saranno sicuramente
seri. Bisognerà sicuramente fare tutte le operazioni che non sono
semplici, sono piuttosto complesse: lo prevede questa nuova legge,
con la massima attenzione e la massima puntualità.
Questa legge va poi a toccare un altro tema, che devo dire che,
come maggioranza, non ci eravamo prefissi: quello della
rappresentanza di genere. Qui vi sono visioni diverse,
personalmente non considero il fatto di avere aumentato di dieci
punti percentuali la presenza delle donne nelle liste un fatto
positivo. Credo che si debba uscire da questa concezione delle
percentuali e invece cercare di raggiungere la parità nelle liste,
non matematica, ma un 40-45 percento garantirebbe sicuramente una
maggiore rappresentanza, che sarebbe poi solo giusta e democratica,
dal momento che la società è composta più o meno in eguale misura
da donne e uomini, anzi, sono più le donne, come mi fa notare
giustamente il collega Fosson. Il fatto di arrivare al 30 percento,
rispetto al 20 percento precedente, quindi continua a ghettizzare
in qualche modo e a non affrontare il problema. In questo senso è
apprezzabile l'emendamento che hanno presentato i colleghi Padovani
e Guichardaz. Non siamo invece d'accordo sulla doppia preferenza di
genere, perché riteniamo che, nel momento in cui vengono garantite
pari condizioni di partenza, poi l'elettore deve essere libero di
scegliere.
Ripeto: questa non è la legge ideale, sicuramente. Ognuno di noi
l'avrebbe scritta in modo diverso, ma riteniamo che possa essere un
compromesso. Ci auguriamo che comunque la presenza femminile nelle
liste, al di là delle percentuali per le prossime elezioni
regionali, sia maggiore. Credo che se consideriamo la
partecipazione delle ragazze al
Conseil régional des jeunes
valdôtains
, le prospettive sono piuttosto buone, lì la parità
era garantita, le ragazze hanno sicuramente dato un buon
contributo. In questo senso, quindi, il nostro appoggio a queste
due proposte di legge è un appoggio sicuramente favorevole.
Presidente -
Ha chiesto la parola il collega Follien, ne
ha facoltà.
Follien (UV) -
Je prends la parole à mon tour, très
brièvement, pour donner une petite contribution à la discussion sur
ce très important projet de loi et, en tant que membre de la
I
e
Commission, je veux, moi-même à mon tour, remercier
tous les membres et remercier le Président de la Commission,
Alberto Bertin. Je veux même remercier les bureaux du Conseil,
Madame Trucco, qui nous a été très utile pour une suggestion et les
éclaircissements d'ordre juridique et surtout la Dirigeante, Madame
Vallet, qui est venue plus d'une fois pour nous éclaircir et pour
nous donner quelques réponses. Je veux même dire qu'ils ont bien
travaillé, parce qu'ils ont permis, dans un très bref délai,
d'arriver à élaborer des modifications à la loi 3 et même à
produire un projet de loi pas facile avec le soi-disant dépouillage
centralisé.
Permettetemi di fare alcune considerazioni su questo passaggio
legislativo, che ha determinato, a mio avviso, dei dati positivi e
degli aspetti migliorativi rispetto alla precedente legge.
Modifiche che erano in parte quelle contenute in quella che era una
bozza di proposta di modifica del gruppo dell'Union Valdôtaine,
bozza che era stata anche in parte condivise con i colleghi di EPAV
e del Partito Democratico, con cui ci si era confrontati, anche con
alcune visioni diverse, e che ha permesso, insieme al testo di
lavoro prodotto dalla commissione e alla proposta dell'UVP sulla
quale - parlo come Union Valdôtaine - c'erano le maggiori
convergenze, maggiori convergenze dovute probabilmente ad una
visione generale complessiva che andava nella stessa direzione. A
proposito di questo, mi permetto di ringraziare il Consigliere
Fabbri, che, come membro della commissione, ha da subito cercato un
dialogo costruttivo per riuscire a costruire un percorso che
riuscisse ad elaborare un qualcosa che fosse condiviso avendo dei
numeri forti poi.
Modifica di legge che porta, secondo me, degli aspetti
innovativi. La questione di genere è affrontata: si passa dal 20 al
30 percento, quindi anche qua una proposta di compromesso
importante. Viene eliminato il ballottaggio, si inserisce un premio
di maggioranza con una soglia del 42 percento, soglia che
garantisce la governabilità, ma che rispetta anche la volontà e
l'esito del voto. Sono mantenute le tre preferenze, a mio avviso,
questo è un punto di forza, una garanzia di pluralismo nella scelta
e anche di ricambio degli eletti. La preferenza unica che ha il suo
perché, a mio avviso, penalizza però la distribuzione sul
territorio: i bacini di voto più ampio sarebbero quelli favoriti e
al tempo stesso sicuramente non garantisce il famoso inserimento
dei giovani, di chi si presenta per la prima volta alle elezioni:
il cosiddetto "ricambio". In più credo che sia stato valido anche
il fatto di mantenere la soglia di sbarramento, questo garantisce
che non ci sia un eccessivo spezzettamento del quadro politico e un
rischio a volte di balcanizzazione del Consiglio.
Sullo scrutinio centralizzato interverrò se interverranno poi i
colleghi nel prosieguo, voglio solo per motivare il nostro voto di
astensione in I Commissione. Voto di astensione che non voleva
essere - come abbiamo già detto durante la commissione - una
bocciatura con un sistema proposto che aveva degli aspetti
innovativi e che direi interessanti, però dei dubbi a seguito delle
audizioni e degli approfondimenti che erano stati fatti rimanevano
e rimangono, anche sull'applicazione di questa legge erano emerse
numerose criticità. Probabilmente anche per i tempi che avevamo a
disposizione, non si è riusciti a coinvolgere e non si è riusciti
quanto meno a capire quali potevano essere le criticità rispetto
agli altri soggetti, che poi devono mettere in atto questa legge:
penso agli Enti locali, al tribunale e alle forze dell'ordine che
sono preposte a fare un servizio molto importante e delicato quando
c'è un'elezione. Queste criticità che vedevamo quindi rimangono e
ci lasciavano perplessi, però vi era l'impegno di ragionare su
questo nuovo metodo di scrutinio, non ci siamo sottratti e credo
che non ci sottrarremo.
Credo che i tempi ci saranno, visto che comunque i tempi per
fare gli approfondimenti erano stretti, però c'era l'impegno
comunque a fare un percorso condiviso. Per quanto mi riguarda e
credo anche per gli altri membri dell'Union, il voto sarà un voto
favorevole, mantenendo però tutta una serie di criticità e di dubbi
che abbiamo sollevato, che verranno poi rianalizzati dai colleghi
nel prosieguo della discussione.
Presidente -
Ha chiesto la parola il collega
Vicepresidente Fosson, ne ha facoltà.
Fosson (UV) -
Anch'io faccio due considerazioni in
aggiunta a quanto hanno già detto gli altri Consiglieri, gli altri
membri della I Commissione. Come ha già detto qualcuno, non esiste
una legge elettorale perfetta, ideale che rispetti tutte le
esigenze, soprattutto che soddisfi quei legittimi desideri di
affermazione che ogni forza politica ha, per cui questa è
sicuramente una legge di mediazione, di accordo.
Consigliere Cognetta, lei ha ragione: se non c'è l'accordo, non
si fa la legge. Infatti vede bene che a Roma non c'è l'accordo, non
si fa la legge, non si va a votare prima, quindi noi abbiamo già
fatto dei passi avanti. Abbiamo la possibilità di avere una nuova
legge.
Comunque, è una legge di mediazione. Ringrazio il collega
Follien che ha ben illustrato tutto il percorso, ma soprattutto in
questa mediazione dobbiamo ringraziare il Presidente Bertin, che
con grande tenacia e - mi permetto di dire - con professionalità,
ha portato avanti questa mediazione che non lo soddisfa
completamente. È però un passo avanti che viene da questa
mediazione, è un passo avanti a cui arriviamo anche - ed è l'altro
ringraziamento - attraverso il lavoro cospicuo, sperimentale ma
molto utile degli uffici guidati dalla dottoressa Vallet.
Due osservazioni. Le difficoltà in uno spoglio centralizzato
esistono, tant'è vero che ancora giustamente il collega Bertin ha
voluto separare le due proposte di legge proprio per rendere più
sperimentale e verificabile il primo problema dello spoglio
centralizzato. Ci sono delle difficoltà, ma le difficoltà si
affrontano quando si vuole arrivare ad un risultato e il risultato
era togliere ogni possibilità, o comunque la maggior parte delle
possibilità per un controllo di voto, che esiste, che è presente in
Valle. Soprattutto quella specificità che bene elencava Bertin, nel
senso che in un comune piccolo, come in realtà geografiche piccole,
i piccoli numeri e le tre preferenze arrivano spesso a facilitare
questo controllo del voto. Questa esigenza, condivisa da tutti,
quindi ha portato a questa soluzione di mediazione utile, che
sicuramente anche per gli elettori questo è un meccanismo,
soprattutto se spiegato, che sarà ben accolto dagli elettori che
avevano paura, in queste realtà che dicevo, di vedere ben stabilito
il loro modo di votare, quindi questa è una mediazione positiva. Le
altre possibili soluzioni esistevano, ma non c'era su queste una
mediazione, anche perché la preferenza unica - io su questo sono
d'accordo - avrebbe penalizzato i presenti in lista di realtà
geografiche molto piccole. Secondo me, quindi lo spoglio
centralizzato, anche con le sue difficoltà, sicuramente è un
superamento rispetto ad una delle grandi difficoltà e problematiche
che la precedente legge elettorale aveva.
La questione di genere. Mi permetto di dire alla collega
Morelli, vicino alla quale fortunatamente siedo, che l'aver
spostato dal 20 al 30 percento l'obbligatorietà di presenze
femminili in lista sicuramente dimostra un'attenzione, una stima al
genere femminile e alla sua grande possibilità di rappresentanza
sociale e politica. Non è un obbligo, nel senso che è un minimo:
laddove la rappresentanza femminile vuole essere più ampia, può
arrivare al 45-50 percento. Si dà quindi la possibilità e la
sensibilità alle varie liste politiche di aumentare questi numeri,
ma il fissare un minimo alla presenza femminile nelle liste mi
sembra sicuramente ancora un atto di rispetto verso le elettrici,
verso le donne che abitano in Valle d'Aosta.
Sulla percentuale, sull'altra esigenza che avevamo di dare una
maggiore governabilità, i numeri non solo in Valle d'Aosta, ma
anche nelle legislature nazionali lo dimostrano perché nel 2008 il
Presidente Berlusconi aveva una maggioranza molto ampia all'inizio,
poi però questa maggioranza molto ampia si è persa per strada,
quindi non è matematico che avere dei numeri in più in maggioranza
giustifichi, però oggettivamente permette una maggioranza in cui si
possa dialogare, in cui ci si possa confrontare più ampia, quindi
una possibilità di dare stabilità alla Valle d'Aosta. Il 42
percento - qui mi dispiace che non ci sia l'amico e Consigliere
Cognetta - non è un maggioritario, nel senso che 42 percento sarà
difficile da raggiungere, per cui è ancora molto probabilmente un
affermarsi del proporzionale, perché in questa realtà politica
arrivare al 42 percento non sarà semplice. Io pensavo che quella
forchetta che il collega Fabbri aveva presentato con l'UVP, di due
percentuali al 39 percento avere 20 Consiglieri e al 42 averne 21,
forse era la più rappresentativa. Questa è una legge di mediazione,
che ci porta a condividere un percorso e questo non è da poco in
questa situazione politica valdostana. Forse si poteva fare di più,
forse si poteva anche non fare niente, invece è stato fatto, con
una certa concretezza quindi io penso che sia stato fatto un lavoro
comunque positivo e dichiaro il nostro sostegno a queste due
proposte di legge.
Presidente -
Ha chiesto la parola il collega Fabbri, ne
ha facoltà.
Fabbri (UVP) -
I ringraziamenti al nostro Consigliere
Bertin e alla commissione li ho già fatti stamattina, li rinnovo
molto volentieri, così come li rinnovo a tutti i funzionari e i
dirigenti che ci hanno assistito in questo lavoro.
La soddisfazione io credo sia quella di avere una legge
condivisa dal più ampio numero possibile di Consiglieri, perché le
leggi elettorali fanno parte di un bene comune e quindi la
condivisione, come dicevo, di un ampio numero di Consiglieri è un
aspetto senz'altro estremamente positivo. È chiaro che, come tutte
queste leggi, sono frutto di un compromesso e quindi le
sensibilità, dopo lunga discussione, dopo aver ascoltato le ragioni
dell'uno, le ragioni dell'altro, sono state mediate e siamo giunti
a questo risultato.
Io metterei l'accento su due aspetti, che, secondo me, sono
estremamente positivi, in parte sono già stati accennati, però
vorrei riprenderli e svilupparli leggermente. Secondo me, questa
legge elettorale si rivolge soprattutto alla partecipazione e alla
consapevolezza degli elettori. Se gli elettori avranno la pazienza
di sviscerare questi pochi punti della legge, si accorgeranno che è
demandata a loro la scelta fondamentale tra avere una
rappresentanza maggioritaria piuttosto che una rappresentanza
proporzionale. L'ho detto stamattina, lo ripeto. Infatti il 42
percento di preferenze da parte degli elettori rispetto a un gruppo
o ad una lista di gruppi vuol dire che la popolazione, gli elettori
vertono verso un sistema più maggioritario. Se a loro non aggrada
questo, si apre un'Assemblea più proporzionale, quindi la
responsabilità di questo è in mano agli elettori ed è un punto,
secondo me, estremamente importante, fondamentale.
Per quanto riguarda poi la preferenza di genere, noi, come UVP -
sono autorizzato a dirlo -, addirittura teoricamente pensiamo che
non ci sarebbe bisogno di questa preferenza di genere, perché la
persona vale al di là del proprio genere. Capiamo comunque che
l'invito ad una maggiore rappresentatività nella lista nelle
condizioni attuali favorisce l'avvicinamento del genere a questo
impegno civile. Chi mi ha preceduto ha messo giustamente in luce il
punto della soglia minima e quindi le preferenze delle varie liste
o gruppi di liste sono sicuramente autorizzate ad aumentare finché
vogliono questo genere di rappresentanza, per cui anche in questo
senso, secondo me, è anche un aspetto liberale di questa legge e
non coercitivo, che, a nostro avviso, è particolarmente
importante.
Per quanto riguarda poi la legge sperimentale dello spoglio
centralizzato, a nostro avviso, ottiene lo scopo che si prefigge:
quello di rendere in qualche modo meno controllabile il voto.
Questa storia della controllabilità del voto probabilmente in
alcuni casi si può verificare, però diciamo che noi rendiamo liberi
gli elettori nella loro espressione, nella loro volontà di voto,
liberi anche da quei millantatori che alle volte fanno intravedere
la possibilità qualche volta di controllare o di dirigere il voto,
personaggi squallidi che purtroppo sappiamo esserci. Questa legge -
e mi riferisco sempre allo spoglio centralizzato -, a mio avviso, è
anche una forte espressione di autonomia e di vitalità della nostra
autonomia. Non è una legge facile nella sua applicazione, avrà dei
momenti difficili, sappiamo che i nostri uffici sono attrezzati e
hanno la capacità di superare questi momenti difficili, ma torno a
ripetere che è un'espressione di autonomia e di coraggio da parte
di questo Consiglio. L'aver affrontato una novità che non ha
precedenti, come diceva nella relazione il Consigliere Bertin, è un
indice di coraggio da parte di questo Consiglio; è un indice di
vitalità della nostra autonomia.
Con questo ringrazio tutti quelli che hanno lavorato insieme e
speriamo che, da questo punto di vista, anche solo se incide nella
forma e magari non nella sostanza, sia anche un invito all'elettore
visto che si sentirà più libero nella sua espressione, visto che si
sentirà più coinvolto nell'esprimere la propria opinione verso il
maggioritario o verso il proporzionale; io mi auguro che sia un
invito verso l'elettorato a partecipare sempre di più alle
elezioni.
Presidente -
Ha chiesto la parola il collega Contoz, ne
ha facoltà.
Contoz (UV) -
Ho fatto parte della I Commissione e quindi
alcune considerazioni mi sembrano d'obbligo. Ho partecipato a tutte
le riunioni della I Commissione e sono d'accordo su alcune cose,
mentre su altre non sono d'accordo. Mi sembra giusto esprimere le
mie idee, come ho sentito che altri hanno espresso qui. Sono
d'accordo sul 42 percento, perché non succeda più quello che è
successo in questa legislatura: 17 a 18, che ha portato al marasma
che è successo. Io sono convinto, anche se il collega Cognetta dice
di no, che qualcosa in meglio potrebbe succedere: per esempio, non
sono tanto d'accordo sul 30 percento alle donne, perché le donne
devono votarsi fra di loro, facendo in questa maniera qui, secondo
me, si discriminano ancora di più. Ha ragione Morelli però dicendo
che c'erano tante donne al Consiglio dei giovani, solo che c'è un
piccolo dettaglio: non si sono votate, hanno solo alzato la mano
per partecipare.
Sulle tre preferenze personalmente io avrei preferito una
preferenza, come d'altronde il collega Bertin, però mi adeguo a
quello che dice la maggioranza.
Per quello che riguarda lo spoglio centralizzato, come hanno già
parlato prima i miei colleghi Baccega, Farcoz e Follien, secondo
me, è una buona cosa, perché toglie la possibilità di controllare
il voto. Su questo sono d'accordo, anche se tecnicamente è molto
difficile, ma io ho piena fiducia negli uffici e nelle spiegazioni
che ci ha dato la dottoressa Vallet, quindi io spero che le cose
vadano nella giusta direzione.
Anche se non sono soddisfatto al 100 percento, come d'altronde
il collega Bertin, Presidente di commissione, comunque voterò "sì"
ad entrambe le proposte di legge, perché non voglio essere io a
fermare l'iter di una legge elettorale, che, secondo me, il popolo
voleva e finalmente ha trovato d'accordo la maggioranza delle forze
politiche. Come ha già detto qualcun altro, quindi non è una legge
perfetta, ma il frutto di una mediazione fra le forze politiche e
quindi ci sarà il mio "sì".
Volevo infine invitare il Consiglio, visto che si parla di legge
elettorale, a prendere in considerazione l'opportunità di
introdurre un limite di mandati, cosa che approfondirò nel prossimo
Consiglio.
Presidente -
Ha chiesto la parola il collega Cretier, ne
ha facoltà.
Cretier (PD-SIN.VDA) -
Io non sono membro effettivo della
I Commissione, ma ho partecipato lo stesso per assimilare le varie
posizioni dei partiti e per trasferirle al mio di partito, in modo
da capire le varie posizioni. Io sinceramente, forse per il fatto
che sono l'ultimo arrivato, non ho visto nessun tipo di accordo
preventivo, è stata una bella discussione, moderata, moderata
puntualmente dal Presidente Bertin, ognuno con la propria
posizione, di partito o personale, lasciando spazio agli interventi
anche al sottoscritto non essendo commissario effettivo. Secondo
me, la partecipazione è un atto di democrazia esplicita. Vorrei
aggiungere che il nostro gruppo è composto da soli due Consiglieri,
che si suddividono gli impegni e se anche non ho firmato
l'emendamento, vi è un pieno accordo preventivo sulle scelte fatte
e mai improvvisate. Credo che lo spoglio centralizzato sia un
passaggio epocale in Italia, credo che sia un bene per gli
elettori. Sugli altri punti delegherò il mio Capogruppo per la
presentazione.
Presidente -
Ha chiesto la parola il collega Bertin, ne
ha facoltà.
Bertin (ALPE) -
La commissione in questo relativamente
breve lasso di tempo si è riunita 14 volte. Avevamo un calendario
molto stretto, poi si aggiunge la natura statutaria di questa legge
che richiede
quorum
elevati e anche delle tempistiche
particolari. Vi è anche la possibilità di sottoporre a referendum
confermativo queste leggi statutarie e pertanto i tempi sono
diversi rispetto alle leggi ordinarie, tempi ridotti che hanno
condizionato anche la natura dell'intervento, che non poteva essere
generale, ma che doveva obbligatoriamente riguardare soltanto
alcuni aspetti.
Per quanto mi riguarda, sono favorevole ad un cambio di forma di
governo. Diversamente dal collega Cognetta, sarei per un'elezione
diretta dell'Esecutivo, scindendo l'Esecutivo dalla rappresentanza,
un diverso voto tra l'Esecutivo e il voto per chi ci rappresenta,
ma questo approccio è - direi - impossibile da tradurre in un tempo
così limitato e pertanto ci si è poi dovuti concentrare su un
intervento praticabile che ha riguardato soltanto alcuni
aspetti.
In questo periodo, in ragione proprio della complessità della
materia elettorale e delle implicazioni ad essa collegate, abbiamo
richiesto, ho richiesto anche l'intervento di figure tecniche
perché c'era bisogno di approfondimenti e di confronti piuttosto
impegnativi. Si è cercato in questo periodo di mettere tutti nelle
condizioni di poter fare una scelta consapevole considerati anche
gli aspetti costituzionali e procedurali non sempre semplici. In
questo senso abbiamo sentito in commissione la costituzionalista
dell'Università di Genova Lara Trucco, esperta di sistemi
elettorali e di giurisprudenza costituzionale, collegata ai sistemi
elettorali. Ci tengo a ringraziare la professoressa Trucco per la
grande competenza e disponibilità che ha avuto nei confronti della
commissione.
Come sappiamo, la Corte costituzionale è intervenuta
recentemente in ben due occasioni proprio riguardo alle questioni
elettorali: prima relativamente al cosiddetto "Porcellum" e poi
sull'"Italicum". Per la prima volta la Corte costituzionale è
intervenuta in materia elettorale, ciò che ha comunque condizionato
gli interventi successivi, che deve condizionare gli interventi
successivi. Pertanto questo aspetto, non secondario della
costituzionalità, è stato preso in considerazione in commissione
attraverso anche un supporto di tipo tecnico da parte di un
costituzionalista.
Lo stesso discorso vale per le questioni riguardanti lo spoglio
centralizzato, con il quale abbiamo potuto confrontarci con
l'Ufficio elettorale regionale, in particolare con le dottoresse
Vallet e Bottani, che ci hanno illustrato la complessità di questa
scelta e le problematiche ad essa connesse. Due sono stati poi gli
interventi legislativi che abbiamo prodotto: uno riguardante lo
spoglio centralizzato; come detto, è un intervento complesso e -
concordo con il collega Fabbri - è stata anche l'occasione di
utilizzare la nostra autonomia per sperimentare una nuova via su
questo aspetto. Certo, resta il fatto che, per quanto mi riguarda,
la via maestra principale sarebbe stata la preferenza unica,
discorso sul quale ritorneremo più avanti, sul quale c'è anche un
emendamento. Questo è stato un ripiego, ma l'unico possibile per
andare avanti nell'obiettivo di liberare da qualunque tipo di
condizionamento l'elettore e per rendere il più possibile il voto
segreto e libero come previsto dalla Costituzione, questo era
possibile fare e questo è stato fatto.
La legge elettorale riguarda le regole comuni, le regole di
tutti, pertanto non si può procedere senza avere i numeri. Come
Presidente della commissione, per senso dell'istituzione, mi sono
adoperato a non ostacolare e a facilitare un'ampia convergenza su
queste regole comuni. Non sempre è facile, come abbiamo potuto
assistere anche a livello nazionale, trovare un accordo su questi
meccanismi. Questi due provvedimenti legislativi verranno approvati
da una larga maggioranza di questo Consiglio, quindi questo ritengo
sia un fatto comunque positivo. Da questo punto di vista, potrei
dirmi soddisfatto; in un certo senso, missione compiuta o quasi.
Sul piano però politico e più personale, non nascondo - l'ho reso
evidente in più occasioni - la mia delusione rispetto a una parte
di questo intervento legislativo. Le mie posizioni politiche
sull'argomento elettorale, istituzionale sono conosciute da tempo e
devo dire che non posso nascondere la mia delusione. Per senso di
responsabilità istituzionale, ho cercato di sdoppiare l'opinione
personale rispetto a un lavoro che si deve svolgere, anche proprio
in relazione al fatto che stiamo parlando di regole comuni. Ho
cercato di sdoppiarmi in questo senso mettendo anche in un certo
modo da parte le convinzioni personali, cercando almeno che una
riforma questo Consiglio riuscisse a farla, una riforma, certo,
sulla quale ho ancora molte perplessità. Non tanto sull'aspetto
dello spoglio centralizzato, poiché questa era l'unica possibilità
realistica per intervenire in questo delicato processo democratico,
del quale bisogna garantire il più possibile la libertà
d'espressione del voto ai cittadini.
Anche un intervento limitato come quello che andiamo a
realizzare avrebbe dovuto, a mio avviso, però, prendere in
considerazione anche alcuni altri aspetti: innanzitutto l'annosa
questione delle preferenze. Le preferenze multiple sono un elemento
che personalmente considero negativo nel processo democratico. Si
sarebbe dovuti intervenire in questo senso, anche perché avrebbe -
come sottolineato - anche velocizzato lo stesso spoglio
centralizzato. Da questo punto di vista, mi ero impegnato e mi sono
impegnato e speso nel cercare almeno una convergenza sulle due
preferenze, neanche questo è stato possibile e non nascondo - come
detto in molte occasioni - una delusione.
Anche la questione di genere - e riprendo quanto hanno detto
anche gli altri colleghi - mi sembra affrontata in modo marginale.
Certamente non è con questo intervento che cambiamo qualcosa. La
Valle d'Aosta è stata fra le prime Regioni ad intervenire in questo
settore introducendo un limite del 20 percento di donne nelle
liste, cercando di favorire una presenza delle donne. Siamo stati i
primi e oggi, da questo punto di vista, siamo tra le ultime Regioni
e questo ci deve fare riflettere: ultime Regioni anche soltanto dal
punto di vista proprio degli strumenti legislativi, intervenute in
questo settore, oltre ad avere una presenza di donne in Consiglio
regionale estremamente ridotta, che certo non è un aspetto che fa
onore per una Regione come la nostra e che tempo fa era stata
addirittura tra le prime ad intervenire proprio per favorire una
presenza di genere equilibrata all'interno delle istituzioni.
Addirittura, da questo punto di vista, facciamo oggi un passo
indietro quando vediamo che l'approccio nazionale è quanto meno
intorno al 40 percento. Questi sono aspetti che prima o poi
dovranno essere ripresi perché non è certamente sufficiente, come
la questione delle preferenze multiple non può essere abbandonata
ad una questione per una scelta dello spoglio centralizzato che
certo interviene nel controllo di voto, ma che non interviene su
altri aspetti nei quali la preferenza unica evidentemente incide
rendendo il voto, se vogliamo, più pulito e meno soggetto a
condizionamenti tra le varie questioni di lista, che vuol dire poi
nel risultato finale la selezione politica. Si è invece preferito
confermare le tre preferenze e portare avanti un provvedimento in
questo senso al di sotto delle aspettative e anche della necessità
di introdurre dei cambiamenti strutturali nella selezione del
personale politico. Certo, saranno da riprendere in futuro questi
argomenti, al momento questo Consiglio purtroppo altro non poteva
fare e, se vogliamo, è anche lo specchio di questa legislatura.
Presidente -
Ha chiesto la parola il collega Ferrero, ne
ha facoltà.
Ferrero (M5S) -
Inizio con i concetti espressi alla fine
dal collega Bertin: si fa quel che si può. In un certo senso si
respira un clima un pochettino surreale su questa legge elettorale,
perché ci sono state grandi felicitazioni sul lavoro svolto dalla
commissione e poi scopriamo che lo stesso Presidente della
commissione ha presentato cinque emendamenti, ma non cinque
emendamenti qualunque...
un Consigliere
(fuori microfono)
-
...tecnici...
Ferrero (M5S) -
...tecnici? Lo chiamate tecnico? Non mi
pare che sia molto tecnico. Allora o mi è stato dato un testo che è
errato, oppure io qui leggo al punto n. 1: "il numero massimo delle
preferenze è di una". Mi pare che questa sia una questione
sostanziale, non tecnica. Una preferenza invece delle tre è un
punto sul quale per anni si è discusso, che adesso venga
considerato emendamento tecnico, per carità, prendo atto che è un
emendamento tecnico, ma, a mio avviso, cambia di molto la sostanza
di quello che è poi effettivamente il resto della considerazione.
Comunque, per carità, a parte l'emendamento tecnico, dobbiamo
tenere conto che i sistemi maggioritari sono sistemi - e lo
guardiamo anche sul vocabolario - che schiacciano le minoranze e
quindi andare in quella direzione per una Regione, che ha fatto
sempre della tutela delle minoranze un cavallo di battaglia anche
in quel senso appare un pochettino strano.
C'erano ben altre cose che dovevano essere affrontate a livello
di rappresentatività, perché qui, mantenendo una soglia di
sbarramento così alta, mantenendo il limite delle 1000 firme per
l'ingresso di nuove liste, sostanzialmente si chiude il
club
. Se ci sono nuove forze politiche, nuovi movimenti che
vogliono entrare in Consiglio, si trovano di fronte una muraglia da
superare e mi ricordo ancora quando raccoglievamo le firme
all'epoca: 1000 firme in Valle d'Aosta, che poi devono essere
almeno 1200, da raccogliere non sono poche, che sono da raccogliere
con una procedura che poi prevede la presenza di notai o comunque
di rappresentanti ben individuati. Questo vale a dire: manteniamo
il club chiuso a quelli che stanno in Consiglio, se ci sono nuove
forze politiche, sbarriamo loro la strada, perché anche un 5
percento - e anche alle ultime elezioni abbiamo avuto un caso che
si avvicinava - non è poco: un 5 percento di rappresentanza
all'interno del Consiglio regionale, magari saranno tre o quattro
forze politiche, è un arricchimento.
Giustamente è stato fatto notare che il maggioritario non dà
garanzia di governabilità. È una garanzia ipotetica, ma quello che
si vuole fare...e abbiamo assistito anche in questi giorni: si è
creato sostanzialmente un nuovo comitato elettorale, una nuova
coalizione elettorale. Qui quindi si vuole ricondurre tutto alla
logica dei due blocchi: i due blocchi prendono tutto e schiacciano
tutto, per cui se si dovesse dare l'effettivo titolo alla legge, la
si dovrebbe chiamare la legge "eserciti della salvezza", perché si
tendono ad incamerare nelle due coalizioni gli sbandati, i
diseredati, i disoccupati e i deviati: deviati nel senso che hanno
preso un'altra direzione rispetto alla forza politica di
appartenenza. È ovvio che convergeranno tutti in una delle due
forze, sennò non avranno delle
chance
di elezione. Se questo
è un buon segnale, io penso di no. Almeno per come penso, per come
pensiamo, per il concetto di rappresentanza che abbiamo,
preferiremmo, contro anche il nostro interesse, che ci siano nuove
forze politiche che arrivano in Consiglio, che sono facilitate, che
non trovano questi ostacoli. In questa direzione, a nostro avviso,
doveva soprattutto andare la legge elettorale: legge elettorale che
invece è stata confezionata - ormai sembra facile capirlo - ad uso
e consumo di chi ha già attualmente fatto delle coalizioni, che
sono state fatte sulla base di numeri, perché non si sa ancora
quali sono i programmi, quali sono i progetti, quali sono i
principi che legano le coalizioni, quindi la solita somma di numeri
priva di una direzione, ma con le idee molto chiare riguardo alla
legge elettorale: mettiamo fuori tutti gli altri. È un peccato
quindi, era un'occasione che si poteva cogliere per fare una
riforma complessiva della legge.
Mi spiace sinceramente anche per alcuni rappresentanti di ALPE,
che hanno fatto capire come stiano ingoiando un rospo...non diciamo
un rospo: una pillola un po' amara. Su questioni del genere far
prevalere delle logiche di maggioranza, piuttosto che delle logiche
di principi e parlare anche magari di suddivisione dei compiti nel
momento in cui una persona ricopre il ruolo di Presidente della
commissione ma poi non vuole influenzare con le proprie idee
l'andamento generale però, è una posizione che io rispetto ma
assolutamente non condivido. Ci sono questioni di principio che
hanno una direzione ed è una direzione unica: la direzione è di far
convergere, in una Regione come la nostra che della tutela delle
minoranze ha sempre fatto un cavallo di battaglia, il maggior
numero di voci possibili, poi sui principi e sui progetti ci si
confronta e si fanno le maggioranze. I comitati elettorali,
vedrete, non porteranno neanche al risultato che è auspicato.
Presidente -
Per il secondo intervento la parola al
Consigliere Bertin, ne ha facoltà.
Bertin (ALPE) -
Semplicemente per un chiarimento rispetto
al collega Ferrero. I cinque emendamenti sono emendamenti tecnici
che arrivano dagli uffici, mentre l'emendamento sulla preferenza
unica è un emendamento essenzialmente politico, che, tra l'altro, è
fatto su un'altra proposta di legge, non su quella dello spoglio
centralizzato.
Presidente -
Altri interventi? Ha chiesto la parola il
collega Perron, ne ha facoltà.
Perron (UV) -
Può sembrare la materia elettorale una
materia solo ed esclusivamente per addetti ai lavori, così non è.
Perché la materia elettorale è una materia delicata, che trascina
dietro di sé anche le regole della rappresentatività ed è affidato
alla materia elettorale il compito, anche non facile, di tradurre
in quello che deve essere un risultato. La presenza in Consiglio
regionale è un risultato del comune sentire, dell'opinione degli
elettori in un certo periodo, delle donne e degli uomini che
esercitano un diritto fondamentale previsto dalla Costituzione.
Inizierò a fare alcune considerazioni sul primo progetto di
legge, anticipando che sono considerazioni su un progetto di legge
che - non me ne voglia il relatore, il collega Bertin, a cui tutti
hanno fatto dei complimenti - ci appassiona molto poco. Si
introduce un principio fortemente nuovo rispetto alle abitudini
dell'elettorato valdostano anche solo nelle letture dei risultati.
Le elezioni regionali, per certi aspetti, sono le nostre vere
elezioni: quelle che universalmente e trasversalmente i cittadini
sentono più di altre elezioni e scatenano certamente sempre una
sorta anche di passione nella lettura dei risultati nei nostri
Comuni, nelle nostre sezioni elettorali.
Il relatore ha detto: "introduciamo un procedimento di scrutinio
centralizzato in grado di garantire con maggiore efficacia la
segretezza del voto e, conseguentemente, una grande libertà di
espressione dell'elettore. Lo scrutinio centralizzato persegue una
maggiore qualità del processo democratico, mettendo nelle
condizioni l'elettore di esprimere il proprio voto con maggiore
libertà e segretezza". Sarà, collega Bertin. Noi rispettiamo, ma
abbiamo per certi aspetti anche delle opinioni diverse, nel senso
che non crediamo che l'elettore valdostano sia mai stato messo
nella condizione di non poter esprimere liberamente il proprio
voto. Non crediamo nemmeno - lo dico con molta serenità - che ci
sia, o ci sia stato anche nei piccoli Comuni quel controllo del
voto, inteso come una privazione della libertà democratica
dell'elettore che trascina con sé da sempre una lettura negativa,
quasi a testimoniare che nei piccoli Comuni avvenga o succedano
delle cose all'insegna della non trasparenza o all'insegna di un
sistema, dove tutto sia controllato, tutto sia gestito, tutto non
avvenga nel rispetto delle regole democratiche. Noi non crediamo
che sia così, crediamo invece da sempre nella maturità
dell'elettore, crediamo nella sua libertà. Crediamo anche che sia
sempre stata mantenuta e garantita la libertà dell'elettore, anche
nei piccoli Comuni, quando anche decide autonomamente di poter
esprimere con grande convinzione le tre preferenze.
Ora, noi affrontiamo questa discussione con una proposta che,
nel momento in cui la presentiamo, nasce già con delle criticità,
nel senso che se per certi aspetti abbiamo l'onere di poterla
presentare come primi, non abbiamo nessun riferimento precedente in
Italia di ciò che può essere successo in territori analoghi per
poter capire e valutare delle difficoltà anche di tipo tecnico.
Veniva citato il Canton Ticino, che peraltro, se non ricordo male,
ha un'organizzazione collaudata in tal senso ben diversa da quella
che dovrà essere la nostra. Io credo che questo porterà un
allungamento dei tempi notevole per gli esiti della votazione. Temo
- ma spero di no - comporterà un possibile aumento di rischi e
anche di errori, nel senso che le schede verranno maneggiate più
volte da più persone anche nella fase del trasporto, quindi noi
anticipiamo sin da subito di voler chiedere che tutto questo
processo ovviamente dovrà avvenire con il massimo rispetto delle
regole, con il massimo rispetto della trasparenza e con la più
grande attenzione possibile dovuta alla delicatezza delle
operazioni che si andranno ad immaginare.
Voglio aggiungere un'altra riflessione, anche molto personale,
che è un ragionamento circa la mancanza di collegamento con il
territorio. Con questo nuovo sistema noi andiamo in un certo senso
a privare non soltanto la politica, ma anche i cittadini, anche
l'opinione pubblica di poter avere una lettura dei dati di ciò che
succederà in un certo contesto. Noi qui ipotizziamo quattro macro
zone, ma io mi chiedo per quale motivo dobbiamo annacquare tutto in
un calderone unico: penso alla zona della Media Valle, dove da
Jovençan - se non ho capito male - fino al Breuil tutto verrà
concentrato in un unico spoglio (Fénis piuttosto che Chambave) e
dove in ogni singolo Comune non ci sarà la possibilità di avere una
lettura non dei dati personali - su questo possiamo anche trovarci
d'accordo - ma neanche di avere una lettura politica Comune per
Comune del risultato. Ma per quale motivo dobbiamo introdurre un
meccanismo di questo genere, che non permette a nessuno di poter
capire un movimento in un Comune che risultato ha avuto, se è stato
premiato, se è stato penalizzato dagli elettori, se c'è stata una
crescita in termini elettorali. Tutto questo verrà completamente
annacquato e il tutto verrà riportato con un'unica lettura
globalizzata di una zona intera. Nella Bassa Valle, da Montjovet
fino a Gressoney, non sulle preferenze personali, ma anche nei voti
di lista non ci sarà più la possibilità di capire se il movimento
dell'Union Valdôtaine, visto che parlo io, nel Comune "X" piuttosto
che "Y" ha avuto una crescita, ha avuto una perdita di voti, quale
dato politico c'è stato in un certo Comune. Questa francamente, ma
lo dico senza nessuna polemica, è una riflessione ad alta voce. Io
non credo che il dover garantire la segretezza del voto, che ha un
suo ragionamento, che posso anche condividere, debba trasformarsi
automaticamente in una non conoscenza totale di tutto ciò che
avviene in un determinato territorio. Mi pare un ragionamento molto
forte, che andiamo ad introdurre come novità, ma lo dico come
elemento di valutazione molto personale Presidente Marquis, mi
rivolgo a lei, perché sarà lei che dovrà gestire con gli uffici
elettorali questa operazione. Io dico: se ci fosse la possibilità,
pur mantenendo questa impostazione, di avere durante lo spoglio una
modalità tecnica, mantenendo i principi e le filosofie di legge che
vogliamo impostare, di avere una lettura dei dati non sulle
preferenze personali, ma sui movimenti di lista, credo, nei
confronti di un giusto dovere di informazione pubblica
dell'opinione pubblica, possa essere un elemento da tenere
presente.
Detto questo, l'Union Valdôtaine si riconosce nel lavoro che è
stato fatto in questa fase, lo hanno già detto i miei colleghi. Noi
ci riconosciamo in questo correttivo introdotto che dovrebbe
garantire una governabilità per il movimento, per lo schieramento
che vince, se non ho capito male, anche solo di un voto rispetto ad
un altro, perché in un ipotetico caso - non ho capito, ma chiedo a
chi è più bravo di me - in cui ci fossero due blocchi, due
schieramenti ed entrambi superassero il 42 percento chi ha avuto un
voto in più è lo schieramento che ottiene il premio di maggioranza?
In questo senso - ma non so se la legge lo specifica, non mi
sembrava, va da sé...già altre volte poi i correttivi che davamo
per acquisiti non si sono trasformati come tali - se esiste un
correttivo, mi sembra condiviso, che introduce la possibilità di
avere un premio di maggioranza e che evita la situazione 17 a 18 e
dà allo schieramento che, seppur di un voto, vince rispetto ad un
altro quel premio di governabilità per poter amministrare durante
tutta la legislatura, noi siamo assolutamente a favore.
Non immaginiamo che l'universo femminile debba essere tutelato
con una sorta di logica da "riserva indiana", perché è vero che in
Consiglio regionale ci sono poche presenze femminili rispetto a
quelle maschili, ma credo che quelle che sono presenti esprimono
dei numeri, esprimono una qualità, sono elette senza una riserva.
Tuttavia, se c'è una sensibilità che chiede di accrescere il numero
delle persone in lista per poter sensibilizzare l'opinione pubblica
in questa direzione, noi diamo un giudizio positivo su questo.
Ci riconosciamo - colleghi, lo dico senza "se" e senza "ma" -
nel concetto delle tre preferenze. In questo senso non voglio
rievocare le discussioni fatte anche in quest'aula in altre epoche,
noi riconosciamo nel principio delle tre preferenze, nella
possibilità dell'elettore di poter scegliere un giusto elemento di
trasparenza e di democraticità che permette, per le diverse
motivazioni che sono state rievocate, la possibilità di poter
scegliere e quindi siamo d'accordo con questo.
Come - non me ne voglia il collega Padovani - ci riconosciamo
nel fatto di mantenere una soglia minima di accesso al Consiglio
regionale. Collega Ferrero, io capisco le difficoltà, ma la sua
presenza qui è testimone del fatto che, con uno sforzo
evidentemente organizzativo, nel momento in cui c'è un movimento
che però raccoglie un certo consenso all'interno della collettività
valdostana, è giusto che trovi un giusto spazio e una giusta
rappresentatività all'interno del Consiglio regionale. Lo dico per
dire che non penso, rievocando passaggi non di questa legislatura,
ma di altre legislature precedenti, che in quest'aula debba trovare
spazio colui il quale o coloro i quali rappresentano nella
collettività valdostana poco più di sé stessi. Ritengo sia corretto
invece che all'interno di quest'aula siedano rappresentanti che
esprimono un certo bacino elettorale e trovano nella società
valdostana una giusta e democratica rappresentatività.
Nel complesso l'Union Valdôtaine, pur mantenendo quelle
perplessità che i commissari hanno anche evidenziato - ed era
motivo tecnico per cui i nostri rappresentanti in commissione non
avevano sottoscritto questa procedura - non si sottrae ad un
contributo positivo, nel senso di trovare una larga intesa sulle
regole della democrazia. Secondo noi, alcune perplessità di tipo
tecnico sulle procedure permangono. Ripeto però che noi non ci
sottraiamo da un contributo positivo ad un ragionamento complessivo
condiviso che in questo periodo è stato fatto sulla materia
elettorale, pertanto annuncio il voto favorevole del nostro gruppo
sulle due proposte di legge.
Presidente -
Ha chiesto la parola il collega Gerandin, ne
ha facoltà.
Gerandin (GM) -
Io volevo fare alcune breve
considerazioni, anche perché su un testo con una larga condivisione
c'è il rischio di ripetersi. Volevo ringraziare
in primis
il
collega Bertin, che ha avuto la pazienza di provare a mettere
insieme un testo che, almeno dalle dichiarazioni di chi mi ha
preceduto, avrà una larga condivisione, per cui sarà un testo che
suppongo abbia larghi consensi. Ringrazio anche i membri della I
Commissione, con cui abbiamo collaborato: la dottoressa Vallet
dell'Ufficio elettorale, l'avvocato Trucco. Proprio due brevi
considerazioni, perché - dicevo - è inutile ripetersi, quando un
testo ha una larga condivisione, il rischio è ripetersi. Mi fa un
po' specie che ci sia così tanto stupore per il fatto che questo
disegno di legge abbia delle modifiche che tanti ritengono
minimali. È ovvio, io in tutta sincerità penso che questo testo di
legge sia anche frutto di comunque una maggioranza e un Governo che
ha dei numeri limitati, con comunque delle posizioni, anche verso
questa legge elettorale, diverse, per cui a me pare talmente ovvio
dire che, quando c'è debolezza, si presuppone condivisione e poi
ovviamente si fa di necessità virtù.
La mia considerazione voglio farla più che altro in quello che,
a mio parere, è e rimane il valore aggiunto di questa modifica,
seppur minimale. Io lo dico senza "se" e senza "ma", perché l'ho
sempre detto: la cosa peggiore per la politica valdostana, a mio
avviso, sarebbe tornare alle elezioni con l'attuale legge
elettorale. È stato un fallimento assoluto, perché probabilmente
chi l'ha predisposta mai avrebbe immaginato di arrivare ad una
situazione di 18 e 17. Questa legislatura ha avuto la sfortuna di
arrivare a questi numeri e penso che il teatrino che questo
Consiglio ha espresso alla collettività valdostana in quattro anni
sia probabilmente il peggio di quelle che sono state negli anni le
varie legislature.
Detto questo, era necessario evitare comunque che ci fosse la
possibilità, e io dico, dall'analisi del contesto politico adesso,
mi piace dirlo perché ogni tanto si ragiona un po' anche di quelli
che possono essere i numeri, io ho la quasi certezza che, senza
questa modifica di legge, il prossimo panorama sarebbe stato di
nuovo 18 a 17, perché in questo momento nessuna coalizione ha i
numeri necessari per arrivare al 50 più 1 percento. Si andava al
ballottaggio, chi vinceva aveva 18 e tutti gli altri se ne
spartivano 17, per cui sarebbe stato un
replay
pari pari
dell'attuale configurazione, poi potevano cambiare i soggetti, ma
non cambiava il risultato.
Detto questo, chi mi ha preceduto ha detto che ci sono due
aspetti importanti: uno è quello di provare a garantire
governabilità. Quando si parla di governabilità, se si raggiungerà
la soglia del 42 percento, io mi auguro che chi vinca, chiunque
sia, abbia la forza di...e ci si prenda almeno l'impegno di
rispettare l'esito delle elezioni. Questo sarebbe già un passo
avanti, nel senso che comunque, non essendoci più il 18 a 17, ma
essendoci il 21 a 14, io penso che un impegno politico da chi
comunque ha condiviso questo testo affinché vengano rispettati gli
esiti delle elezioni, non ci siano più Governi né di scopo, né
dettati da esigenze particolari... penso che il fatto che chi vince
governa, chi perde debba fare cinque anni di minoranza sia un
messaggio che potrebbe in parte tranquillizzare i valdostani.
C'è un altro aspetto che ci tengo a dire: sempre guardando i
numeri, ho qualche timore che poi sia veramente una legge
maggioritaria, io ho la vaga impressione che - e tranquillizzo
anche i colleghi del Movimento Cinque Stelle - questo sia un
proporzionale mascherato. Allora è chiaro che si aprirà una partita
totalmente diversa, una partita in cui ci dovrà essere soprattutto
la serietà di chi eventualmente dovrà mettere in piedi un Governo
nell'interesse dei valdostani, che abbia soprattutto una
condivisione dei programmi nel loro interesse.
Per quello che riguarda lo spoglio centralizzato, è una bella
esperienza, un'esperienza innovativa, che anche qua è stata frutto
del fatto che questo Consiglio non aveva i numeri per esprimere né
l'una, né le due preferenze, per cui, quando non si hanno i numeri,
largo alla fantasia, per cui lo spoglio centralizzato è sicuramente
una bella esperienza, che, a mio parere, sicuramente rafforzerà la
segretezza e la libertà di voto. Ha qualche pecca, io concordo con
quello che diceva prima il collega Perron, perché si avranno
quattro situazioni sul territorio valdostano, ci saranno quattro
letture, ma si perderà sicuramente una lettura un po' più
territoriale, ma torno a dire: di necessità virtù. È ovvio che
questa è una legge frutto di compromessi, pertanto non voglio
dilungarmi oltre, ma penso che sia una soluzione, seppur minimale,
ad un male assolutamente peggiore che era riproporre una seconda
edizione del 18 a 17.
Presidente -
Ha chiesto la parola il collega Rollandin,
ne ha facoltà.
Rollandin (UV) -
Je crois que les observations que les
collègues ont déjà faites...le Chef de groupe, pour ce qui nous
concerne, a déjà présenté les appréciations sur les deux textes qui
sont à la base de ce discours. Je crois, en effet, que surtout de
la part de quelqu'un de ce Conseil il y a eu le bon sens de vouloir
essayer de trouver une large majorité, de trouver un accord sur
cette loi et, en effet, celui-ci a été un effort considérable.
Per quanto riguarda le osservazioni sul nuovo sistema per
verificare come fare lo spoglio, credo sia all'esame, è un
unicum
, nessuno ha esperienza in tal senso, nessuno può dire
né bene, né male, speriamo che funzioni nel senso auspicato.
Per il resto, il collega Gerandin diceva: "speriamo che non ci
siano esperienze simili a questa legislatura che sta per finire".
Io concordo soprattutto sull'esigenza, credo che tutti possono
anche sottolineare che è stato difficile, tant'è che non si è messo
nulla, perché è quasi impossibile dire come immaginare che se c'è
un raggruppamento di un certo tipo, quel raggruppamento rimane tale
perché i componenti rimangono in quella zona: questo è un po' il
punto di cui è un po' difficile parlare, è ancora più difficile da
eseguire, si sono cercati tanti metodi, tutti falliti. Non so cosa
succederà nel futuro, ma sicuramente questo rimane un punto
interrogativo perché, senza questo tipo di buon senso tradotto in
mantenimento di un impegno, che quando diciamo: "noi l'impegno con
gli elettori l'abbiamo preso, abbiamo detto che...", evidentemente
poi questi lettori non si incontrano più, perché evidentemente non
si sa più che cosa dire. Questo è un punto interrogativo che rimane
grande, non so come si risolverà nella prossima legislatura, anche
con tutti questi meccanismi, con tutte le trappole, trappoline,
trappoloni, quando ci sono i tutori, quando ci sono quelli che
lavorano da fuori, quando ci sono i
manager
, tutte figure
che ufficialmente non compaiono, ma che poi di fatto agiscono e
interagiscono con un'Assemblea sempre più svuotata di buon
senso.
Presidente -
Non ci sono altri interventi, dichiaro
chiusa la discussione generale. Ha chiesto la parola il Presidente
della Regione, ne ha facoltà.
Marquis (SA) -
Ho apprezzato i toni e le considerazioni
che sono state fatte da tutti i colleghi che sono intervenuti su
questo argomento e credo che il lavoro fatto sia stato un lavoro
importante all'interno della commissione. Così come hanno fatto gli
altri, mi unisco anch'io ai ringraziamenti al Presidente della
commissione per la passione e l'impegno che ha messo in questo
periodo per riuscire a trovare una convergenza tra le forze
politiche che hanno partecipato ai lavori. Credo sia una
responsabilità da parte di tutti cercare di predisporre le regole
che sono alla base dei processi democratici per poter confrontarsi
e per poter garantire delle elezioni che siano il più
rappresentative possibile del risultato e dell'espressione della
comunità valdostana. Alla base di tutto c'è il cercare di dare
governabilità alla Regione, di non ripetere degli errori e delle
esperienze che sono state vissute.
Io credo che, nonostante lo sforzo sia apprezzabile, non si
possa pretendere che la legge elettorale da sola assicuri la
stabilità del Governo e della politica. La stabilità dipende anche
dalla capacità di dare una risposta ai fattori esterni che possono
mutare, come la situazione economica, la coesione
economico-sociale, la sicurezza; le sfide del cambiamento inducono
necessità anche di adattamento delle linee politiche, che
dovrebbero essere prese in carico dal Governo eletto se questo è in
grado di assumere il compito. Credo, quindi, che stiamo vivendo una
fase epocale in cui occorre fare delle riflessioni a 360 gradi e
interrogarsi anche sul ruolo che la politica deve assumere, sul
ruolo che i Consiglieri eletti devono avere di fronte alla comunità
che rappresentano.
Quanto ai contenuti, credo che ci sia da sottolineare lo sforzo
fatto per garantire la segretezza del voto e quindi è stata
proposta un'esperienza che è un
unicum
non solo in Valle
d'Aosta, ma anche in tutta Italia. Una situazione sicuramente
sfidante, resa possibile grazie al nostro Statuto, che all'articolo
15 garantisce una competenza primaria per quello che concerne il
sistema elettorale in funzione delle nostre specificità
territoriali. È un unicum che ha delle esperienze pregresse, com'è
stato detto, nel Canton Ticino, nella Confederazione elvetica, ma è
un sistema anche di derivazione anglosassone: vi sono numerose
esperienze in Inghilterra, nel Regno Unito e nella Scozia che
applicano lo spoglio centralizzato, addirittura si riescono a
gestire più di 70.000 elettori in un'unica sede.
Per quanto concerne le problematiche sollevate da alcuni
colleghi che sono intervenuti...
Presidente -
Scusi collega, per cortesia!
Marquis (SA) -
...per quanto concerne la situazione
sollevata da alcuni colleghi a riguardo della possibilità di
risolvere tecnicamente il problema di avere una rappresentazione
dei voti di lista delle singole realtà territoriali, questa è una
verifica che possiamo fare con gli uffici, se si può andare in
questa direzione, perché ritengo anch'io condivisibile il problema
sollevato. Potrebbe essere di aiuto alla politica anche per capire
quali sono i risultati delle azioni politiche portate avanti nel
tempo.
Per quello che concerne il decreto legislativo n. 110, quello
che, a mio avviso, è da sottolineare con favore è il portare al 30
percento la percentuale di genere rispetto al 20 percento. È un
passo in avanti, ancorché non sia risolutivo rispetto a quelle che
possono essere le aspettative di tutta la comunità.
Per quanto concerne il premio di maggioranza, partiamo
dall'esperienza pregressa di questa legislatura. Credo che il 42
percento possa essere una percentuale equa per garantire i 21 seggi
qualora un partito, un movimento o un gruppo, una coalizione lo
riesca a raggiungere, a perseguire; diversamente, evidentemente si
passa al sistema proporzionale. Lo sforzo fatto è uno sforzo di
mediazione e credo che questo sia importante: aver avuto la
capacità di condividere le medesime preoccupazioni, rinunciando
ciascuno ad una parte dei propri
desiderata
per riuscire ad
arrivare a condividere un testo, che in questo momento credo sia la
migliore condizione possibile in un ambito come quello che abbiamo
vissuto e affrontato.
Presidente -
Non ci sono altri interventi.
