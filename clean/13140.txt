Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4096 del 13 gennaio 1993 - Resoconto
OGGETTO N. 4096/IX Rispetto degli accordi sindacali
sottoscritti per il personale medico e non medico da parte
dell'USL.
(Interpellanza)
Interpellanza A conoscenza della delibera dell'USL n. 3449
del 14 dicembre 1992;
Visto lo stato di agitazione proclamato dalle organizzazioni
sindacali;
A conoscenza, altresì, del mancato rispetto degli accordi
sottoscritti in applicazione dell'Accordo Nazionale reso esecutivo
dal DPR 384/190
i sottoscritti consiglieri regionali
Interpellano
l'Assessore competente per conoscere:
1) quali iniziative sono state assunte dalla Giunta regionale
per il rispetto degli accordi sottoscritti in sede sindacale, sia
per quanto riguarda gli istituti economico-finanziari, sia la parte
organizzativa;
2) quali iniziative intende assumere per il rispetto da parte
dell'USL delle competenze spettanti al personale medico e non
medico, a seguito della delibera dell'USL n. 3449 del 14 dicembre
1992.
F.to: Beneforti - Bondaz.
Presidente
Ha chiesto di illustrare l'interpellanza
il Consigliere Beneforti.
Beneforti (DC)
Nel Consiglio tenutosi nella prima
decade del mese di ottobre dello scorso anno, affrontammo il
problema del rispetto degli accordi sindacali riguardanti il
personale medico e non medico dell'USL. Ciò avvenne a seguito di
una interpellanza, presentata dal sottoscritto, a nome del gruppo
della DC, perché eravamo venuti a conoscenza che l'USL non aveva
dato seguito alle indicazioni dell'Assessorato alla Sanità.
L'Assessore Cout rispose che l'intera problematica era sotto
esame, che esisteva l'impegno a ottenere il rispetto degli accordi
sottoscritti da parte dell'USL; anzi, sosteneva che, per favorire
la definizione, occorreva dire basta ai rapporti a due, ma gli
incontri dovevano avvenire tra le tre parti: Assessorato, USL e
Organizzazioni sindacali.
Prendemmo atto degli impegni e, fidandoci della competenza
dell'Assessore, restammo in attesa di vedere se questi accordi
venivano rispettati. A distanza di oltre 3 mesi, non solo non si è
fatto niente, ma la situazione è peggiorata. Le Organizzazioni
sindacali hanno dichiarato lo sciopero generale di tutto il settore
della Sanità per il 15 gennaio 1993.
Mi domando quale ruolo è stato svolto tra la precedente
interpellanza e la presente, se la soluzione finale è quella dello
sciopero generale, non per rivendicazioni nuove o diverse, ma per
rivendicazioni che erano state accolte, per le quali erano state
sottoscritte intese fra le parti e chi non le ha rispettate è il
datore di lavoro, l'Assessorato e l'USL.
Addirittura si sono adottate delibere da parte dell'USL, per il
recupero di indennità corrisposte. Per constatare che erano state
erogate indennità non dovute, occorreva per lo meno ritornare in
sede sindacale e dimostrare che le stesse erano state rilasciate
indebitamente.
Qual'è stato in questi 3 mesi, l'esito degli incontri a tre?
Sono questi i risultati? È mancato il confronto con
l'amministratore straordinario in carica e l'intervento energico
che deve esserci da parte dell'Assessorato nei confronti
dell'USL.
Oggi c'è conflittualità in un settore in cui vengono colpiti
sempre i più deboli, perché all'interno dell'USL c'è una situazione
confusionale, da portare quasi all'anarchia. Sono caduti molti dei
presupposti, che erano alla base dell'efficienza dei servizi e voi
avete lasciato spazio a quanti non volevano i piani di lavoro, che
sono la base per una razionale ed efficiente organizzazione
all'interno dell'Ospedale. È dai piani di lavoro che dipendono gli
organici, la corresponsione delle indennità, l'entità del plus
orario e tutti gli istituti contrattuali, che sono abbinati alla
presenza dei lavoratori sul luogo di lavoro. Col piano di lavoro,
si offre anche un servizio efficiente alla collettività.
Avete dato spazio a chi non vuole la presenza continuativa dei
medici, per 12 ore, com'era previsto negli accordi sindacali.
Mi sono recato presso l'Ospedale dove mi è stato detto che i
medici non c'erano fino alle ore 17, mentre esiste l'impegno della
presenza di 12 ore, dalle 7 alle 19.
Dobbiamo ringraziare la parte sana della categoria, medica e non
medica, che regge l'intera situazione; ad essa, va ogni merito per
ciò che di positivo esiste all'interno dell'Ospedale.
Abbiamo presentato questa interpellanza per conoscere la
situazione contrattuale anche perché ci sono state anticipate
notizie che non è stato fatto niente per l'applicazione degli
accordi sindacali.
Caro Assessore, quali giustificazioni porta per spiegare il
comportamento dell'USL in primo piano, ma anche dell'Assessorato
alla Sanità?
Presidente
Ha chiesto la parola l'Assessore alla
Sanità ed assistenza sociale, Cout.
Cout (PCI-PDS)
Ogni anno si ripete puntualmente la
questione degli accordi di lavoro e della loro attuazione, al di là
di ciò che dice Beneforti.
In relazione ai piani di lavoro, ai programmi da impostare e
sulle incentivazioni non ci sono novità, perché ogni anno, per
ritardi nelle deliberazioni o nella preparazione dei piani di
lavoro ed ancora per molte altre questioni, si è sempre giunti a
degli accordi durante o verso la fine dell'anno.
L'intenzione dell'Assessorato è di verificare, se è possibile
partire almeno con il prossimo anno, con qualcosa di più sicuro ed
in questi mesi abbiamo lavorato in tal senso.
Avevamo già definito la questione degli orari e dei turni di
lavoro e di tutte le problematiche connesse con l'organizzazione
del lavoro e, alla presenza del personale di servizio avevamo
raggiunto un accordo con le tre parti, ma ciò non è stato
recepito.
Si stava discutendo su come dovevano essere definiti i piani di
lavoro, perché il nucleo di valutazione potesse meglio giudicare,
quando sono sorti alcuni problemi, anche per motivi indipendenti
dalla nostra volontà.
L'USL, con due deliberazioni, la n. 3449, cui si riferisce il
Consi-gliere Beneforti, ha deciso di recuperare i compensi che
erano stati corrisposti per l'attività svolta in pronta
disponibilità e per pre-stazioni di lavoro straordinario, e la n.
3450, con cui sospendeva la corresponsione degli acconti di
incentivazione della produttività.
Queste sono deliberazioni discutibili, su cui non concordiamo e
che però hanno fatto scattare la molla dello sciopero. Non è una
questione di rapporto con l'Assessorato, ma con l'USL.
L'Assessorato ha dovuto correre ancora ai ripari attraverso una
serie di riunioni con le parti mediche e non mediche e sindacali,
con cui abbiamo discusso la questione, cercando di garantire una
posizione più sicura rispetto agli accordi di lavoro e per evitare
di chiudere sempre con delle sanatorie.
Su questo aspetto abbiamo richiesto una serie di impegni alle
organizzazioni sindacali delle quali una parte l'ha sottoscritta e
una no. La parte che l'ha sottoscritta quindi, spero che decida di
revocare lo sciopero. Non si sa ancora che cosa avverrà, perché ci
sono impegni che l'Assessorato può assumere e altri che non può
senza l'approvazione da parte dell'USL. Le due delibere assunte
dall'amministrazione dell'USL, la 3449 e la 3450 abbiamo potuto
annullarle, ma non abbiamo potuto fare altro.
Spero che il nuovo amministratore voglia assumere posizioni
di-verse, non contraddittorie, illogiche o viziate per eccesso di
potere.
In riferimento alla parte economica, spero che con il mese di
gennaio si possa reintegrare quella parte che era stata sospesa e
che nella busta paga ci siano le incentivazioni del mese di
dicembre insieme alle pronte disponibilità possibilmente di luglio,
agosto, settembre e ottobre.
Facendo riferimento ad una deliberazione del 1991, dovremmo
avere la possibilità di dare degli acconti per la parte di
stipendio che si riferisce alle incentivazioni e al plus orario,
però pretendiamo che nei mesi di gennaio e di febbraio si
definiscano gli accordi di lavoro, in modo particolare per quei
punti che sono ancora interpretati in modo diverso.
Chiediamo che vengano fissati contigenti di personale per il
funzionamento dei servizi pubblici essenziali. Inoltre in caso di
sciopero, che vengano disciplinati gli orari e i turni di lavoro e
tutte le problematiche connesse all'organizzazione del lavoro ed
alla presenza in servizio del personale; inoltre che si approvino i
piani di lavoro, che si definisca la composizione delle équipes e
che vengano disciplinate le esigenze per far fronte a situazioni di
emergenza. Se questo non sarà fatto, sentite le organizzazioni
sindacali, l'intenzione sarebbe quella di disdire gli accordi di
lavoro.
Certo, su questo ci sono interpretazioni diverse, però,
Consigliere Beneforti, se un giorno o l'altro non si arriverà al
dunque, i nodi verranno sempre più al pettine. La situazione è
sempre più esplosiva e va risolta, definendo le questioni e coi
sindacati e con l'USL.
In questi mesi crediamo di aver fatto la nostra parte e
desideriamo continuare malgrado tutto.
Presidente
Ha chiesto la parola il Consigliere
Beneforti.
Beneforti (DC) Le risposte che l'Assessore Cout ha dato, mi
dimostrano che non segue personalmente le trattative perché chi lo
fa, ha pronunciamenti diversi. Si sente dire che, pur mettendoci il
calore di voler affrontare il problema, sono risposte suggerite da
chi cerca in un certo senso di giustificare anche i fatti che
stanno accadendo all'interno del presidio sanitario e nell'insieme
dell'USL. Si cerca di chiudere la seccatura dell'interpellanza o
dell'interrogazione o della mozione, ma credo che l'interpellanza
serva ad aprire un confronto in questo Consiglio su problemi che
sono portanti e fondamentali.
Stamattina non mi sono messo a polemizzare con l'Assessore
Vallet sulle barriere architettoniche, perché ho capito che segue
il problema e che cerca di far applicare la legge, ma quando si
sentono delle risposte come questa, è chiaro che non posso
dichiararmi soddisfatto.
L'Assessore dice che queste situazioni si verificano a fine
anno, ma esse si creano, perché non sono stati portati avanti i
piani di lavoro, a cui è collegato il trattamento di tutti i
dipendenti. Le questioni che lei vuole definire sono state già
definite con gli accordi sindacali sottoscritti, non li abbiamo
inventati: sono demandati da concordare fra l'Assessorato, le
Regioni e le organizzazioni sindacali dal contratto nazionale dei
dipendenti della sanità. È una legge dello Stato. L'Assessorato,
d'accordo con le organizzazioni sindacali, dà le indicazioni
all'USL e la stessa le deve applicare. L'USL non può non volere,
non può agire con la propria mente e non può fare deliberazioni
contraddittorie.
Nella precedente maggioranza e anche durante l'Assessorato
Rollandin, l'USL non si è mai permessa di non ottemperare alle
indicazioni dell'Assessorato. È la Regione che deve guidare e non
la USL. L'Assessorato ha anche la responsabilità dello sciopero, in
quanto non è riuscito a far capire all'USL qual'era la strada da
seguire.
A qualcuno, all'interno dell'USL, fa piacere restare come prima,
per fare i propri comodi. Si deve chiudere il passato, anche
spendendo per sanare ciò che non è stato pagato, ma poi si deve
andare avanti su linee diverse, perché la contropartita sono i
servizi più efficienti. Alcune organizzazioni sindacali non
vogliono essere vincolate ma non basta cambiare l'amministratore
straordinario.
Sono completamente insoddisfatto e vi ritengo responsabili, cari
signori, di ciò che accade oggi nella Sanità.
