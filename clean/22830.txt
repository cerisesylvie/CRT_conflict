Classificazione
CAVE, MINIERE E TORBIERE
DEMANIO E PATRIMONIO REGIONALE



Oggetto del Consiglio n. 2263 del 9 novembre 2006 - Resoconto
OGGETTO N. 2263/XII - Risultanze di uno studio
sull'acquisizione delle miniere di Cogne. (Interpellanza)
Interpellanza
Premesso che
- è da oltre 10 anni che l'Amministrazione regionale sta con
studi distinti esaminando le problematiche connesse
all'acquisizione delle miniere di Cogne a fini di una loro
valorizzazione turistica;
- a novembre scorso la Giunta ha impegnato € 220.600,00 per
conferire un ulteriore incarico di approfondimento su tale oggetto
a Finaosta spa;
- a fine primavera scorsa Finaosta dovrebbe aver consegnato
una prima valutazione sull'argomento e - secondo le previsioni
formulate dall'Assessore Marguerettaz, rispondendo ad una
precedente interrogazione - nel mese di ottobre la relazione
finale;
- Fintecna spa, attuale concessionario della miniera, aveva
ribadito con la scadenza dell'annualità in corso di non essere più
disponibile a sobbarcarsi l'onere di rinnovare la concessione
annuale;
i sottoscritti Consiglieri regionali
Interpellano
il Presidente della Regione e l'Assessore delegato per
sapere:
1) le risultanze generali dello studio sopra richiamato e le
loro intenzioni in merito al futuro del sito minerario;
2) se nel corso del corrente anno vi sono stati contatti
epistolari o personali con Fintecna spa;
3) come ritengono di affrontare la questione del rinnovo
della concessione mineraria in scadenza a fine anno.
F.to: Frassy - Tibaldi - Lattanzi
Président
- La parole au Conseiller Frassy.
Frassy (CdL)
- L'argomento è uno di quelli che ha già
appassionato il Consiglio ed è un argomento che si perde nella
notte dei tempi: quello delle miniere di Cogne, non più per lo
sfruttamento industriale estrattivo, ma per quella ipotesi che è
stata più volte delineata di una riconversione del percorso
minerario a fini turistici.
Questa interpellanza, anche se è stata presentata dal nostro
gruppo, riassume una volontà politica unanime che aveva
caratterizzato alcune linee di indirizzo, Assessore Marguerettaz,
nel novembre 2004, quando il Consiglio, con una risoluzione
unanimemente approvata, chiedeva di verificare la possibilità di
acquisire queste miniere per creare un percorso turistico
culturale. A seguito di questa mozione approvata, la Giunta ha
fatto tutta una serie di verifiche che sono poi sfociate
nell'ultimo incarico del novembre 2005, incarico conferito a
"Finaosta" affinché facesse il punto di una situazione che ormai
aveva bisogno di una risposta definitiva, nel senso che sulla
vicenda delle miniere di Cogne abbiamo ormai un carteggio
voluminoso, di studi, di dossier, di relazioni e di perizie, manca
a questo punto la definizione del dossier stesso.
Nel 1996 era stata fatta dall'Ufficio patrimonio
dell'Assessorato alle finanze una relazione di stima per la
valutazione degli immobili e delle pertinenze del complesso
minerario, nel 1999 era stata fatta un'altra perizia di estimo,
sempre commissionata sul complesso minerario di Cogne, e poi
un'ulteriore valutazione era stata effettuata nel 2000 e, ancora,
nel 2001 da parte di "Fintecna", che è l'ente attualmente
proprietario del sito minerario. Oltre a queste relazioni abbiamo
avuto modo di leggere gli studi che erano stati effettuati
dall'ARPA sempre su "input" dell'Amministrazione regionale ai fini
delle problematiche derivanti da tracce di amianto e della loro
incidenza nelle varie movimentazioni che avrebbero dovuto essere
effettuate per poter rendere agibile a fini turistici il percorso
stesso. Oggi è passato un altro anno da quel novembre 2005, quando
voi conferiste a "Finaosta" l'incarico; fra l'altro, in quella
deliberazione si dava un doppio termine: il primo, a 6 mesi per
presentare una prima fase di questo studio, il secondo, finale, ed
era il termine di ottobre 2006, entro il quale "Finaosta" doveva
darci il suo punto di vista rispetto alle questioni inerenti la
fattibilità e la valutazione ennesima di stima su questo
complesso.
Perché presentiamo, oggi, questa interpellanza? La presentiamo
anzitutto perché è trascorso un altro anno e vorremmo che qualche
passo avanti venisse fatto; ma esprimiamo anche un'altra
preoccupazione sulla vicenda delle miniere di Cogne. L'attività
estrattiva è sospesa dalla fine degli anni '70, e la concessione
mineraria viene mantenuta attiva da "Fintecna", nel senso che
questa concessione viene di anno in anno rinnovata, nell'ipotesi in
cui la concessione dovesse essere restituita all'Amministrazione
regionale in quanto ente concedente, ci sarebbe l'obbligo da parte
di chi dismette la concessione di mettere in sicurezza i siti, con
la conseguente impossibilità di utilizzare quegli stessi siti a
fini turistici, salvo fare interventi molto pesanti dal punto di
vista economico e strutturale rispetto a quelli più leggeri in
vigenza della concessione stessa.
Noi vorremmo conoscere quali sono le risultanze di mezza estate
e quali sono le risultanze generali dello studio che dovrebbe
essere stato consegnato, di conseguenza che tipo di intendimenti si
stanno formando a livello di Giunta e a livello di maggioranza. Ci
preoccupa anche l'aspetto dei rapporti con "Fintecna" per i motivi
che ho cercato prima di riassumere, perciò vorremmo sapere se ci
sono stati dei "contatti" o degli scambi epistolari in corso
d'anno, rispetto alla solita questione che si ripresenta
puntualmente alla fine di ogni anno del rinnovo annuale della
concessione mineraria.
La invitiamo, Assessore, su questo argomento, a dedicarci un po'
della sua attenzione rispetto alle tante altre problematiche,
perché riteniamo che inserire questo comprensorio in un pacchetto
turistico porterebbe beneficio non solo a Cogne ma alla Valle
d'Aosta tutta e forse darebbe un senso più compiuto a quella
tramvia che oggi stenta a trovare una data ben precisa di
inaugurazione e che così potrebbe avere un senso se inserita in un
percorso della memoria mineraria.
Président
- La parole à l'Assesseur au budget, aux
finances, à la programmation et aux participations régionales,
Marguerettaz.
Marguerettaz (UV)
- L'interpellanza del collega Frassy
segue di qualche mese quella che aveva fatto già nel febbraio 2006,
quindi diciamo è una continuazione rispetto a un filone che ci ha
visti diverse volte occuparci della questione.
In premessa, prima di arrivare alla risposta, vorrei solo
precisare che il Consiglio ha unanimemente deciso di approfondire
un tema, non ha unanimemente deciso di comprare le miniere di
Cogne, che sono due cose diverse. Sicuramente l'acquisizione delle
miniere di Cogne è interessante, suggestiva, ha una serie di
aspetti che meritano di essere approfonditi, ma in quest'aula deve
essere molto chiaro che un eventuale investimento nelle miniere di
Cogne è un investimento di decine e decine di milioni di euro;
quando avremo i dati dovremo fare una valutazione e il Consiglio
regionale mi dovrà dire dove andremo a togliere quelle decine di
milioni rispetto ad altri investimenti... mi spiego.
Le valutazioni patrimoniali che il collega Frassy cita nella sua
presentazione non scritta sono delle valutazioni che si riferiscono
a beni che non hanno alcun significato dal punto di vista
reddituale, perché il complesso minerario di Cogne - come lei ben
sa - è la coltivazione di una miniera che alla sua cessazione deve
e obbliga la proprietà al ripristino integrale di tutto il
territorio. La "Fintecna" non ci fa quindi alcun regalo nel
mantenere in esercizio, la "Fintecna" vuole solo evitare di
restituire la concessione e mettere mano al portafoglio per
sistemare tutto quello che c'è da sistemare, quando cessa la
coltivazione di una miniera, quindi la "Fintecna" non è un ente che
fa beneficenza, "Fintecna" è solo un soggetto economicamente
organizzato che vuole evitare di spendere un sacco di soldi, perché
non dobbiamo nobilitare quello che nobile non è. È un'operazione
legittima e, dal punto di vista societario, corretta, ma "Fintecna"
non è un ente di beneficenza; non solo, "Fintecna" ogni anno arriva
con una certa enfasi per trattare con la Regione perché è l'unico
interlocutore, non è che ci scappa nulla! Allora, continuo ad
insistere, l'idea è suggestiva, ma la valutazione patrimoniale dei
metri quadri e dei metri cubi delle miniere è solo un piccolo
dettaglio di quello che potrebbe essere l'investimento; per cui,
oggi come oggi, per uno sfruttamento a fini turistici dobbiamo
avere quello che fino ad oggi non abbiamo mai avuto, cioè quello
studio complessivo.
Vengo all'interpellanza. Rispetto a questo, abbiamo richiesto
alla "Fintecna" la possibilità di effettuare sopralluoghi, quindi
da febbraio, quando abbiamo avuto modo di fare una discussione in
aula, il 20 marzo e successivamente il 20 aprile abbiamo
sollecitato "Fintecna" per iscritto - rispondo anche ai rapporti
epistolari -, per avere le autorizzazioni per fare le verifiche e
le autorizzazioni che sono state date a "Finaosta", sono state date
in data 15 maggio; quindi da febbraio abbiamo inoltrato le
richieste prima in via telefonica...
(interruzione del Consigliere Frassy, fuori
microfono)
... la prima il 20 febbraio per iscritto e un successivo fax di
sollecito il 20 aprile, l'autorizzazione risale al 15 maggio.
Abbiamo quindi, tramite "Finaosta", cercato di avere le
autorizzazioni per fare gli approfondimenti. Ricordo che lo studio
viene fatto con la collaborazione del Dipartimento di scienze della
terra dell'Università di Torino, che ha sottoscritto il 9 febbraio
2006 questa intesa con "Finaosta", e con quell'università vengono
coordinate le attività di consulenza tecnica affidate a
professionisti di fiducia, appositamente incaricati dalla società.
Rispetto a questo percorso autorizzatorio, sono state riscontrate
difficoltà nel reperimento della documentazione di archivio, dovute
essenzialmente al lungo tempo trascorso dalla data di cessazione
dell'attività mineraria, nel senso che tutta la documentazione
relativa allo sfruttamento della miniera "Fintecna" ha avuto
difficoltà a ritrovarla proprio per questa lontananza rispetto
all'esercizio. Per tutto quello che ho detto prima e, a seguito di
una richiesta inoltrata dall'ARPA, è stata accordata da parte della
società scrivente di intesa con il Servizio patrimonio immobiliare
della Regione, una proroga...
(nuova interruzione del Consigliere Frassy, fuori
microfono)
... cioè in virtù della mancanza dei dati, l'ARPA ha chiesto a
"Finaosta" di avere una proroga rispetto ai tempi che lei citava
prima, cioè il 30 giugno avere il primo dossier... l'ARPA è uno dei
soggetti a cui è stato affidato da parte di "Finaosta"
l'incarico...
(nuova interruzione del Consigliere Frassy, fuori
microfono)
... me lo ha citato lei nelle premesse... l'ARPA ha fatto uno
studio in cui - se lei legge bene - nella conclusione dice che
"meriterebbe ulteriori approfondimenti"
: questo è il
supplemento di quell'indagine che allora non era stata completata,
tanto che quando abbiamo fatto alla Presidenza della Regione un
incontro con i vari responsabili, c'era "Fintecna" che esibiva
delle sue documentazioni dicendo che non c'erano rischi e l'ARPA
che diceva che non era proprio così per la presenza di una serie di
elementi che non sono stati approfonditi, per i quali non si
potevano escludere una serie di rischi; quindi avevamo già in
quella sede avuto un dibattito fra le due versioni e, all'interno
dell'incarico dato a "Finaosta" in collaborazione con l'università,
uno degli approfondimenti è un approfondimento fatto da ARPA, che
ha chiesto quella proroga - ripeto - fino a settembre 2006. Questo
aspetto è quindi oggi definito...
(nuova interruzione del Consigliere Frassy, fuori
microfono)
... glielo leggo:
"Al riguardo si segnala che in data 3
ottobre è stato trasmesso lo stralcio della relazione tecnica
inerente la ricerca della presenza dell'amianto e la valutazione
della radioattività delle discariche del giacimento minerario di
Cogne. La relazione tecnica completa di tutte le schede di analisi
sarà disponibile a breve termine"
, quindi rispetto a questo
tipo di analisi l'ARPA ha definito tutto ed è pronta a consegnarci
la documentazione. Lei mi chiede i tempi e io dico che trasmetterà
questo documento, che fa parte della relazione conclusiva...
Frassy (CdL)
- (fuori microfono) ... ho chiesto le
risultanze...
Marguerettaz (UV)
- ... io le dico quello che mi dice
"Finaosta": "Finaosta" ha un incarico da parte dell'Amministrazione
regionale, essendo che la collaborazione è con l'università,
l'Università di Torino prenderà tutte le valutazioni che vengono
fatte dagli esperti e cercherà di confezionare una risposta, che
sarà la risposta che ha l'Amministrazione regionale. Non credo di
avere le competenze per leggermi la relazione dell'ARPA,
probabilmente lei le ha, io non le ho! La conclusione finale non ce
l'ho...
Frassy (CdL)
- (fuori microfono) ... c'è la
proroga...
Marguerettaz (UV)
- ... ma no, c'è la proroga, qui mi si
parla di fine novembre. Questo era l'ARPA.
L'ingegnere Savoca - questo è un altro aspetto, io non seguo la
questione, seguo quello che dice "Finaosta" - dirigente della
Regione Lombardia, che negli anni '90 ha prestato servizio come
ispettore presso il distretto minerario di Torino, ha trasmesso la
relazione finale inerente problematiche giuridico-amministrative in
merito all'ipotesi di acquisizione delle aree e rispettive
pertinenze minerarie connesse alla concessione mineraria di
magnetite, denominata "Cogne", in prospettiva di un loro eventuale
utilizzo a fini turistici. Questo è un altro dossier, non so se è
chiara la costruzione. L'ARPA ha fatto la sua, questo ha fatto
l'altro, il Dipartimento di scienze della terra dell'Università di
Torino e gli altri consulenti stanno ultimando le bozze operative.
Si segnala peraltro che gli incarichi affidati riportano la fine
del mese di ottobre come termine per la consegna delle relazioni
conclusive. Per le vie brevi è stata concordata una proroga alla
fine del mese di novembre per la consegna del documento completo e
strutturato con i vari allegati.
Se lei segue il filo logico, ci sono 3 mesi quasi di dilazione
dell'autorizzazione e della consegna dei documenti da parte di
"Fintecna", le ho dato perfino le date; c'è un ritardo
nell'autorizzazione, c'è un'attività che ha richiesto un
supplemento, i vari documenti che comporranno i documenti finali
stanno arrivando; nelle attività contrattuali con i vari consulenti
era stabilito fine ottobre, "Finaosta" ci comunica che rispetto a
tutto questo è stata concordata la data di fine lavori per fine
novembre.
Credo quindi che nel giro di un mese si possa avere il risultato
di questa indagine; appena avrò il risultato di questa indagine
credo che possa essere utile trasmetterlo subito in commissione, in
modo tale che i Consiglieri interessati e la Commissione presieduta
dal Consigliere Praduroux che si era occupata della questione e che
aveva gestito la risoluzione, possano prendere atto dello studio ed
eventualmente fare un'audizione con i responsabili della "Finaosta"
e i responsabili dell'Università di Torino che hanno coordinato la
ricerca.
Président
- La parole au Conseiller Frassy.
Frassy (CdL)
- La replica, Assessore, è di totale
insoddisfazione. Insoddisfazione per la sua risposta, che è stata
una risposta "sofferta". Quando lei ha detto a un certo punto: "io
della vicenda non mi sono interessato", ha riassunto
l'insoddisfazione che sto cercando di argomentare. Lei, di questa
vicenda, proprio non si è interessato, nel senso che questa
vicenda, dopo la deliberazione del novembre 2005, è stata
abbandonata al suo destino!
Se è vero che in questa vicenda è in ballo un grande progetto
che avrebbe bisogno anche di grandi risorse, sarebbe stato il caso
di seguirla più da vicino, anche perché sono passati 30 anni da
quando le miniere sono state chiuse! E 30 anni nella vita di un
uomo piuttosto che nella vita di un'amministrazione sono
un'eternità...
(interruzione dell'Assessore Marguerettaz, fuori
microfono)
... le lancio, Assessore, un elemento di valutazione: non dia
l'incarico a "Finaosta", lo faccia studiare ai suoi uffici... Lei
mi è sembrato a un esame universitario, di quelli che non si sapeva
bene come finissero ...
Marguerettaz (UV)
- (fuori microfono) ... la Regione deve
fare un passo indietro...
Frassy (CdL)
- ... no, la Regione deve fare una scelta,
la Regione è l'ente che rilascia le concessioni e le concessioni si
rilasciano per quello che è il loro fine, che è quello di coltivare
la miniera!
Se la concessione non è finalizzata alla coltivazione della
miniera e se c'è l'intendimento politico di utilizzare quel
comprensorio minerario a fini turistici, voi avete gli strumenti
normativi per poter negare il rinnovo della concessione, per poter
mettere in atto una serie di procedure che consentano
all'Amministrazione regionale di riacquisire le proprietà, se ci
sono proprietà pubbliche, o comunque di accelerare la trattativa
con "Fintecna", che si troverebbe di fronte al bivio o di cedere
all'Amministrazione oppure di riaprire la miniera - cosa che penso
sia impensabile - salvo che, adempiendo alle norme di legge, voglia
mettere in sicurezza i siti. Allora gli strumenti ci sono, bisogna
maturare la volontà politica ed io è da un po' di tempo che su
questo aspetto sostengo che non è maturata alcuna volontà politica!
E mi sorprende questo fatto, perché a partire dal gruppo
"Arcobaleno", transitando per il gruppo dell'"Union" per giungere
al nostro gruppo, mi sembra che ci sia stata una considerazione
unanime di interesse per quel sito. Se c'è un interesse politico,
trovate gli strumenti per poter concretizzare questo interesse!
Nessuno dice che bisogna strapagare ciò che non ha un valore
particolare, ma mettete in piedi un percorso che ci porti
all'acquisizione di queste miniere, se "a costo zero" tanto di
guadagnato; ma "a costo zero" non lo sarà, per i tanti incarichi
già conferiti ivi compresi i 220mila euro che abbiamo dato a
"Finaosta" somma più che significativa per fare gli approfondimenti
degli approfondimenti degli approfondimenti...
Ci auguriamo che lei riesca a trovare il tempo, fra la questione
del casinò e quella del bilancio, per mettere testa su questa
vicenda e, nei tempi brevi che lei ci ha preannunciato, portare
all'approfondimento delle commissioni l'insieme finale degli studi
ambientali, economici e di fattibilità. Pensiamo, forti di quella
mozione che impegnava il Governo regionale a verificare la
possibilità di acquisire - non di comprare, acquisire, concetto un
po' più largo, perché uno può acquisire a costo zero o può
acquisire comprando e pagando -, che sia giunto il momento delle
scelte. Perciò confidiamo, senza doverla di nuovo sollecitare, che
lei abbia la bontà di dare seguito al percorso che ha
delineato.
