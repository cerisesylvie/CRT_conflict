Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 683 del 15 dicembre 1982 - Resoconto
OGGETTO N. 683/VII - INIZIATIVE PER FAVORIRE LA
PARTECIPAZIONE DI PICCOLE E MEDIE AZIENDE VALDOSTANE AI II°
CONGRESSO ECONOMICO E FINANZIARIO PER LO SVILUPPO DELL'IMPRESA,
PROMOSSO DALLA REGIONE PIEMONTE - (Interpellanza).
PRESIDENTE:
Do lettura dell'interpellanza in oggetto,
presentata dal Consigliere Minuzzo:
INTERPELLANZA
VENUTO a conoscenza che è in fase di organizzazione il II°
Congresso Economico e Finanziario per lo Sviluppo dell'Impresa;
CONSIDERATO che il I° CEFIM del quale era stato informato
l'Assessore competente, ha avuto risvolti quanto mai positivi, come
si può vedere anche dagli allegati articoli apparsi su vari organi
di stampa per le aziende piemontesi e di altre Regioni
d'Italia;
TENUTO CONTO che in momenti di crisi come quelli che sta
attraversando la nostra Regione è necessario sperimentare e attuare
una politica attiva e concreta nel settore della piccola e media
industria;
VISTO che il I° CEFIM è promosso dalla Regione Piemonte e più
precisamente dal l'Assessorato al Lavoro e all'Industria
contrariamente alla prima edizione che era stata una iniziativa
promossa da uno studio di consulenza aziendale;
INTERPELLA
l'Assessore all'Industria, Commercio,
Artigianato e Trasporti per conoscere:
1.
se non ritiene opportuno prendere iniziative al
fine di favorire piccole medie aziende valdostane alla
partecipazione del II° CEFIM dove avrebbero la possibilità di
incontrare operatori economici pubblici e privati, amministratori,
tecnici ed esperti italiani ed esteri allo scopo di ricercare
ipotesi di raccordo tra potenzialità di domande ed offerta
produttiva;
2.
se ha già preso contatti con l'Assessorato al
Lavoro e all'Industria della Regione Piemonte e quali iniziative
intenda intraprendere.
PRESIDENTE:
La parola al Consigliere Minuzzo. Ne ha
facoltà.
MINUZZO - (P.S.D.I.):
Sebbene l'interpellanza sia
sufficientemente chiara e l'Assessore abbia capito appieno lo
spirito con il quale è stata presentata, mi sembra giusto e
opportuno spendere due parole, alla luce anche dell'incontro che si
è svolto ieri qui al Palazzo regionale e nel corso del quale è
stato presentato, penso per la prima volta, il Centro per il
Commercio Estero, istituito dalle Camere di Commercio piemontesi,
al quale ha aderito anche la nostra Regione.
Questa mi sembra un'iniziativa valida, che va in certo qual
senso incontro a quelle che sono le esigenze delle piccole e medie
aziende che operano in Valle d'Aosta per cercare di affrontare 1a
crisi che investe la nostra Regione. Io sono venuto a conoscenza di
questo II° Congresso Economico e Finanziario per lo Sviluppo
dell'Impresa e devo dire che da una voluminosa rassegna stampa, che
peraltro ho fatto pervenire anche all'Assessore, si è potuto notare
che il primo convegno ha avuto dei risultati sufficientemente
positivi: ulti ma prova è l'articolo apparso mercoledì scorso sulla
stampa, nel quale appunto si diceva che dieci-dodici imprese del
Piemonte si recavano in Egitto per stipulare dei contratti di
lavoro. Io ritengo che si debbano porre in essere tutte le
iniziative necessarie a far sì che le imprese della nostra Regione,
gli imprenditori, gli operatori economici, abbiano delle
possibilità di scambio di esperienze, di conoscenza anche di nuovi
mercati, per far fronte, come dicevo prima, a questa crisi.
Di questa iniziativa avevo già informato lo scorso anno
l'Assessore, il quale però, giustamente, essendo quella una
iniziativa privata, ha avuto qualche perplessità a prendere
contatti: probabilmente aveva paura di mettere a repentaglio la sua
credibilità di Assessore. Ma poi, visto che la cosa è stata
sperimentata, è andata bene, e addirittura quest'anno è stata
promossa dall'Assessorato al Lavoro e alla Industria della Regione
Piemonte e in particolare dall'Assessore Sanlorenzo; volevo appunto
chiedere all'Assessore Chabod se non ritiene opportuno prendere
delle iniziative, dei contatti con la Regione Piemonte al fine di
mettere in condizione anche i nostri operatori i titolari di
piccole e medie aziende della valle d'Aosta di partecipare a questo
II° CEFIM.
PRESIDENTE:
Risponde l'Assessore alla Industria,
Commercio, Artigianato e Trasporti Chabod. Ne ha facoltà.
CHABOD - (D.C.):
Riguardo all'eventuale partecipazione
dei rappresentanti di aziende valdostane al CEFIM, che avrà luogo
nel mese di aprile 1983, il mio Assessorato ha provveduto a
prendere gli opportuni contatti con la Regione Piemonte, che ha
espresso la propria disponibilità ad un'apertura agli operatori
economici nella nostra Regione; abbiamo avuto contatti epistolari e
telefonici; io personalmente ho avuto anche contatti personali a
Torino. Abbiamo coinvolto anche l'Associazione Industriali della
Valle d'Aosta, con lettere e con incontri, allo scopo di diffondere
fra i soci le informazioni riguardanti l'iniziativa.
Noi aspettiamo adesso che sia l'Associazione Industriali, sia
gli industriali che abbiamo contattato telefonicamente, ci facciano
sapere se qualcuno ha interesse a partecipare a questo Congresso.
Senz'altro noi saremo disponibili per dare tutto il nostro
aiuto.
PRESIDENTE:
La parola al Consigliere Minuzzo. Ne ha
facoltà.
MINUZZO - (P.S.D.I.):
Per ringraziare l'Assessore. Io
ritengo che in un certo qual modo vanno bene le iniziative che ha
assunto l'Assessore, soprattutto quella di investire l'Associazione
Industriali che forse è quella maggiormente interessata; ma io
vorrei veramente che l'Assessore invogliasse gli operatori, non
solo quelli aderenti all'Associazione Industriali valdostana, ma
anche le imprese artigiane, che certamente potrebbero trarre
beneficio dalla partecipazione a questo CEFIM.
Faccio quindi una raccomandazione all'Assessore, quella di
cercare di divulgare maggiormente e di incentivare il più possibile
la partecipazione a questo Convegno.
PRESIDENTE:
Passiamo alla trattazione dell'oggetto
iscritto al n. 17 dell'ordine del giorno.
