Classificazione
ASSISTENZA SOCIALE
Disabili
Politiche giovanili



Oggetto del Consiglio n. 2469 del 11 maggio 2023 - Resoconto
OGGETTO N. 2469/XVI - Interpellanza: "Realizzazione del
progetto di farm community per giovani autistici nella cascina del
castello di Fénis".
Bertin (Presidente) -
Punto n. 50. Illustra
l'interpellanza il consigliere Perron.
Perron (LEGA VDA) -
Come già annunciato, con questa
iniziativa vogliamo chiedere le notizie riguardo alla creazione di
una fattoria comunità per soggetti autistici nel comune di Fénis.
Partiamo da un po' indietro, un po' di cronistoria, a mezzo stampa
abbiamo ricostruito la visione per cui si deve realizzare questa
farm community
, usando l'inglese. Dall'articolo della stampa
risaliamo al febbraio 2017, probabilmente c'era qualcosa anche
prima, io parto da lì dove si leggeva: "Fénis, una fattoria
comunità darà lavoro ai giovani autistici, sarà vicino al castello,
gli ospiti si dedicheranno ad agricoltura e allevamento". Poi
successivamente, articolo di "AostaOggi", aprile 2018: "Nasce a
Fénis - quindi usano già un presente - la prima farm community per
autistici della Valle d'Aosta". Evidenziamo che poi negli anni
successivi il progetto promosso dalla Fondazione "La Cascina del
Castello Onlus" non ha conosciuto ulteriori sviluppi.
Prendiamo atto invece, molto più recentemente, siamo circa a un
mese fa, 12 aprile 2023, su "AostaSera" leggiamo: "Autismo, il
progetto
farm community
nella Cascina del Castello di Fénis
può ripartire, grazie a una collaborazione siglata dall'Assessorato
regionale sanità, salute e politiche sociali con l'Università della
Valle d'Aosta e l'Istituto superiore di sanità, la Fondazione La
cascina del castello Onlus spera di ultimare il progetto entro
l'anno". Ricordiamo ovviamente l'importanza che tale progetto può
rivestire soprattutto per le famiglie valdostane coinvolte, che
spesso si trovano a dover portare i propri ragazzi al di fuori
della Valle con disguidi facilmente intuibili. Con quest'iniziativa
chiediamo: 1) quale sia stato l'iter del progetto a partire dal
2016; 2) quali siano stati invece gli impedimenti che per anni
hanno impedito la realizzazione di questo progetto; 3) quali
intendimenti si abbiano per la realizzazione dello stesso progetto
nei tempi brevi indicati a mezzo stampa.
Presidente -
Risponde l'assessore Marzi.
Marzi (SA) -
Il progetto "La Cascina del Castello"
rappresenta un importante e ambizioso obiettivo dell'articolata
pianificazione e programmazione dell'Assessorato che è volto a
completare la risposta assistenziale per i soggetti affetti dallo
spettro autistico. Sull'argomento ritengo innanzitutto opportuno
sottolineare il dialogo costante con l'Associazione dei familiari
ANGSA VDA con la quale sono state condivise tutte le attività sino
ad ora svolte. L'argomento sarà, tra l'altro, ulteriormente
approfondito nell'ambito del Tavolo tecnico autismo e condiviso,
oltre che con ANGSA VDA, con tutti gli altri componenti del Tavolo
rispetto agli ulteriori passi che si renderanno necessari per la
realizzazione del progetto stesso. Ormai da diversi anni
l'Assessorato è impegnato nel potenziamento dei servizi dell'ambito
della patologia dell'autismo grazie a importanti e specifici
finanziamenti dedicati alla supervisione dell'Istituto superiore di
sanità e alle competenze dell'Azienda USL della Valle d'Aosta. Si è
intervenuti con efficacia a partire dai più piccoli, con il
progetto PRE.DI.RE da 0 a 6 anni, passando per la fascia che
conduce all'età evolutiva e va verso quella adulta; con i progetti
E.VA e Atelier Autismo dai 16 ai 21 anni, sino a giungere all'età
adulta per il servizio di Ambulatorio autismo, il progetto
Valatypical e centro diurno in struttura semiresidenziale. In
questo articolato panorama di attività e servizi già strutturati a
livello regionale per l'autismo la Cascina del Castello
rappresenterebbe la risposta a livello residenziale che ancora
manca nella nostra Regione e che bene si concilierebbe, tra
l'altro, con la progettualità del "Dopo di noi".
Data la complessità del progetto e la necessità di intervenire
comunque in tempi rapidi per la predisposizione di specifici
requisiti autorizzativi per il
setting
residenziale e di
sollievo nell'ambito della patologia dell'autismo che potranno
favorire l'attivazione di nuovi servizi sul territorio regionale,
con la deliberazione 73 dello scorso 24 gennaio l'assessore
Barmasse e il Governo Lavevaz posero le basi per una collaborazione
scientifica a supporto dell'iniziativa con l'Istituto Superiore di
Sanità che ha mostrato interesse rispetto al progetto valdostano.
La deliberazione prevede altresì una specifica collaborazione con
l'Università della Valle d'Aosta per approfondire ulteriormente gli
aspetti giuridico-amministrativi dell'operazione. Questo
nell'ambito di una più ampia collaborazione che già vede impegnati
l'Ateneo valdostano e l'Assessorato nello sviluppo della
realizzazione di attività scientifico-didattiche e interesse
congiunto. Tutto ciò, tra l'altro, è previsto dalla delibera di
Giunta regionale 1226/2022. A parere dell'Istituto Superiore di
Sanità, il progetto rappresenta un primo e importante esperimento a
livello regionale volto a favorire l'integrazione tra il sistema di
cura e quello di comunità nel campo della salute mentale.
Secondo il modello organizzativo gestionale, a fronte di bisogni
complessi sanitari e sociali che richiedono percorsi di cura
personalizzati per favorire il recupero di autonomie, il
reinserimento sociale e l'inclusione lavorativa e abitativa,
formalizzate le suddette collaborazioni nei prossimi mesi sarà
individuato il percorso amministrativo più appropriato tenuto conto
sia degli istituti disciplinati dal codice del terzo settore, sia
della recente disciplina in materia di accreditamento e accordi
contrattuali con le strutture sanitarie. Allo stesso modo saranno
formalizzate le operazioni di concessione dei beni regionali per la
realizzazione della
farm community
e dell'attività
residenziale socio-sanitaria.
Riepilogo brevemente la genesi del progetto e le attività che
hanno impegnato i diversi interlocutori in questi anni. Il progetto
nasce nel 2016 a seguito di una manifestazione di interesse da
parte di un familiare di un soggetto affetto dal disturbo dello
spettro autistico, volto a valorizzare le proprietà regionali,
immobili e terreni attigui, denominati appunto "Cascina di
Castello" che sorgono presso il Castello di Fénis. La
manifestazione d'interesse vedeva un progetto finalizzato alla
realizzazione di un centro di apprendimento e di integrazione
sociale e lavorativa orientato alle attività agricole e ai servizi
di ospitalità per soggetti con autismo, secondo appunto il modello
di
farm community
. La proposta prende forma con maggiore
dettaglio nel corso del 2017 e a fine anno nasce la Fondazione "La
Cascina del Castello Onlus" che si propone come scopo quello di
farsi promotrice dell'idea progettuale. La proposta, trovata
condivisione da parte dell'allora Giunta regionale, vede nel 2018
avviare approfondimenti concernenti gli aspetti amministrativi e di
contesto geografico e morfologico del territorio in cui insistono
gli immobili in questione, con particolare riferimento agli ambiti
di interesse urbanistico, archeologico e afferente ai rischi
idrogeologici. Con la DGR 656/2018 la Giunta regionale si esprime
favorevolmente alla proposta della Fondazione "La Cascina del
Castello" di realizzare a proprie cure e spese un centro di
apprendimento e di integrazione sociale e lavorativa dedicata a
soggetti con disturbi di spettro autistico. Tali approfondimenti in
corso vedono impegnati diversi soggetti su più fronti: a) il Comune
procede con gli approfondimenti geologici che richiedono
particolare attenzione anche in considerazione degli eventi
alluvionali che lo colsero nel 2000; b) le strutture regionali
facenti capo alla Soprintendenza per i beni e le attività culturali
svolgono gli approfondimenti archeologici di competenza; c) le
competenti strutture regionali del Dipartimento sanità e salute
svolgono i necessari confronti con le altre strutture regionali
coinvolte dei Dipartimenti delle politiche sociali, legislativi e
aiuti di Stato, bilancio, finanze e patrimonio, programmazione,
risorse idriche e territorio. I molteplici approfondimenti in corso
sono diretti a definire la fattibilità tecnica e la percorribilità
amministrativa di realizzazione progettuale. Gli stessi spaziano
quindi dagli aspetti prettamente urbanistici e delle procedure
semplificate per giungere al titolo edilizio, a quelli che
richiedono di garantire l'evidenza pubblica delle procedure, a
quelli che vedono il ricorso agli istituti del codice del terzo
settore per i rapporti con i soggetti
no-profit
, un quadro
complesso come può evidenziare.
Sono approfondimenti che, investendo diversi settori, hanno
richiesto tempo, dilazionato anche a causa dell'emergenza, ma che
procedono regolarmente e consentiranno di programmare i prossimi
step
progettuali. Ai tempi, tra l'altro, della mia
esperienza precedente fummo coinvolti anche noi come competenza sul
patrimonio con incontri tenuti con il collega Barmasse e gli uffici
dell'Assessorato sanità nei primi mesi del 2022. Per meglio
agevolare il percorso da intraprendere riguardo all'eventuale
modalità di valorizzazione del fabbricato "Cascina del Castello",
comunicammo all'Assessorato della sanità la piena disponibilità del
bene, provvedendo a estrarre il medesimo dal piano delle
alienazioni e valorizzazioni immobiliari, consentendo così di
poterne prevedere un suo futuro utilizzo. Questo tipo di scelta,
tra l'altro, ha poi permesso, con un'azione che venne fatta su una
legge Omnibus di un paio di anni fa, di dare la possibilità
direttamente alla struttura di riferimento, quindi alla struttura
sanitaria, di poter gestire tutti i processi di riferimento. Il
fatto di aver compiuto questa scelta allora attraverso la Omnibus e
poi, di conseguenza, oggi con quello che si sta definendo, ha fatto
sì che la struttura, il Dipartimento sanità e salute potesse essere
incardinato come la struttura di riferimento che ad oggi sta
gestendo tutte le procedure del caso e questo è il motivo per il
quale nel corso dell'ultimo anno in particolar modo tutta una serie
di azioni hanno una regia e stanno, in un quadro amministrativo
molto complesso, come ho cercato di rappresentare, avendo degli
sviluppi che, secondo me, porteranno a trovare una soluzione nel
minor tempo possibile.
Fino a qualche tempo fa, nonostante tutti quanti gli aspetti
positivi, e tra le altre cose anche l'accaloramento che c'era nei
confronti di questo progetto, il fatto che non ci fosse una regia
da parte della struttura pertinente, che è appunto il Dipartimento
sanità e salute, aveva in una qualche maniera creato una sorta di
ingorgo che invece nell'ultimo anno/anno e mezzo ha visto, un po'
alla volta, una regia che sta di fatto seguendo un quadro complesso
e composito, che naturalmente vede tutta una serie di strutture
regionali coinvolte, in accordo con l'ANGSA VDA, ma in una qualche
maniera ha dato una direzione e sta accelerando i tempi,
naturalmente accelerando i tempi rispetto anche alle disposizioni
obbligatorie da un punto di vista amministrativo per arrivare a
definire poi dopo, attraverso l'evidenza pubblica, quello che sarà
il soggetto che dovrà prendere in carico, da un punto di vista
strutturale e gestionale, la struttura stessa.
Presidente -
Replica il consigliere Perron.
Perron (LEGA VDA) -
Grazie Assessore. Chiaramente, data
la mole di dati che mi ha fornito, io le chiederei gentilmente se
mi può fornire la risposta o sennò me la vado a scaricare poi dal
Podcast
, per carità, si può fare anche così. Chiaramente è
un quadro molto complesso e mi riservo poi ulteriori valutazioni.
L'importante per noi oggi era avere un quadro preciso di quanto è
successo e avere un impegno preciso da parte sua riguardo al
prossimo futuro, quindi altro non ho da aggiungere, ovviamente
vigileremo sullo svolgersi delle cose e pungoleremo con altre
modalità chiaramente se lo riterremo necessario. Intanto grazie per
la risposta.
