Classificazione
TRASPORTI E VIABILITÀ
Trasporti



Oggetto del Consiglio n. 2220 del 22 giugno 2016 - Resoconto
OGGETTO N. 2220/XIV - Interpellanza: "Dotazione di
biglietterie adeguate e funzionanti presso le stazioni
ferroviarie".
Rosset (Presidente) -
Punto n. 21 dell'ordine del giorno.
Per l'illustrazione, ha chiesto la parola la Consigliera Certan, ne
ha facoltà.
Certan (ALPE) -
Con questa interpellanza il nostro gruppo
vuole riportare l'attenzione su un argomento sul quale in questi
tre anni abbiamo ripetutamente provato quasi a fare di tutto:
abbiamo provato ad essere costruttivi, a proporre soluzioni, a
denunciare situazioni che non andavano, ma non si capisce il
perché, pensavamo che ad un certo punto il limite al peggio ci
fosse, invece non c'è, e la situazione dei trasporti in Valle
d'Aosta, in particolare di quello ferroviario, continua ad essere
credo veramente una vergogna per noi valdostani.
Ci è stato segnalato da diversi utenti, e non solo una volta,
per cui poi ci siamo
penchés
ad occuparci di questo ennesimo
disservizio, nonostante tante volte ci sia stato da parte
dell'Assessore e del Governo regionale...a porre perlomeno un
minimo di decenza al servizio che ancora c'è, che sia le
biglietterie alla stazione di Aosta che le altre stazioni lungo la
tratta Aosta/Torino non sempre hanno un orario di apertura e quindi
non sempre sono disponibili...a seconda chiaramente degli orari dei
treni e delle necessità degli utenti, non sempre sono aperte e
quindi è possibile fare il biglietto. Sappiamo che in tutto il
mondo ormai ci sono biglietterie automatiche, addirittura
biglietterie in alcuni Paesi che funzionano sia con la carta di
credito che con i contanti, quindi sono ormai biglietterie
automatiche di alta tecnologia, qua in Valle d'Aosta, in
particolare alla stazione di Aosta, capoluogo di regione - lo
ricordiamo sempre - la biglietteria automatica spesso è fuori uso,
a volte la biglietteria con il personale è chiusa perché l'orario
di chiusura è sopraggiunto e quindi, senza nessuna indicazione, gli
utenti devono immaginarsi un luogo dove andare a prendersi il
biglietto. Non ci sono cartelli, né indicazioni, non c'è scritto
niente: devono andare a comprare il biglietto al bar nelle
vicinanze. Questo è tutto un passaparola fra i vari passeggeri,
perché pare non esserci nessuna indicazione. Anche nelle altre
stazioni, in particolare Châtillon, Saint-Vincent, eccetera, si
crea lo stesso problema: spesso le biglietterie automatiche o non
ci sono o non funzionano, e lì si pone anche un altro problema: non
c'è neanche un bar in un tragitto accettabile vicino che abbia dato
la disponibilità chiaramente ad accollarsi i biglietti, perché è un
servizio che dei privati fanno per Trenitalia, e sappiamo tutti che
distanza ci sia fra la stazione di Châtillon e il centro del Paese,
pertanto spesso bisogna fare quella distanza perché i biglietti si
reperiscono solo nei tabacchini o in Paese.
Noi solleviamo questo problema che ci è stato evidenziato da
diversi utenti, chiederemmo intanto se è a conoscenza di tale
problema, quale sia l'azione che il Governo intende mettere in
campo e se vi è l'intenzione di dotare o di chiedere a Trenitalia,
di chiedere a RFI, non so a chi, di darci una mano affinché i
passeggeri possano almeno fare il biglietto, perché il biglietto si
può fare anche sul treno, però c'è una maggiorazione e quindi
crediamo che non sia opportuno obbligare i passeggeri a doverlo
fare sul treno. Le ricordo che il fatto che ci viene descritto è
stato ben dettagliato ed è il bigliettaio di quella corsa che ha
evidenziato ad un passeggero questo problema.
Presidente -
Ha chiesto la parola l'Assessore
Marguerettaz, ne ha facoltà.
Marguerettaz (UV) -
Provo ad aiutarla a chiarire tutto
questo problema. Lei mi dice nell'interpellanza che la biglietteria
di Aosta è chiusa, a noi non risulta, risulta dai controlli che ha
gli stessi orari di apertura di prima: dalle 6:00 alle 20:40. Ci
sono state, perché noi paghiamo un servizio, tre giornate nel 2015
in cui queste biglietterie non sono state aperte e quindi,
nell'ambito del corrispettivo che noi riconosciamo, abbiamo
decurtato le aperture in modo coerente: sono 120 euro per ogni
giorno di mancata apertura. Ad oggi l'orario di apertura della
stazione di Aosta che lei mi indica probabilmente da sue fonti che
non è aperto è quello che le ho indicato: i nostri uffici hanno
fatto tutti i controlli e risulta che questa sua informazione
confidenziale non è corretta.
Rispetto al fatto delle biglietterie, queste sono state
modificate perché c'è stata una serie importante di atti vandalici,
hanno rubato l'incasso delle emettitrici e quindi Trenitalia, sulla
base di questi atti vandalici, ha tolto la parte delle emettitrici
con denaro contante lasciando ovviamente solo quelle con carta di
credito, le prepagate e i bancomat.
Per quanto riguarda le sanzioni, le posso confermare che i
viaggiatori sprovvisti di biglietto o di biglietto non obliterato a
fronte di questi problemi, non incorrono in una sanzione da parte
di Trenitalia qualora avvisino immediatamente il capotreno una
volta saliti sul treno. Noi abbiamo codificato una serie di
lamentele, nessuno ha comunicato al nostro Assessorato questo tipo
di problema. Nella prosecuzione del servizio, nell'ambito delle
norme di continuità, noi continuiamo a pagare i servizi di
biglietteria, così come li pagavamo precedentemente. Tuttavia, lei
avrà visto il nuovo documento che abbiamo approvato per i servizi
che dovranno essere serviti dal nuovo gestore: abbiamo indicato
nell'ambito delle linee guida e nell'ambito dei punteggi la
valorizzazione della presenza di attività in termini di punti
vendita, sia in termini di uffici amministrativi che di presidi
manutentivi. In prospettiva quello di un'azienda strutturata sarà
proprio un punto - quindi capiamo quello che viene proposto - che
sarà motivo preferenziale.
Chiaramente, tornando alle vendite, lei me lo ha già annunciato
durante la presentazione, oltre alla stazione, ci sono tutti i
punti Lottomatica e tutti i tabaccai e SisalPay che possono
emettere biglietti, solo nel comune di Aosta ne abbiamo 28: 11
LisPay, 6 SisalPay e 11 tabaccai, tra cui un tabaccaio è proprio in
prossimità della stazione, come lei ben sa, quindi anche lì c'è la
possibilità. È chiaro che ogni azienda dovrà fare delle
valutazioni; Trenitalia ci dice che, proprio in virtù di questa
molteplicità di offerte, i numeri dei biglietti che vengono venduti
nelle biglietterie delle stazioni stanno scendendo in modo molto
importante, quindi bisognerà tenere conto anche di questo.
Per concludere, il servizio della biglietteria, salvo questi
problemi che ci sono stati nel 2015, sembrerebbero, dalle verifiche
fatte dai nostri uffici, funzionare dalle 6:00 alle 20:40, quindi
esattamente come prima; che le sanzioni non vengono erogate nel
momento che si segnala al capostazione e che vi è una molteplicità
di strumenti per acquistare biglietti, oltre alle biglietterie, ai
tabaccai, Lottomatica e SisalPay.
Presidente -
Ha chiesto la parola la collega Certan, ne
ha facoltà.
Certan (ALPE) -
C'è un detto che dice: "aiutati che il
ciel ti aiuta", credo che lei non sia stato molto d'aiuto per i
cittadini, perché lei non ha reso un servizio a me. In questo caso,
rispondendo a questa nostra interpellanza, forse ha confuso ancora
di più i cittadini e i passeggeri che addirittura sono demotivati
anche a scrivere le segnalazioni perché probabilmente si rivolgono
ad altri.
Lei mi ha aiutato dicendomi che la biglietteria è aperta dalle
6:00 alle 20:40, se uno arriva prima o dopo credo che la
biglietteria sia chiusa e il passeggero debba provvedere a fare il
biglietto presso altri esercenti. In tutto il mondo e in tutta
Europa ci sono le doppie possibilità: sia con denaro che con le
carte di credito, in Valle d'Aosta solo carte di credito perché
Trenitalia probabilmente ha visto che gli atti vandalici sono più
numerosi che nel resto del mondo, o perlomeno dell'Europa, ne
prendiamo atto, è una cosa che ci ha detto lei, è una novità, noi
non lo sapevamo.
Credo che sia ancora più grave quello che lei ha detto: che
finora voi avete pagato come Amministrazione regionale sempre i
servizi come prima, meno male che non sono dovuti al fatto che
l'Amministrazione regionale non paga. Mi fa un po' più impressione
il fatto che voi non segnalate a Trenitalia che i servizi non
funzionano. Comunque, adesso in prospettiva - come dice lei -, in
attesa di un nuovo gestore che arrivi, avremo un'azienda
strutturata in un altro modo e quindi non abbiamo che da sperare
finalmente in questo servizio.
L'abbiamo evidenziato, Assessore Marguerettaz, senza fare troppa
ironia, perché neanche il biglietto riusciamo ad erogare in un modo
decente; non vado in questo momento ad insistere su altri punti, ma
neanche il biglietto! Lei mi dice 28 punti ad Aosta, è vero che
ormai abbiamo rinunciato anche ad essere paese turistico, quindi
sappiamo che i cittadini aostani alla fine conosceranno i 28
tabaccai, i 28 bar e quindi non abbiamo più problemi, però credo
che se un turista arriva e non ha indicazioni, manca la
comunicazione di dove sono i punti vendita... Sul fatto che non ci
siano le sanzioni se non è reperibile il biglietto, è tutto
opinabile, perché è stato dimostrato che questo passeggero ha
chiesto appositamente al capotreno e al bigliettaio di poter avere
il biglietto perché non l'aveva trovato e gli è stato detto: "devi
scendere e vai a prenderti il biglietto nel tale posto". Manca la
comunicazione quindi, manca tutto, ma per lei è tutto normale, fa
ironia e va bene così; ridiamo tutti e ci facciamo una bella
battuta e va bene così. Per lei i trasporti valdostani possono
anche funzionare così che a lei, Assessore ai trasporti, va bene
così.
Presidente -
Considerata l'ora, visto che abbiamo due
punti in contemporanea, possiamo sospendere i lavori mattutini.
Auguro a tutti voi buon appetito. I lavori riprenderanno alle ore
15,30.
---
La seduta termina alle ore 12:50.
