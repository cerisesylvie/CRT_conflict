Classificazione
ALPINISMO
ASSISTENZA SANITARIA E OSPEDALIERA
Servizio di emergenza sanitaria (118)



Oggetto del Consiglio n. 2366 del 20 aprile 2023 - Resoconto
OGGETTO N. 2366/XVI - Interpellanza: "Attuazione dell'impegno
assunto dal Governo regionale in ordine alla presentazione di un
progetto di elisoccorso notturno".
Bertin (Presidente) -
Punto n. 44. Illustra
l'interpellanza il consigliere Sammaritani.
Sammaritani (LEGA VDA) -
L'interpellanza è abbastanza
rapida perché si parla di elisoccorso notturno di cui si era
parlato in sede di discussione del DEFR del dicembre 2022, dove
veniva approvato, in sede di discussione, un ordine del giorno
presentato dal gruppo Pour l'Autonomie e relativo appunto
all'elisoccorso notturno. Quest'ordine del giorno impegnava il
Governo regionale a presentare alla Commissione consiliare
competente, entro il primo trimestre del 2023, il progetto
dell'elisoccorso notturno con i rispettivi costi e il numero di
interventi per i quali ad oggi (all'epoca naturalmente) si è dovuta
chiedere la collaborazione di altre realtà per affrontare
un'emergenza sul nostro territorio.
In considerazione del fatto che ad oggi non risulta che il
Governo abbia rispettato l'impegno assunto, non risultando tale
argomento all'ordine del giorno di alcuna delle Commissioni
consiliari, interpelliamo il Governo regionale per conoscere se il
Governo abbia intenzione di ottemperare all'impegno assunto nel
mese di dicembre 2022, provvedendo a portare nella Commissione
consiliare competente il progetto dell'elisoccorso notturno con i
rispettivi costi e il numero di interventi per i quali si è dovuta
chiedere collaborazione ad altre realtà, come appunto riportato nel
Corpo dell'ordine del giorno.
Presidente -
Per la risposta, la parola al Presidente
della Regione.
Testolin (UV) -
Ringrazio il collega Sammaritani per aver
sollecitato quest'aspetto di cui abbiamo preso buona nota e
confermiamo la volontà di concordare a brevissimo, con i Presidenti
delle Commissioni consiliari competenti, la possibilità di fare
quest'audizione per mettere a disposizione i dati richiesti e
facenti parte dell'ordine del giorno approvato, quindi siamo
assolutamente concordi nel rispetto di quest'impegno.
Presidente -
Per la replica, ha chiesto la parola il
consigliere Sammaritani.
Sammaritani (LEGA VDA) -
Grazie presidente Testolin.
Immaginavo appunto che la volontà fosse questa, possiamo anche
comprendere che le vicissitudini del Consiglio di inizio anno
abbiano potuto un pochino rallentare questo procedimento, si tratta
di una cosa naturalmente che è stata condivisa da tutti, quindi di
importanza assoluta per la sicurezza anche dei nostri cittadini e
per il servizio sanitario che eroghiamo, quindi confidiamo che
quest'impegno abbia un seguito immediato. Naturalmente vigileremo
ma credo che non ci sia da dubitare a questo proposito.
