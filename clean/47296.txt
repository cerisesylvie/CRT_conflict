Classificazione
CACCIA E PESCA



Oggetto del Consiglio n. 3583 del 8 maggio 2024 - Resoconto
OGGETTO N. 3583/XVI - Interrogazione: "Azioni messe in atto
per l'apertura delle riserve di pesca a cattura".
Marguerettaz (Presidente) -
Punto n. 13 all'ordine del
giorno. La parola all'assessore Carrel.
Carrel (PA) -
In data 16 aprile 2024, con protocollo
1.932 delle risorse naturali, attraverso la struttura regionale
competente, ha provveduto a inoltrare al Ministero dell'ambiente e
della sicurezza energetica, unitamente ai dati consuntivi e
relativi alla precedente autorizzazione ormai scaduta, una nuova
richiesta di autorizzazione all'immissione di materiale ittico non
autoctono in alcuni tratti dei torrenti valdostani, comprese le
riserve di pesca indicate nel calendario ittico.
In data 7 marzo 2024, con protocollo 2.642 delle risorse
naturali, è stata trasmessa al Ministero dell'ambiente e della
sicurezza energetica un'integrazione della precedente
richiesta.
Nel frattempo il Consorzio regionale pesca, con ordinanza n. 1
del 28 marzo 2024, ha rinviato l'apertura della pesca nelle riserve
a cattura gestite dall'Ente, proprio per l'impossibilità di
immettere materiale ittico per l'attività alieutica, in quanto non
è ancora arrivata quest'autorizzazione.
Tramite comunicazione a mezzo posta elettronica del 22 marzo,
del 29 marzo, del 2 aprile, del 16 aprile 2024 il Coordinatore del
Dipartimento risorse naturali ha provveduto a sollecitare a più
riprese il Ministero dell'ambiente e della sicurezza energetica per
il rilascio dell'autorizzazione all'immissione di materiale ittico
non autoctono.
Inoltre ho personalmente provveduto a sollecitare ulteriormente,
con lettera protocollo 4.650 delle risorse naturali, il 17 aprile
2024 il Ministero competente per il rilascio dell'autorizzazione
richiesta. Ad oggi l'Amministrazione regionale rimane ancora in
attesa dell'autorizzazione da parte del Ministero dell'ambiente e
della sicurezza energetica per l'immissione di materiale ittico non
autoctono per gli anni 2024-2026. Non appena tale autorizzazione
sarà pervenuta, verrà immediatamente trasmessa al Consorzio
regionale pesca, che potrà così provvedere alle immissioni di
materiale ittico e revocare la propria ordinanza di rinvio
dell'apertura della pesca nelle risorse a cattura.
Presidente -
Per la replica, la parola al collega
Restano.
Restano (GM) -
Grazie Assessore per questa dettagliata
risposta così come le avevamo richiesto. Quest'iniziativa riprende
quella dello scorso aprile che era un
question time
dove gli
avevamo chiesto di interessarsi direttamente della questione, che
non è più una questione meramente amministrativa o tecnica, ma è
una questione politica e su questo tavolo dobbiamo lavorare, perché
abbiamo preso atto che altre Regioni sono più avanti, che altre
Regioni in passato hanno lavorato in maniera diversa e nel contempo
ci rendiamo conto che in Valle d'Aosta le perdite, dal punto di
vista economico e di immagine, cominciano a diventare molto
importanti. Gli albergatori hanno dovuto rimandare a casa degli
stranieri che si sono prenotati per la pesca a cattura in Valle
d'Aosta e i piccoli commercianti ne risentono, chi vende i permessi
ma soprattutto tutta l'economia collegata a questo tipo di
attività. Ad oggi ci risulta che i permessi non venduti sono oltre
600, ma, al di là di questi numeri, la parte più importante, come
ho detto, è quella politica. Abbiamo un deputato, un Senatore,
abbiamo l'opportunità di scendere a Roma, noi la invitiamo
veramente con il cuore a recarsi a Roma e far pressione sui nostri
rappresentanti romani, al di là delle bandiere e dei colori, perché
quello che ci interessa oggi è dare una risposta ai pescatori. Il
settore della pesca per certi aspetti ha avuto da parte vostra
un'attenzione, dove avete messo dei soldi. In passato noi abbiamo
rimarcato che era stato un pochino dimenticato perché noi non
abbiamo usufruito delle opportunità economiche che ci dava il
Ministero per la pescicoltura. Oggi il settore della pesca
necessita nuovamente di attenzione politica. Noi la invitiamo ad
attenzionare questo settore ma nel più breve tempo possibile perché
i giorni passano velocemente. Grazie Assessore.
