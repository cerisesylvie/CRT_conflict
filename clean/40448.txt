Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 3238 del 20 febbraio 2018 - Resoconto
OGGETTO N. 3238/XIV - Interrogazione: "Notizie sulla gestione
dell'area megalitica del Parco archeologico di
Saint-Martin-de-Corléans".
Grosjean (Président)
- Point n° 6 à l'ordre du jour. La
parole à l'Assesseur Rini pour la réponse.
Rini (UV)
- Collega Bertin, parto con darle qualche
numero, poi le farò avere il dettaglio anche dei singoli mesi con
ingressi e incassi.
Riguardo al numero di visitatori, agli ingressi, le do il
totale: nell'anno 2017 13.871 ingressi con incassi pari a 51.858
euro. Qui impattano fortemente (374 mila euro) i costi di gestione
del personale che, come sa, è dipendente della Società di servizi
Valle d'Aosta, mentre invece i costi delle restanti voci (pulizia
16 mila, gas 990) sono più contenuti grazie alla presenza di
impianti tecnologici di ultima generazione che consentono un costo
di gestione basso, ovviamente scorporato dal personale.
Per quanto riguarda la seconda domanda, si ritiene che il numero
di visitatori dell'anno 2018 verrà incrementato in considerazione
del positivo andamento dei flussi turistici in Valle d'Aosta, che
risulta essere in crescita, soprattutto quelli del turismo
culturale, e anche in considerazione del fatto che il Parco e il
Museo archeologico inizieranno gradualmente a beneficiare delle
attività promozionali messe in atto a partire dalla loro apertura.
L'inizio è sempre più difficoltoso, entrare in un circuito di beni
così importante e così forte dal punto di vista culturale è
abbastanza difficile, soprattutto farlo capire alle masse.
Ovviamente non è possibile fare previsioni analitiche di dettaglio,
in quanto i fattori che influenzano i flussi non sono determinabili
preventivamente. Quello che possiamo assicurare è che stiamo
mettendo in campo tutte le migliori idee per cercare di creare
sinergia innanzitutto con l'Assessorato del turismo e del
territorio, ma non solo. Veniamo da una "tre giorni" importante a
Firenze su uno dei più importanti saloni internazionali
dell'archeologia, dove c'è stato un numero importantissimo di
presenze e anche di attenzione per lo
stand
della Valle
d'Aosta, per i nostri beni. Quando abbiamo presentato il patrimonio
culturale valdostano insieme all'archeologo Zidda e alla dottoressa
Maria Cristina Ronc, ci siamo resi conto che effettivamente c'è
ancora tanta poca conoscenza, quindi dobbiamo proprio lavorare su
come veicolare la regione Valle d'Aosta, affinché sia, sì,
patrimonio naturalistico con le nostre splendide montagne, ma ci
sia tanto altro da coniugare a questo, poiché crediamo che abbinare
il patrimonio culturale e il turismo culturale anche a quello
enogastronomico e naturalistico sia la carta vincente.
Per quanto riguarda la sua ultima domanda, l'area nord del Parco
museo archeologico di Saint-Martin-de-Corléans verrà completato
presumibilmente nell'anno 2021. Il progetto esecutivo per la
realizzazione dei lavori necessari è stato approvato con
deliberazione della Giunta regionale in data 15 gennaio 2018 con un
finanziamento complessivo di 7,662 milioni di euro. L'affido dei
lavori è soggetto a procedure di appalto, le cui tempistiche
possono essere influenzate da fattori esterni non direttamente
determinabili. I lavori consentiranno di completare la sequenza
espositiva del museo, arricchendola delle cronologie archeologiche
sin dall'epoca medievale e dalla grande Sala delle stele, presso la
quale potranno essere fruite tutte le stele rinvenute nel sito. Il
completamento dell'area sud è in corso di pianificazione ed è
condizionato dalle future disponibilità anche finanziarie che,
compatibilmente con gli assetti di bilancio, potranno essere
assegnate, ma che ovviamente ad oggi non sono determinabili.
Président -
La parole au collègue Bertin pour la
réplique.
Bertin (CC-MOUV) -
Ritorno spesso su questo argomento del
Parco archeologico di Saint-Martin-de-Corléans, anche perché lo
ritengo un'opportunità importante per la nostra regione. Purtroppo
i dati disastrosi confermano che il parco non è assolutamente
valorizzato come dovrebbe, molti errori sono stati fatti nella sua
gestione. Ricordo che i ritrovamenti sono stati effettuati circa
cinquant'anni fa. Sono cinquant'anni che aspettiamo e che, al
momento, non sappiamo neanche quando questo parco vedrà la sua
fine, poiché - come ha confermato anche lei oggi - l'apertura che
abbiamo fatto è parziale, un po' più della metà. Rimane ancora
un'altra parte per completare l'opera, che è già costata moltissimo
ai cittadini valdostani.
A mio avviso è un'opera sovradimensionata, ma ormai è fatta, ora
dobbiamo cercare di gestirla nel modo migliore. Siamo a metà
dell'opera, sono passati cinquant'anni e certamente non si può
essere soddisfatti dei risultati: tredicimila visitatori sono
pochi, pochissimi, poco più di quelli dell'anno scorso. Lei mi dice
che siete ottimisti, che l'anno prossimo aumenteranno, anche perché
fare peggio francamente diventa difficile. Quest'anno abbiamo
beneficiato come l'anno precedente delle novità, degli afflussi
turistici notevoli in questa regione dovuti ad una serie di ragioni
che ben conosciamo, ma nonostante questo il Parco archeologico
rimane poco visitato. È evidente che rimarrà così finché non si
farà una promozione adeguata. Quest'estate, arrivando ad Aosta - lo
dicevo ancora qualche tempo fa - non si sapeva nemmeno dov'era
questo parco, non c'è neanche un cartellone per accogliere i
visitatori e ricordare loro la presenza di questa importante
struttura.
Certo, dal punto di vista elettorale non si hanno benefici
nell'investire risorse in tale settore, perlomeno non si hanno
benefici diretti, pertanto è tutto rimandato e si preferisce
investire in altri settori nei quali si ha una remunerazione
maggiore in termini elettorali. Rischia però di diventare
un'emergenza finanziaria, e non solo per la nostra regione. Con
dati del genere è difficile mantenere una struttura di queste
dimensioni che - ripeto - dal punto di vista dell'interesse sarebbe
una grande opportunità per la nostra regione. È un'opportunità che
non sappiamo sfruttare, una delle tante risorse che abbiamo e non
siamo in grado di valorizzare, e rischia di diventare un problema
serio.
Ogni volta che ne ho l'occasione ricordo che lo studio
commissionato dalla Regione qualche tempo fa all'Università di
Ferrara (temo di essere l'unico ad averlo letto) prevede per la
sostenibilità del sito circa duecentomila visitatori, pur in
perdita, perché queste strutture non devono di per sé portare
benefici. Siamo a tredicimila, quindi mi pare evidente che la cosa
non funzioni. Se non si interviene seriamente con un piano di lungo
termine, soprattutto credendo in questa struttura, e tenendo conto
che non sarà elettoralmente importante per le sorti degli Assessori
che si alternano sulla poltrona dell'Assessorato della cultura, ma
per le sorti della nostra regione, mantenere tale struttura in
queste condizioni sarà sempre più difficile. Soprattutto è molto
grave che non si valorizzino e non si sfruttino tutte le
opportunità della nostra regione, in particolare questa, che
certamente è una ricchezza che potrebbe portare dei benefici a
tutta la città e a tutta la regione. Così non va, ma lo
sappiamo.
