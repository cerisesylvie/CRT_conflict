Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 633 del 7 giugno 1984 - Resoconto
OGGETTO N. 633/VIII - INIZIATIVE PER LA LOTTA CONTRO I
TUMORI. (Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Millet:
INTERPELLANZA
Anche in Valle d'Aosta è molto elevata la percentuale di persone
a cui ogni anno viene diagnosticata una forma tumorale.
Per tutti i tipi di tumore rivestono grande importanza la
possibilità di una diagnosi precoce e l'uso di idonei interventi
terapeutici: grande valore ha, dal punto di vista della qualità
della vita, anche l'assistenza dei cosiddetti "malati
terminali".
Poiché negli ultimi anni, all'interno della U.S.L. della Valle
d'Aosta, grazie all'impegno di alcuni tecnici e medici
sull'attività della sezione regionale della Lega italiana per la
lotta contro i tumori, è iniziato un proficuo lavoro nel campo
oncologico;
i sottoscritti Consiglieri regionali del Gruppo
comunista
INTERPELLANO
l'Assessore alla Sanità ed Assistenza Sociale per
sapere:
1) se è intenzione della Giunta regionale prendere provvedimenti
che portino all'istituzione di un Osservatorio Epidemiologico che
registri l'incidenza in Valle dei diversi tipi di malattie;
quali motivi impediscono la compilazione di un registro
regionale dei diversi casi di tumore, visto che dal 1971 la nostra
Regione non viene più considerata nell'esistente registro
Piemonte-Valle d'Aosta;
quali possibilità concrete vi sono di istituire all'interno
dell'U.S.L. valdostana un servizio di terapia radiante, richiesto
esplicitamente dalla sezione regionale della Lega contro i
tumori;
i motivi per cui l'U.S.L. ha istituito una unità dipartimentale
di oncologia composta soltanto da 1 aiuto ed 1 assistente, fatto
che per l'esiguità dell'organico crea problemi già per i normali
avvicendamenti dovuti a ferie o malattie;
quale sarà il grado di autonomia funzionale dell'unità
dipartimentale di oncologia rispetto all'unità operativa di
medicina;
quali successivi provvedimenti verranno presi per giungere
all'istituzione di un vero e proprio dipartimento di oncologia, in
cui collaborino gli specialisti delle diverse unità operative;
quali ragioni impediscono un allargamento delle fasce orarie
destinate all'ambulatorio oncologico, che già oggi è costretto a
fissare prenotazioni ad una scadenza di oltre due mesi (ed è
comprensibile l'importanza del fattore tempo in malattie di questo
tipo).
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Il problema della prevenzione e della
cura dei tumori, è un argomento molto serio e delicato che il
Consiglio deve tenere presente nel complesso della sua
attività.
Il fatto che poniamo in rilievo con questa interpellanza è il
funzionamento dell'unità dipartimentale di oncologia. Grazie alla
buona volontà ed all'impegno di alcuni tecnici, di alcuni medici,
da qualche tempo nella nostra Regione è iniziato un servizio di
cura dei tumori. Per quanto mi risulta, sono tre i medici che
seguono questo settore: la deliberazione che istituisce l'unità
dipartimentale prevede soltanto un aiuto ed un assistente. Quindi
un primo problema che poniamo è quello del funzionamento di questa
unità: se uno dei due è malato o in ferie o comunque assente per
qualche motivo, diventa difficile per l'altro garantire il normale
servizio. Vorremmo sapere come mai si è fatto questa scelta
dell'unità dipartimentale di oncologia.
Vorremmo poi sapere questa unità come è inserita rispetto
all'unità operativa di medicina, cioè quale grado di autonomia
hanno questi medici nel loro servizio.
Vorremmo ancora sapere se il numero di ore di ambulatorio
oncologico - risulta che siano circa 6 ore alla settimana - può
essere aumentato, perchè già adesso ci sono visite rinviate di un
mese, di 45 giorni, di 2 mesi e per malati che hanno questi
problemi il tempo è molto importante.
Abbiamo poi altre domande che non sono riferite soltanto a
questo servizio, ma all'intero complesso. Vorremmo sapere se è
possibile effettuare anche in Valle d'Aosta la compilazione del
registro tumori, che per quanto riguarda la Valle d'Aosta era, fino
al 1971, una parte del registro Piemonte - Valle d'Aosta. Da allora
invece, almeno per quanto ci è stato detto, non esiste più una
statistica fatta in modo puntuale; riteniamo che un registro di
questo tipo potrebbe avere una sua utilità.
Forse per allargare anche il campo sarebbe ora di pensare ad un
osservatorio epidemiologico che in pratica registri l'incidenza in
Valle d'Aosta di tutte le malattie per vedere quali sono quelle più
diffuse, in quali campi è necessario prendere dei
provvedimenti.
Ancora due richieste: vorremmo sapere se è possibile istituire
ad Aosta il servizio di terapia radiante (questa proposta è stata
fatta dalla Lega italiana per la lotta contro i tumori in diverse
occasioni) perchè ora i malati che hanno bisogno di questo tipo di
cura devono recarsi almeno fino ad Ivrea. Se non ci sono grossi
problemi dal punto di vista finanziario, l'avere il servizio di
terapia radiante in Aosta sarebbe per i valdostani un fatto
positivo.
Ultima domanda: vorremmo sapere se è possibile arrivare alla
costituzione di un vero e proprio dipartimento, nel senso che ci
sia effettivamente una collaborazione piena di tutti i servizi per
affrontare questi problemi che sono molto delicati, che quando
colpiscono una persona ne trasformano la vita e che richiedono la
collaborazione di specialisti dei diversi settori.
PRESIDENTE:
Ha chiesto di parlare l'Assessore alla Sanità
ed Assistenza Sociale Marcoz, ne ha facoltà.
MARCOZ - (U.V.):
Le domande poste da questa interpellanza
credo che trovino risposta completa nel piano socio sanitario
regionale approvato con legge n. 66, in quanto tutte quelle
richieste fatte dal Consigliere Mafrica hanno una soluzione.
Chiaramente non posso liquidare in questi termini l'interpellanza,
che è molto delicata, quindi cercherò di rispondere alle domande
poste dal Consigliere Mafrica sui punti particolarmente
toccati.
Per quel che riguarda il registro dei tumori, la patologia
oncologica della Valle d'Aosta non viene registrata nel registro
tumori del Piemonte per il semplice fatto che questo non è più in
funzione. Infatti il nostro piano socio-sanitario prevede, per quel
che riguarda la registrazione tumori, data la particolare
situazione geografica della Valle d'Aosta, l'attivazione di una
struttura diversa, in quanto dovrebbero confluire a questa
registrazione tutti i dati provenienti sia dai medici di base, sia
dai poliambulatori, sia dai reparti ospedalieri, sia dalla unità
oncologica patologica della Regione, e sia in collegamento con il
registro tumori della Regione Piemonte per i casi che vengono
segnalati in quella Regione.
Non è ancora stabilito se il registro tumori serva solamente a
fini di studio epidemiologico oppure ricopra anche utilizzi pratici
diversi.
Per quel che riguarda la terapia radiante, mi dovrei rifare ad
una vecchia relazione del marzo 1983, fatta da un oncologo operante
presso il presidio ospedaliero di Aosta, dove si afferma che
l'installazione di un centro di radioterapia minimale - composto da
due bombe al cobalto con un costo di oltre 350 milioni ed il
concorso di funzionamento annuale di oltre 45 milioni - necessita
per essere occupato totalmente, di un'affluenza minima di 700
persone, cifra a cui in Regione, fortunatamente, non arriviamo.
Quindi non si è ancora affrontato questo discorso, perchè dal lato
economico e funzionale i costi sono proibitivi. Forse il
Consigliere Mafrica considerava motivi etici: questo discorso si
potrà valutare in un secondo tempo, in quanto abbiamo altre spese
impellenti che purtroppo gravano sulla spesa sanitaria nazionale,
in modo particolare per quel che riguarda la Regione.
Un altro passo importante l'ha fatto l'U.S.L., in quanto
attraverso la costituzione del dipartimento di prevenzione -
diagnosi e cura dei tumori - coinvolge non solo un aiuto, una
assistenza, ma addirittura 19 unità operative. L'organico di
oncologia, previsto dal Piano, è stato fatto così.
Verrà portato in Consiglio il nuovo piano sociosanitario, con le
modifiche che devono essere apportate; dopo un funzionamento di tre
anni, si vedranno le deficienze che ci sono state e potrà essere
rivisto quello che, secondo il Consiglio, sarà l'indirizzo da dare
alla riforma sanitaria.
Posso solo assicurare al Consigliere Mafrica che stiamo seguendo
il problema. Ringrazio pubblicamente i medici, cui il Consigliere
Mafrica prima accennava, che si sono messi di buona volontà con
l'aiuto che la Regione, l'Assessorato, l'U.S.L. hanno potuto dare
in questo momento.
Il piano prevede un certo tipo di struttura e stiamo verificando
se sarà sufficiente, anche se anticipo già che per noi è
insufficiente; quindi con la lettura dei dati che avremo raccolto
entro fine mese, con l'impostazione del nuovo programma socio
sanitario del nuovo piano, speriamo di apportare le modifiche che
ci interessano.
Chiaramente questo è un tema che viene seguito in modo
particolare in quanto di fronte a malati di questo genere non si
può soprassedere.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Non sono molto soddisfatto, ma non
perché sono dell'opposizione quindi devo essere sempre
insoddisfatto, ma perchè mi sembra che le risposte dell'Assessore
rimandino tutto alla revisione del piano. Non vorrei che questo
piano socio-sanitario della Regione fosse un po' come i piani
dell'ANAS di cui parlavamo prima, a cui la Giunta regionale
dimostra di credere poco.
Le cose previste dal piano sociosanitario sono una linea che
bisogna man mano portare avanti; in particolare se si è visto che
questo servizio richiede più di due medici, non aspettiamo chissà
che cosa per vedere cosa dobbiamo fare.
Sono insoddisfatto per quanto riguarda la terapia radiante,
perchè si dice che servirebbero 350 milioni per le apparecchiature
tecniche, 45 milioni all'anno per farlo funzionare. Il minimo di
persone richiesto in questo caso, perchè il servizio lavori a pieno
ritmo è di 700 persone; purtroppo, dice l'Assessore, qui di
ammalati ce ne sono solo 100 quindi non possiamo farlo! Non
scherziamo su queste cose, abbiamo un avanzo di amministrazione di
150 miliardi, se questo servizio può essere utile per 100
valdostani e costa 500 milioni all'anno facciamolo, altrimenti con
la legge dei grandi numeri qui in Valle d'Aosta, con i centomila
abitanti che ci sono, non si avrà mai la possibilità di avere il
numero ottimale per nessun tipo di servizio.
E' una insoddisfazione dal punto di vista umano e come
cittadino, non come Consigliere.
E' chiaro che occorre seguire gli sviluppi della tecnica, però
non possiamo fare delle giustificazioni economiche per non mettere
in piedi dei servizi.
