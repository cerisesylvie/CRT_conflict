Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 120 del 2 ottobre 2008 - Resoconto
OGGETTO N. 120/XIII - Sottoscrizione delle azioni della
Società "INVA S.p.a." a seguito di aumento del capitale
sociale.
Il Consiglio
Ricordato che la società "INVA S.p.a." è stata costituita
mediante legge regionale 17 agosto 1987, n. 81, che la Regione è
azionista della società "INVA S.p.a." come previsto, dall'articolo
2 della l.r. 81/1987 e che l'esclusiva finalità sociale della
medesima, secondo quanto disposto dall'articolo 3, è la
realizzazione e la gestione del sistema informativo regionale,
nell'ambito del piano pluriennale e secondo le indicazioni
contenute nel piano operativo annuale approvato dalla Giunta
regionale;
Fatto presente che l'azionista Regione detiene una quota di
partecipazione pari al 75% delle azioni corrispondenti ad euro
2.325.000;
Rammentato che, a fare data dal 17 maggio 2007, la società
"INVA S.p.a." è diventata a tutti gli effetti una società il cui
capitale sociale di euro 3.100.000 è, ad oggi, totalmente detenuto
da azionisti pubblici (c.d. società "in house") e che, pertanto, la
medesima rientra nelle fattispecie previste dall'articolo 13 del
decreto legge n. 223/2006, convertito nella legge n.
248/2006;
Preso atto che l'ampio e consolidato rapporto strategico e
commerciale che intercorre tra l'azionista Regione e la società
"INVA S.p.a." emerge dai dati contenuti nell'ultimo bilancio di
esercizio approvato e chiuso al 31 dicembre 2007, in particolare
con riferimento ai ricavi riconducibili alla Regione che
rappresentano il 67,44% dell'ammontare complessivo dei ricavi da
vendite e prestazioni generati e che, inoltre, le attività svolte
dalla medesima sono qualificabili come servizi di interesse
generale definiti nel Libro verde della Commissione delle Comunità
europee del 21 maggio 2003 (COM (2003) 270 def.);
Richiamati gli articoli 31 e 32 della legge regionale 10
aprile 1997, n. 12 recante "Regime dei beni della Regione autonoma
Valle d'Aosta" il cui combinato disposto prevede, in particolare,
che per le acquisizioni dirette di partecipazioni che siano
superiori al cinquanta per cento del capitale sociale, la
competenza sia in capo al Consiglio regionale e che tale disciplina
si applica anche nel caso di successiva sottoscrizione a titolo di
aumento di capitale;
Fatto presente che l'assemblea straordinaria della società
"INVA S.p.a.", riunitasi il 28 aprile 2008, al fine di dotare la
società dei mezzi patrimoniali necessari per l'attuazione dei piani
sociali deliberati dal consiglio di amministrazione e per fare
fronte agli ingenti impegni finanziari assunti, ha
deliberato:
- di procedere, in una prima fase, ad effettuare l'operazione
di aumento a titolo gratuito del capitale sociale, che passerebbe
da 520.000 euro interamente versato a 3.100.000 euro, da attuarsi
per 480.000 euro con l'incremento del valore nominale delle azioni
(da 0,52 euro a 1 euro) e per 2.100.000 mediante l'emissione di n.
2.100.000 nuove azioni al valore nominale di 1 euro cadauna in
ragione di n. 21 nuove azioni ogni 10 azioni possedute,
destinandovi a copertura dell'intero importo di 2.580.000 euro
parte della riserva straordinaria accantonata nel corso degli
esercizi finanziari passati;
- di effettuare, successivamente, l'operazione di aumento a
titolo oneroso del capitale sociale da 3.100.000 euro a 5.100.000
euro, per un ammontare di 2.000.000 euro, le cui azioni di nuova
emissione verranno offerte in opzione agli attuali azionisti
proporzionalmente alla quota di partecipazione detenuta e sulla
base del rapporto di n. 20 azioni di nuova emissione ogni 31 azioni
possedute;
- che il diritto di opzione dovrà essere esercitato presso la
sede sociale entro 150 giorni dall'iscrizione del verbale
dell'assemblea straordinaria presso il Registro delle Imprese di
Aosta, operazione avvenuta in data 7 maggio 2008;
Richiamata la nota della società "INVA S.p.a." prot. n. 1218,
pervenuta in data 16 giugno 2008, con la quale la medesima ha
ricordato agli azionisti che il termine ultimo per l'esercizio del
diritto di opzione spettante ai soci è fissato per il giorno 9
ottobre 2008;
Precisato che spetta alla Regione, pro-quota sulla base della
partecipazione posseduta, la sottoscrizione di azioni per un valore
di euro 1.500.000 e che la liberazione dell'importo delle azioni
sottoscritte deve avvenire, in assenza di specifiche disposizioni
contenute nel verbale dell'assemblea straordinaria del 28 aprile
2008 e sulla base delle indicazioni che verranno adottate
successivamente dagli organi societari deliberanti, secondo le
modalità definite dall'articolo 2439 del codice civile, che prevede
il versamento di almeno il 25% del valore nominale delle azioni di
nuova emissione pari ad euro 375.000 all'atto dell'esercizio del
diritto di opzione, mentre la restante parte pari ad euro
1.125.000, comunque non oltre il termine ultimo fissato per il
collocamento delle azioni inoptate fissato nel giorno 30 settembre
2009;
Richiamata la legge regionale n. 33/2007 con la quale sono
state stanziate, tra l'altro, le risorse finanziarie pari ad euro
1.500.000 a titolo di copertura dell'onere derivante
dall'operazione di aumento del capitale sociale a pagamento della
società INVA S.p.a.;
Richiamata la deliberazione della Giunta regionale n. 2507 in
data 29 agosto 2008 concernente l'approvazione del bilancio di
gestione, per il triennio 2008/2010, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative, con decorrenza
1° settembre 2008;
Visto il parere favorevole rilasciato dal Capo del Servizio
credito, partecipazioni e previdenza integrativa dell'Assessorato
al bilancio, finanze e patrimonio, ai sensi del combinato disposto
degli articoli 13, comma 1, lettera e) e 59, comma 2 della legge
regionale 23 ottobre 1995, n. 45, sulla legittimità della presente
deliberazione;
Visto il parere della II Commissione consiliare
permanente;
Delibera
di procedere all'esercizio del diritto di opzione per
l'acquisto di n. 1.500.000 azioni al valore nominale di 1 euro
cadauna, pari al 75% delle nuove azioni emesse dalla società "INVA
S.p.a." da esercitarsi, entro il termine del 9 ottobre
2008.
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. Per una breve
illustrazione del provvedimento che peraltro ha avuto un
approfondimento all'interno della competente Commissione. L'INVA
nel corso del 2007 per adeguarsi alle normative dell'UE e della
legislazione nazionale ha avviato un percorso per trasformarsi in
una società organizzata secondo il modello denominato
in
house
, modello che prevede tre condizioni fondamentali: il
capitale deve essere interamente pubblico, le attività devono
essere rivolte esclusivamente verso gli enti pubblici soci e gli
enti soci devono svolgere sulla società un controllo analogo a
quello esercitato verso i servizi interni. Su tali basi la società
Telecom Italia, che deteneva il 40% del capitale INVA, è uscita dal
capitale, che è stato acquisito dalla Regione per il 35%, dall'USL
Valle d'Aosta per il 5%; pertanto gli azionisti attuali di INVA
sono la Regione per il 75%, il Comune di Aosta per il 15%, l'USL
per il 10%. Allo stato delle cose l'attuale capitale sociale è di
3,1 milioni; con il provvedimento che sottoponiamo all'approvazione
del Consiglio si prevede un aumento di capitale di 2 milioni e di
portare il capitale a 500.
Questo provvedimento viene presentato all'approvazione del
Consiglio regionale, perché, in base agli articoli 31-32 della
legge, qualora le partecipazioni siano superiori al 50% del
capitale, la competenza sta in capo al Consiglio regionale. Con il
provvedimento oggi in oggetto proponiamo questo aumento di
capitale, che è l'ultimo atto esecutivo di una decisione presa in
data 7 maggio 2008, quando l'assemblea straordinaria deliberò tale
aumento di capitale. Dal maggio 2008 vi erano sei mesi di tempo -
la scadenza è il 9 ottobre 2008 - affinché i soci potessero
esercitare la propria opzione. La Giunta ha approvato questa
deliberazione che oggi sottoponiamo all'approvazione del Consiglio,
se il Consiglio approverà, eserciteremo questa opzione che prevede
il versamento del 75% di 2 milioni, quindi di 1,5 milioni, con
l'opzione versiamo immediatamente il 25% del milione e mezzo a
nostro carico, pari a 375.000 euro, e 1.125.000 euro dovranno
essere versati entro il termine ultimo del 30 settembre 2009.
Sostanzialmente le finalità che stanno alla base della decisione
dell'assemblea nel maggio 2008 sono l'elaborazione di un piano
industriale 2008-2010, che è il risultato anche all'interno della
trasformazione di INVA d'intesa con gli azionisti, che prevede uno
sviluppo significativo orientando gli investimenti verso quattro
settori strategici: le telecomunicazioni, l'
outsourcing
tecnologico integrato, soluzioni per
l'e-government
e il
Centro servizi territoriale. Penso che i membri della Commissione
abbiano avuto a disposizione l'intero
dossier
del piano di
sviluppo, i contenuti prevedono una crescita della società:
nell'ipotesi più prudenziale prevede che i ricavi si incrementino
di 21.672.000 euro nel 2007, 27.000.000 nel 2010, mentre gli
investimenti previsti a carico della società nel triennio sono
stimati in 7.450.000 euro. In tale prospettiva, fra l'altro - ed è
una delle motivazioni per cui anche la Regione ha aderito a questo
aumento di capitale -, è in corso di esame la scelta della nuova
sede che possa meglio rispondere alle necessità dell'azienda,
soprattutto per adeguare le infrastrutture tecnologiche, centri di
elaborazione sostanzialmente, strutture che sono a disposizione
degli azionisti e più in generale di tutta la Pubblica
Amministrazione regionale.
Président
- La parole au Conseiller Rigo.
Rigo (PD)
- Grazie, Presidente. Pur non facendo parte
della Commissione, ho partecipato ai suoi lavori, perché lo ritengo
un argomento importante per la vita, l'amministrazione della nostra
Regione, un atto deliberativo significativo. Vorrei però capire un
po' di più l'atto in sé o, meglio, capire se anche questa è una
prassi consolidata o, meglio ancora, se è una prassi consolidata -
come è l'abitudine di tutti gli italiani - aspettare l'ultimo
giorno utile, perché oggi è l'ultimo giorno utile per pagare le
tasse. L'Assessore giustamente diceva: "entro il 9 ottobre dobbiamo
prendere una decisione", oggi è il 2 ottobre, quindi siamo proprio
all'ultimo Consiglio utile. Non entrerò quindi nel merito della
deliberazione della Giunta, perché è molto semplice. Voi conoscete
però meglio di me quanto siano importanti i sistemi integrati fra
le tecnologie e i servizi della pubblica amministrazione, che è
quello di cui stiamo oggi discutendo, il ruolo importante delle
telecomunicazioni, l'innovazione, l'efficienza e nello stesso tempo
la semplificazione del Governo, degli enti e delle aziende. Sempre
più si dovrà operare in una logica di sistema e, per poter operare
in questo modo, credo sia centrale l'attività della società INVA.
Avremo modo di discutere in modo più puntuale e approfondito delle
attività e del modello organizzativo dell'INVA stessa nella
Commissione competente. Il Presidente della Commissione, il collega
Rosset e i Commissari hanno ritenuto opportuno, nel momento in cui
abbiamo discusso di questa deliberazione, aprire un momento di
confronto sulle società partecipate, sulle società in cui la
presenza della Regione è importante. La Commissione giustamente ha
ritenuto che il Consiglio regionale, attraverso la sua Commissione,
abbia questo compito di conoscenza, di dibattito, di confronto per
indicare le linee strategiche di tali società, ne ricordo alcune:
ovviamente INVA, ma anche RAV, Finaosta, CVA, Finbard, l'elenco è
abbastanza lungo; ringrazio l'Assessore e la Segreteria della
Commissione, che hanno fornito ai Commissari l'elenco delle
società. Avremo modo quindi in Commissione di fare un lavoro
puntuale e sereno rispetto a questa nostra presenza, a che punto è
e come possiamo oggi operare e quindi in quella Commissione entrare
anche nel merito del piano industriale di INVA stessa, cui faceva
riferimento prima l'Assessore nell'illustrazione dell'atto
deliberativo. Dicevo, l'abitudine consolidata degli italiani...
siamo al 2 ottobre, il termine fissato per esercitare il diritto di
opzione scade il giorno 9 ottobre, sono trascorsi quindi 143 dei
150 giorni a disposizione dell'Amministrazione regionale. Il
ritardo - credo che si tratti di un ritardo e non di una espressa
volontà di arrivare a questo momento - non è certo imputabile né al
Presidente del Consiglio, né al Presidente della Commissione,
collega Rosset. Dai dati che ho potuto raccogliere, la
deliberazione di Giunta regionale è stata approvata il 19 settembre
2008, è stata assegnata alla Commissione competente il 22 settembre
e la Commissione si è riunita - ne faceva cenno prima l'Assessore -
il 26 settembre, ricordo che il 24-25 c'era Consiglio, quindi con
una celerità evidente a tutti. Vorrei quindi conoscere di più i
motivi, le ragioni di questi 147 giorni. Il piano industriale è
stato approvato dal Consiglio di amministrazione l'8 novembre 2007,
spero sia corretta la data perché ho cercato, attraverso le solerti
segretarie dell'Ufficio gruppi, di avere documentazione in merito,
dagli uffici competenti... ma dovevo fare la lettera, aspettare la
risposta, risposta che mi garantivano non poteva pervenire per il
giorno del Consiglio. Come sa bene il Presidente, questa è
un'iscrizione d'urgenza, bisognerebbe che anche i Consiglieri
regionali in questo caso avessero una via facilitata per
raggiungere gli atti. Li ho chiesti, ma non me li hanno dati; ho
chiesto il verbale, ho chiesto la lettera e gli elementi cui fa
riferimento la deliberazione di Giunta, ma gli uffici competenti
hanno ritenuto che non potevano neanche farmeli leggere. Occorre
quindi prevedere che in tali casi vi sia la possibilità da parte
del Consigliere di almeno leggere la documentazione cui fa
riferimento espressamente la deliberazione di Giunta. L'8 novembre
2007 il Consiglio di amministrazione ha approvato il piano
industriale 2008-2010 e credo che, per l'attuazione di questo
piano, la sottoscrizione delle azioni della società INVA fosse uno
dei punti qualificanti indispensabili. La prima domanda pertanto è:
perché da novembre si è aspettato il 28 aprile 2008 per convocare
l'assemblea? Nella deliberazione si fa esplicito riferimento al
fatto che...
"viene fatto presente...
al fine di dotare
la società dei mezzi patrimoniali necessari per l'attuazione dei
piani sociali deliberati dal Consiglio di amministrazione e per far
fronte agli ingenti impegni finanziari assunti..."
, ha
deliberato il 28 aprile l'assemblea straordinaria di fare tutte
quelle cose che oggi facciamo con la deliberazione, ma perché
dall'8 ottobre si è aspettato fino al 28 aprile? Credo che si
potesse fare più in fretta per riunire tre persone (la Regione,
l'USL e il Comune di Aosta) e non ritengo vi fossero grossi
impedimenti nel mandare le convocazioni.
Seconda domanda: ma perché dal 28 aprile 2008 si è aspettato
tanto, troppo tempo per arrivare oggi all'approvazione? Ricordo che
l'ultima riunione del Consiglio regionale della scorsa legislatura
si è svolta il 9 aprile, nel frattempo la macchina
dell'Amministrazione può e deve continuare, anche durante la
vacanza elettorale, ma non era forse più opportuno convocare prima
della scadenza, quindi prima del 9 aprile, l'Assemblea? Una
questione di stile, di opportunità. Visto il lungo ritardo, visto
che non c'era questa grandissima urgenza, perché non convocare
l'Assemblea dopo l'insediamento del Consiglio regionale, ossia dopo
il 1° luglio? Anche questa una domanda senza nessuna malizia. Non
ho avuto la possibilità di leggere il verbale e non ho avuto la
possibilità di leggere la lettera del 16 giugno citata nell'atto,
ma, da una prima lettura della deliberazione, pare che la società
INVA sia stata quasi costretta a ricordare alla Regione che
l'esercizio del diritto di opzione scadeva il 9 ottobre, perché
sembra che nella seconda comunicazione, quella del 16 giugno, si
dica: "mi raccomando, guardate che i tempi stanno trascorrendo,
quindi voi dovete decidere se esercitare questo diritto o no".
Anche qui dalla semplice lettura dell'atto mi pare che tale
importante documento che oggi siamo chiamati ad approvare sia stato
considerato dagli uffici, dall'Amministrazione nel suo complesso,
da questa fumosa burocrazia di cui si parla sempre tanto, una
pratica non di rilevanza politica, ma una pratica come tante altre,
che va in fondo al pilone delle pile delle pratiche. Per la società
INVA, ma anche per la stessa Regione che era presente
nell'assemblea straordinaria invece questo documento riveste
particolare significato strategico; ci sembra anche questo un
percorso un po' pasticciato. Grazie.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Le obiezioni
procedurali che sono state testè enunciate dal collega Rigo sono
condivisibili; i tempi e le modalità del percorso di questa
sottoscrizione che oggi siamo chiamati ad esaminare e approvare
hanno più di un interrogativo e i quesiti posti dal collega Rigo
sono pertinenti e legittimi. A tali considerazioni vorremmo però
aggiungerne altre che sono di carattere sostanziale e che più volte
in quest'aula abbiamo proposto come gruppo consiliare
all'attenzione dell'allora Assessore Marguerettaz che aveva la
delega in materia e oggi le riproponiamo a lei, Assessore Lavoyer.
Anzitutto occorre ragionare sull'impostazione di INVA: INVA è una
società nata quasi per scherzo nel 1987 fra alcuni privati e alcuni
enti pubblici e che via via ha acquisito importanza, diciamo è
aumentata dimensionalmente nell'ambito del mercato locale andando
ad occupare tantissimi spazi. Oggi, secondo quella che è la nuova
impostazione giuridica, peraltro anche ricordata dall'Assessore
Lavoyer, si chiama società
in house
, è una società a totale
partecipazione pubblica e i soci, proprio per questa conformazione
giuridica, sono obbligati a far lavorare in via prioritaria tale
società da loro costituita. Chi sono i soci? I soci sono: la
Regione, l'azienda USL, il Comune di Aosta; non sono soci qualunque
nella piccola dimensione della Comunità valdostana, sono soci di
peso notevole, perché la Regione non ha solo competenza e
pertinenze nell'ambito degli Assessorati qui rappresentati, ma c'è
tutta una
holding
tentacolare pubblica che condiziona l'80%
dell'economia locale, il privato è pressoché marginale in Valle
d'Aosta, in questa piccola Cuba del gran turismo, come è stato
ricordato da qualche autorevole e fiammante penna del giornalismo
italiano.
Come si è evoluta INVA in tale contesto? È diventa questo mostro
tentacolare che ha acquisito importanza, capitali in prevalenza
dalla Regione e naturalmente tutto secondo un'ottica che più che
tecnologica appare politica, a partire dal vertice la cui nomina
prescinde da meriti e competenze specifiche in materia informatica,
tecnologica, di telecomunicazioni, ma ancora una volta segue
logiche di appartenenza, di adesione, di casacca... ad una
determinata area politica, ad un determinato partito. Questo lo
vediamo per quanto riguarda il Presidente, ma anche
nell'organigramma apicale, e non solo, anche nelle assunzioni,
nelle consulenze, nelle collaborazioni che hanno caratterizzato una
continua crescita dimensionale dell'organico che oggi è intorno ai
230 occupati. La piccola scommessa che avevano fatto alcuni privati
con il pubblico nel 1987 a distanza di venti anni è diventata una
vera e propria
holding
dell'informatica in Valle, sotto
l'egida del potere politico, che ha come soci i tre che ho detto e
anche come clienti principali Regione, ASL e Comune di Aosta.
Questo ha comportato un'evoluzione dimensionale di tale società,
che oggi ha escluso completamente dal mercato qualunque altro
soggetto privato che abbia osato cimentarsi in questi anni
nell'ardua impresa di voler avviare un'attività in tale settore.
Questi sono dati sotto gli occhi di tutti, quelle piccole e poche
imprese che oggi sopravvivono in Valle in tale settore si sono
ricavate delle nicchie miracolose - ma non sappiamo per quanto
riusciranno a mantenerle - e naturalmente tutto è stato assorbito
da tale mostro, che è una delle tante società a controllo pubblico
e quindi politico. Vi dico solo, perché è scritto anche in
deliberazione, che i ricavi riconducibili alla Regione
rappresentano i 2/3 (67,44%) del fatturato di INVA, quindi la
Regione è socia e al tempo stesso dà lavoro a questa società. Ma
quanti sono i fornitori privati che oggi riescono a fornire i loro
servizi o i loro beni ad un ente come la Regione, o come il Comune,
o come l'ASL? Vorremmo sapere quanti sono i privati che sono stati
accreditati come fornitori. Vorremmo sapere anche se INVA è
effettivamente competitiva in termini di prezzi nel fornire beni e
servizi alla Regione, al Comune e all'ASL, oppure sono prezzi
politici, nel senso che in questo caso sono maggiorati, perché il
committente è pubblico? E la qualità del servizio è sempre
all'altezza di quelle che sono oggi le regole del mercato:
competizione, prezzi bassi, servizi efficienti e tempestivi?
Se andassimo a fare un'analisi più approfondita, e in
Commissione penso che ci sarà l'opportunità di farlo, ci renderemmo
conto che qui il mercato è stato stravolto, ci renderemmo conto che
INVA è diventa un carrozzone, come tanti altri esistenti in Valle,
un carrozzone che si può permettere, grazie al contributo pubblico
preponderante, di assumere persone, senz'altro non con le regole
del concorso pubblico, perché questa è una società partecipata e si
possono anche prendere delle scorciatoie più convenienti per
qualcuno, si possono nominare anche i vertici secondo delle
preferenze che non delle competenze. Si è distrutta un'altra fetta
di mercato privato che in questa Regione, pur con i 120mila
abitanti, poteva avere dignità di esistere, anche qui la "zampata
del leone", come lo ha fatto nel settore alberghiero con il Grand
Hôtel Billia o in altri settori, in questo caso nel settore
informatico, ha tacitato qualunque sussulto di imprenditorialità
locale. Come possiamo porci allora dinanzi a questa deliberazione
di ennesima sottoscrizione? Non possiamo essere favorevoli, perché
è la negazione di una libertà fatta a colpi di soldi pubblici, con
direttive politiche precise, addirittura indiscutibili; possiamo
discuterne qui adesso, possiamo dire la nostra ragione, pur senza
avere la presunzione di avere la verità in tasca, però sono delle
considerazioni. Ogni anno - poi nel piano triennale che
regolarmente viene proposto lo vedrete - l'ICT (
information and
communication technology
) assorbe dal bilancio regionale più di
20 milioni di euro, che dal 1996 ad arrivare ad oggi sono fior di
soldi. La maggior parte di questo denaro viene dirottato su INVA
per quanto riguarda la competenza regionale, ma sono fior di
soldi!
Quali sono i risultati che sono stati conseguiti in questi 12
anni? L'informatica ha snellito la burocrazia degli enti pubblici,
il rapporto burocratico fra enti pubblici, cittadini e imprese?
Chiedete ai cittadini e agli imprenditori valdostani se tutta
questa iniezione di soldi e di competenze - INVA in testa - ha
effettivamente permesso al cittadino quando chiede un certificato
anagrafico al proprio comune, quando chiede la possibilità di
avviare un'attività e quindi attraverso la Camera di commercio o
gli uffici regionali... se queste procedure sono state accelerate o
se siamo sempre "impastati" quotidianamente nelle more di una
burocrazia che è diventata ancora più ossessiva, borbonica. Oggi
non basta avere il computer per ogni utente, per ogni dipendente di
qualunque ente pubblico, perché il computer è diventato più uno
strumento di gioco che non di servizio per la comunità. Tutti
questi soldi investiti allora, oltre ad investirli con questa
semplicità: 1,5 milioni di euro per quanto di competenza... perché
si fanno grandi discorsi, adeguamento infrastrutture,
riorganizzazione interna, adeguamento competenze, sviluppo, risorse
umane, innovazione, con un sacco di citazioni inglesi, perché oggi
va di moda l'inglese, la lingua globale, e ci stanno bene, fanno
anche una bella figura su questo
pamphlet
, però qual è il
risultato effettivo che ha ottenuto il cittadino? Fate un sondaggio
presso la gente comune, non dico presso
l'élite
, ma la gente
comune, le imprese... senta un po', Assessore, le imprese, lo
Sportello unico delle imprese, se ne parlava nel 2003, quanto serve
e cosa serve agli imprenditori valdostani. Vi ridono in faccia se
andate a parlare di Sportello unico per le imprese! È pazzesco! Se
facciamo l'elencazione dei progetti, delle grandi iniziative che
sono state messe in campo, annunciate con conferenze stampa,
divulgate sui giornali, in televisione come se fosse la Valle
d'Aosta campione dell'innovazione, in realtà sappiamo che siamo
sommersi di carta! Se oggi chiedi ad un Assessore un documento
tramite
file
, ti dice: "Consigliere Tibaldi, ma cosa chiedi,
dai, insomma... non sei capace a leggere su carta!". È troppo
innovativa la richiesta, troppo al di sopra della nostra soglia di
rapporto nelle richieste ordinarie che si fanno fra colleghi.
Bel
pamphlet
allora, bei propositi, ma siamo alla stessa
solfa e riprendo quanto ha detto il mio collega Lattanzi prima: qui
di innovativo c'è solo il termine, ma si procede secondo la solita
logica dell'ingigantimento di quello che è stato fatto in passato,
in questo caso dell'ingrossamento di tale struttura che ormai è
tentacolare, ce la troviamo anche nel Consiglio regionale, lo vedo
perché faccio parte dell'Ufficio di Presidenza. Offrirà anche dei
servizi, in parte saranno servizi pregevoli, ma con tutti questi
punti interrogativi che continuiamo ad evidenziare: sono servizi di
qualità, sono servizi competitivi in termini di prezzi? Ne valeva
la pena farlo e vale la pena continuare secondo tale solco - qui mi
rivolgo al Presidente Rollandin -: andiamo avanti a dare alimento
ad una società pubblica che comunque ha raso al suolo un mercato?
Noi, come PdL, non siamo d'accordo, lo manifesteremo con un voto
convintamente contrario, anche perché non solo non è nel nostro DNA
o nel nostro modello di pensiero, ma perché qui di risultati non se
ne sono visti, al di là degli assegni che la Regione ha staccato
ogni anno (20 milioni, lo ripeto), che sono soldi dei contribuenti,
ma i cui benefici i contribuenti né come cittadini, né come imprese
non hanno finora visto. Sentiamo se l'Assessore, o il Presidente, o
qualche collega avrà qualche motivazione per convincerci del
contrario, oggi come oggi, non ne abbiamo sentite di motivazioni
contrarie.
Président
- La parole au Conseiller La Torre.
La Torre (FA)
- Grazie, Presidente. Tranquillizzo subito
l'Assessore, ha tutta la mia solidarietà e non turberò in nessun
modo l'aumento di capitale di INVA, ma è noto che in passato
qualcosa ho sempre detto su INVA, in quanto ho sempre prestato
attenzione a questa opportunità che tale strumento che la Regione
si era data poteva portare sul territorio della Regione. È noto
anche che avevo molto da dire e ponevo degli interrogativi su
quella che era la decennale "gestione Fabiole" che in qualche modo
da una parte veniva osannata e da un'altra magari poteva essere
criticata. Una gestione assolutamente imprenditoriale, però qui
scattava la prima domanda: ma fino a che punto una partecipata o
una società finanziata con i soldi pubblici deve fare impresa e
quindi andare ad essere competitiva rispetto ad un mercato di
privati, che tanto faticano a stare su quel mercato? Era una
domanda legittima, devo dire che le risposte erano le più diverse.
Certo, ha portato un po' di chiarezza finalmente la legge che
obbligò tutte le società partecipate ad entrare
in house
o a
fare una scelta diversa, quindi o il mercato, o
in house
.
L'INVA era obbligata ad entrare
in house
, perché il 70%
delle sue attività le svolgeva per gli enti regionali, allora per
me diventa ancora più divertente cercare di "rileggere" la faccenda
nel momento stesso in cui mi trovo dalla parte opposta, finalmente
non solo sono dalla parte dei Consiglieri e del piccolo
imprenditore - fatemi mettere il cappello del piccolo imprenditore,
che è la mia provenienza culturale -, ma ho l'opportunità di
verificare dalla Regione, quindi da azionista, e da interlocutore,
non solo da informato, quanto erano reali le opportunità che invece
per questi soci
in house
venivano date da tale società. Da
qui viene la mia raccomandazione - raccomandazione che faccio al
Presidente Martin, che so essere una persona capace e di cui
assolutamente non mi turba che sia politica la sua provenienza,
anzi mi fa piacere, penso che possa recepire ancora meglio tale
tipo di raccomandazione -: dobbiamo ridare un senso reale a questa
INVA. Credo che la "gestione Fabiole" sia chiusa e quindi forse
deve veramente ricominciare tale società a dare quelle opportunità,
da un lato, ai suoi soci azionisti e, dall'altro, al mercato reale,
perché questa è una società che può garantire ai soci azionisti
quello che a pagina 6 del resoconto viene messo in neretto e citato
come l'elemento centrale di tutto:
"creare valore e vantaggi per
gli enti azionisti, fornire servizi competitivi e misurabili
rispetto al mercato"
. Questo è quello che dicono loro qui e io
vi dico che, quando ero Assessore, l'ultima cosa che ho fatto - poi
l'Assessore Pastoret non ha nessuna responsabilità ed è libero di
fare come vuole - è dare indicazioni al mio Coordinatore di
disdettare tutte le convenzioni con INVA, perché avevo avuto modo
di verificare in tutte le convenzioni che non erano rispettose del
mercato, schiacciavano il mercato, nel senso che i prezzi erano da
due, tre volte superiori a quelli praticati dai privati, i privati
non potevano accedere a nessun tipo di gara o convenzione, quindi
erano sperequativi rispetto ad un mercato libero e allo stesso
tempo non remunerativi e vantaggiosi come invece INVA ripete nel
suo documento di piano industriale per i suoi soci associati.
Queste sono verifiche banali, perché questa è una Regione dove, al
di là della politica che deve tornare a primeggiare, bisogna anche
"alzare un po' di coperchi" e dire un po' di cose, se vogliamo
portare un reale cambiamento, altrimenti qui continueremmo sempre
ad andare nella stessa direzione. La situazione economica di questa
Regione è difficile e noi dobbiamo avere il coraggio di prenderla
in mano e di sostenere i nostri imprenditori, mettendo in
condizioni anche chi opera con gli strumenti della Regione - in
questo caso un aumento di capitale che è giustificato - di agire
secondo delle indicazioni di tipo politico. Devono avere dei
mandati di tipo politico, queste società non possono avere mano
libera, non possono fare quello che vogliono, non può essere un
"Fabiole" di turno che decide come gestire una partecipata: ci
devono essere delle indicazioni di tipo politico e le indicazioni
di tipo politico saranno valutate e tenute di conto all'interno di
un progetto che deve essere a vantaggio della nostra Regione e dei
nostri cittadini! Ecco che allora è evidente che, se uno volesse
fare una verifica di carattere pragmatico, basta andare a vedere le
convenzioni della Regione, andare a chiedere ai privati, alle
decine di società informatiche esistenti nella nostra regione,
fatte da giovani che si impegnano e lavorano oltre gli orari
consentiti e leciti, dei preventivi, ma non per farglielo fare,
perché tanto noi
in house
non lo faremo con loro, solo per
vedere se quello che paghiamo ad INVA corrisponde al mercato. Solo
per curiosità, non per fare delle discussioni inutili, poi anche
perché è vero che INVA dà 230 posti di lavoro, ma ha creato anche
tanto precariato, un precariato molto difficile da tranquillizzare,
perché è senza prospettiva. È il precariato puro, anche perché per
INVA è diventato quasi uno strumento quello dell'assunzione
precaria, ma non è questo il senso che un ente pubblico azionista
dovrebbe dare come mandato ad una società partecipata. Il
precariato deve essere quel momento di formazione o quell'elastico
- mi arrivo a spingere lì perché, essendo io di provenienza
imprenditoriale, lo potrei anche considerare un elastico, so che il
Consigliere Donzel non sarà d'accordo - che, nel momento in cui si
consolida un certo tipo di lavoro, si trasforma in un lavoro a
tempo indeterminato. Non possono essere le nostre partecipate con i
nostri soldi che percorrono strade che sono quelle su cui
l'Amministrazione deve andare a mettere le mani, per dare un senso
nuovo a questa Regione. Abbiamo bisogno, Presidente, di cambiare
questa Regione e lei può essere l'artefice di tale cambiamento.
Ecco perché faccio questo intervento, adesso Consigliere Louvin
capisco che lei possa non essere d'accordo, ma anche lei ha avuto
la sua occasione, mi consenta di fare questa battuta che non vuole
essere malevola...
(interruzione del Consigliere Louvin, fuori
microfono)
... però dico: rendiamoci almeno conto di quello che facciamo,
ecco perché chiedo scusa al mio Assessore che non ha nessuna
responsabilità, ma tali cose mi sentivo di dirle. Questi non sono
argomenti su cui dobbiamo tacere, quindi ritengo perlomeno di aver
portato un piccolo contributo.
Président
- La parole au Conseiller Louvin.
Louvin (VdAV-R)
- Grazie, Presidente. Avremmo desiderato
- i colleghi lo sanno, lo sa l'Assessore - parlare di queste cose
già in Commissione, era nostro desiderio non "affondare il
coltello", ma iniziare un discorso serio prima di venire qui,
rischia di essere un'occasione per dirci delle cose, ma che non
sfocia in provvedimenti deliberativi interessanti. È curioso che
questioni enormi come l'acquisizione della Cervino S.p.a. in questo
Consiglio non approdino in sede di discussione, di orientamento
politico, anche solo di sfogo personale o collettivo di Consiglieri
o di gruppi, mentre questioni apparentemente marginali come una
sottoscrizione di capitale diventino l'occasione per un dibattito
che comincia ad essere interessante, al di là di qualche posizione
troppo marcata nel colore. Le sottoscrizioni di capitale, qualcuno
ricorda, sono sempre pericolose, perché a volte generavano anche
situazioni pesanti all'interno di quest'aula: mi riferisco in
particolare ad una che riguardò la Centrale del latte tanti anni
fa... ma la questione qui è serissima e cade opportuna una
sottoscrizione di capitale, che in realtà è parte di un'operazione
più complessa, legata al trasferimento di sede di INVA, per alcune
riflessioni.
Parto da questo aspetto operativo, che è il trasferimento di
sede, per fare una prima considerazione. Cinque anni fa in quella
fugace occasione io mi trovai a tagliare un nastro, erano presenti
anche alcuni colleghi: era il nastro della nuova sede di INVA
S.p.a., fiammante, di pacca, arredata e realizzata con i migliori
criteri e destinata ad accogliere questa società nel migliore dei
modi. Cinque anni dopo siamo con questa operazione finanziaria a
sostenere un
leasing
immobiliare per l'insediamento di tale
società alla Torre delle comunicazioni. Piccola parentesi, perché
fra quella fugace occasione e l'oggi sono successe delle altre
cose, fra queste c'era che nel 2004 si parlava della Torre delle
comunicazioni come di un gioiello della Valle d'Aosta da mettere
sul mercato per insediare - ci sono ancora su
Internet
momenti di quella promozione - grandi imprese, ossia "le nuove
tecnologie dell'informazione arrivano in Valle d'Aosta e troveranno
posto nella Torre delle comunicazioni". Un'operazione finanziata
con il Fondo europeo per lo sviluppo regionale, per la
riconversione dell'area autoportuale, perché doveva portare spinta
economica, beneficio e nuova occupazione.
In questo quadro stiamo facendo da passacarte con tale aumento
di capitale insieme al Comune di Aosta e all'USL, quali partner
della Regione, per finanziare lo spostamento in quello stabile di
una compagine che cresce, cresce, cresce... sono state ricordate
circa 230 persone che operano nell'orbita sia come dipendenti, sia
come contratti a tempo determinato e di varia natura, ma non
dimentichiamo anche i 60 che abbiamo a Ivrea e il tutto in una
società che guadagna. Già, perché, se non sono sbagliate le mie
informazioni - provengono dal dibattito che c'è stato qualche
giorno fa al Comune di Aosta -, siamo nel 2007 intorno a 250mila
euro di utile. Una società florida, una società che ha delle grosse
risorse, che le vengono per la verità prevalentemente da questa
condizione di monopolio esclusivo che ha nei confronti delle
pubbliche amministrazioni e, in particolare, della nostra, perché
il circolo è l'ente azionista, mercato esclusivo, INVA, strumenti
di committenza, nomina amministratori... è un circuito senza
controlli esterni e senza nessuna interferenza su quanto viene
deciso, perché sono soggetti a dipendenza gerarchica e funzionale
da parte degli enti pubblici e soci. Se sono nostri dipendenti,
gerarchicamente e funzionalmente dipendenti a noi, allora andiamo a
vedere.... allora sì, collega La Torre, collega Tibaldi, collega
Rigo, andiamo a fondo e guardiamo cosa sta succedendo in questa
società che stacca delle fatture "robuste" all'Amministrazione.
Abbiamo avuto modo di dire che pagare più di 600mila euro solo per
sapere quali erano i giovani a cui erogare il contributo per il
computer fosse una fattura pesante, questo è uno dei tanti casi, ma
la vicenda è là e dobbiamo fare in modo che su tali società non vi
sia uno sguardo indulgente, vi deve essere il contenimento del loro
mercato: se sono società
in house
che devono servire per
determinate prestazioni, non devono uccidere - come dicevano prima
i Consiglieri Tibaldi e La Torre - tutto quello che sta intorno.
Qui in Valle d'Aosta
start up
è l'unica parola inglese che
qui non figura, che sono le società che nascono fra giovani o nuovi
imprenditori che lanciano un prodotto, un modo di lavorare, qui non
succede. Devo sottoscrivere tale osservazione, perché l'ho potuta
constatare e ritengo che si debba fare in modo che si possa uscire
progressivamente da questa situazione.
Accanto a tale problema di mercato ripeto c'è il problema del
personale, che è un problema serio. Stamani con il Presidente
Rollandin abbiamo parlato del precariato USL, il precariato INVA è
un precariato notevole, c'è una battuta che circola in quegli
uffici sulla necessità di mettere adesso le scrivanie "a castello",
perché non sanno più come far rimanere tutto il personale che sta
operando in INVA. È curioso perché nel mercato dell'informatica si
tende all'esterno ad avere società che operano in modo più snello,
più agile, invece qui "l'elefantino" è un po' cresciuto. Fermandoci
qui allora e chiedendo scusa all'Assessore perché non ho voluto -
ma deliberatamente e lo abbiamo precisato a verbale - esprimere in
Commissione il parere, che non abbiamo potuto esprimere perché
alcuni di tali quesiti che avevamo da rivolgere all'Amministrazione
di INVA non abbiamo potuto appurarli. Ha detto bene il collega
Rigo: non si può arrivare all'ultimo momento, non si può aspettare
140 dei 150 giorni per "scodellare" sul tavolo del Consiglio questo
documento dicendo: "il 9 scade, adesso dobbiamo farlo"! So che
d'ora in poi ci sarà attenzione, spero almeno, da parte della
Giunta per far sì che quando...
(interruzione del Presidente della Regione, fuori
microfono)
... sappiamo che ci sono state le elezioni, ma sappiamo anche
che da 90 giorni è in carica la Giunta... e non credo sia una
questione che dipende esclusivamente da un coordinatore...
Presidente, rapidità per rapidità: per l'acquisto della Cervino le
cose sono "andate sulle bilie" con una velocità estrema, qui c'era
tutto il tempo. Io lo affermo, poi lei avrà le sue ragioni, le
avranno altri funzionari, tutti diranno che non ci sono
responsabilità, sta di fatto che il Consiglio viene messo con il
coltello sotto la gola! Non va bene, punto, non polemizziamo
ulteriormente. La nostra opinione è che sulla "questione INVA", in
generale sul rapporto che deve avere l'Amministrazione con INVA vi
deve essere maggiore chiarezza e noi auspichiamo di farlo, faremo
la nostra parte in Commissione con i colleghi e tutti quanti
vorranno fare in modo che vi sia la massima trasparenza in questo.
Non abbiamo potuto esprimere un'adesione a tale proposta e
formuliamo una valutazione di astensione in ordine alla proposta
che viene avanzata.
Président
- S'il n'y a pas d'autres Conseillers qui
souhaitent intervenir, je ferme la discussion générale. La
discussion générale est fermée.
La parole à l'Assesseur au budget, aux finances et au
patrimoine, Lavoyer.
Lavoyer (FA)
- Grazie, Presidente. Pur ringraziando i
colleghi che sono intervenuti, mi è parso che alcuni interventi
siano un po'... non dico fuori tema, nel senso che ci sono degli
argomenti, come il Casinò, per i quali ogni provvedimento che si
porta in quest'aula... dove si parla di Casinò, si aprono dei
dibattiti sui massimi sistemi, adesso capiamo che anche INVA sarà
uno di tali argomenti. Come ho potuto confermare in Commissione,
non c'è da parte della Giunta e del Governo nessuna preclusione ad
approfondire il ruolo di questa società. Mi sembrava che, come già
è stato affermato in sede di riunione di Commissione competente, il
fatto di audire i vari responsabili, audire il Presidente,
l'Amministratore delegato, poteva essere un'azione che la
Commissione ed eventualmente il Consiglio possono fare
parallelamente all'approvazione di questo atto.
Mi pare che l'intervento del collega Rigo sia prevalentemente
centrato sul ritardo, non mi pare che vi sia un ritardo così
clamoroso se andiamo a guardare che ci sono state le elezioni. Mi
sono appuntato qui alcune date: abbiamo portato l'argomento la
prima volta in Giunta il 12 settembre, è stato approvato il 19
settembre, il primo Consiglio utile era il 24-25 settembre. A
luglio c'è stato un Consiglio il 1° luglio e il 23-24-25 luglio. È
vero quindi che l'atto poteva essere portato prima in una
situazione di normalità, ma ci sono state le elezioni di mezzo, non
mi pare che il Comune di Aosta, pur non avendo le elezioni di
mezzo, abbia accelerato le sue decisioni, perché mi pare che
l'adesione del Comune di Aosta sia avvenuta nell'ultimo Consiglio.
La lettera non è assolutamente una lettera di richiamo: è una
comunicazione fra enti, infatti ho prodotto immediatamente la copia
al collega, perché non c'è nessun motivo per non produrre questi
documenti e non c'è nessuna strategia dietro quello che viene
imputato come un ritardo particolarmente colpevole. La lettera è
una comunicazione: a seguito di quanto deciso nell'assemblea dei
soci, si rammenta ai singoli soci i termini e le scadenze, come
peraltro vengono riprese nella deliberazione, nel momento
dell'opzione versiamo il 25% e, per versare l'altro 75%, abbiamo un
termine ultimo che è il 30 settembre 2009. Non è quindi un richiamo
ad una lentezza da parte dell'Amministrazione.
Mi rendo conto oggettivamente che, a causa delle elezioni, a
causa di questi ridotti calendari entro i quali bisogna approvare
tale opzione, i Consiglieri, soprattutto i nuovi eletti, abbiano
avuto poco tempo per approfondire l'argomento. Devo anche
sottolineare che c'è stata la massima collaborazione dal punto di
vista dei rapporti Assessore e informatica, collega Tibaldi, perché
la Commissione ha chiesto di avere il piano di sviluppo e
immediatamente le è stato trasmesso tramite la rete in giornata,
quindi i Consiglieri lo stesso giorno hanno avuto la documentazione
senza dover fare richieste tramite l'articolo 116. Mi pare che il
comportamento, dal punto di vista del rapporto Governo-Consiglio in
questo caso, sia stato estremamente collaborativo, tenuto conto che
la data è una data che non possiamo procrastinare, l'atto va in
questa direzione... l'atto conclusivo di una decisione che è stata
presa dall'assemblea dei soci.
Altro argomento è quanto è emerso dal dibattito dei singoli
Consiglieri: sono riflessioni che penso anche il Governo regionale
si farà carico di approfondire. È certamente un ruolo quello di
questa società che andrà approfondito, guardato con attenzione;
tutti conosciamo alcuni aspetti di criticità che sono quelli di
nuove imprese nel settore, che molte volte lamentano
un'impossibilità di operare per la concorrenza di tale società.
Penso che questo sarà un tema che... il Governo già in sede di
esame del provvedimento si è fatto carico di approfondirlo. Sul
fatto poi del libero mercato o dell'invasività della politica mi è
sembrato di sentire due interventi un po' contraddittori, perché,
da una parte, il Consigliere Tibaldi, usando il termine - secondo
me, fuori luogo - carrozzone, diceva: "bisogna andare nella
totalità del libero mercato" e vediamo cosa succede in America
quando il mercato deve regolarsi da solo...
(interruzione del Consigliere Segretario Tibaldi, fuori
microfono)
... l'America l'ho citata io, ma il libero mercato lo hai citato
tu!
Altri colleghi invece hanno detto che giustamente forse la
politica su partecipate di questa portata dovrebbe riprendere il
suo ruolo. Penso che il dibattito sia aperto e necessiti di
approfondimenti, ma oggi l'atto che sottoponiamo all'approvazione
del Consiglio è un atto che il Consiglio responsabilmente deve
approvare.
Non condivido neanche l'analisi un po' riduttiva del collega
Louvin quando dice che questo aumento di capitale è un
leasing
per l'insediamento della nuova sede, perché le
finalità di tale aumento sono altre, non hanno nessuna finalità di
tipo immobiliare. Invito l'Assemblea ad approvare il provvedimento
con la disponibilità da parte del Governo e del sottoscritto di
partecipare e dare tutte le informazioni che la Commissione
competente riterrà opportuno ed eventualmente su questo tema fare
un altro dibattito in Consiglio.
Président
- La parole au Président de la Région,
Rollandin.
Rollandin (UV)
- Credo che diversi colleghi abbiano messo
l'accento su un aspetto che è uno degli argomenti importanti su cui
confrontarsi: come gli strumenti in essere, che hanno una loro
storia, sono adeguati alle risposte che le nuove sfide pongono in
particolare alle amministrazioni pubbliche. In merito a questo
tema, siamo confrontati a diversi livelli di servizi pubblici: dai
grandi comuni ai piccoli, alla Regione, agli enti, tutti sono
confrontati rispetto a questo. Il primo punto che ci si pone è:
come posso essere sicuro che la società partecipata - in questo
caso la società che è
in house
, nel senso che ha tale tipo
di logica - è in grado di darmi un servizio affidabile a dei prezzi
che siano convenienti. Credo sia giusto fare una riflessione su
questo punto, nel contempo non ritengo sia così giusto essere
tranchants
sul fatto che la gestione precedente abbia sotto
questo profilo avuto un atteggiamento diverso. Mi permetto di
difendere, perché credo vi sia stato da parte allora del Direttore
e del Presidente Fabiole un certo tipo di impegno, legato anche -
voglio sottolinearlo - ad una serie di accordi con
l'Amministrazione regionale, perché non dimentichiamo che con
l'Amministrazione regionale, almeno fino ad alcuni anni fa, vi era
la gran parte del lavoro che veniva svolto, ossia c'era con il DSI
un raccordo che permetteva di avere una certa finalizzazione di
un'esperienza che di volta in volta l'INVA gradualmente si era
fatta. Non dimentichiamo che anche l'INVA negli anni è cresciuta,
credo che INVA abbia avuto anche l'intuizione di dire a quel
momento, prima che vi fosse il discorso
in house
, che poteva
andare sul mercato, tanto che questa collaborazione con il DSI che
è stata importante, ha fatto crescere gente. Si diceva delle 60
persone che oggi lavorano fuori Valle, ma sono professionalità che
hanno arricchito anche la risposta che INVA dà a livello
regionale.
Rispetto alla problematica che l'Assessore ha spiegato
dell'aumento di capitale che, come qualcuno ha detto, poteva essere
visto a margine di un discorso più ampio sulla finalità, credo però
sia giusto e corretto entrare nel concreto della possibilità di
validare un sistema e soprattutto qui un mezzo che oggi ha una
certa importanza sul mercato. Credo che su questo, legato anche
alle domande che correttamente poneva il Consigliere Tibaldi... di
dire: "abbiamo informatizzato, abbiamo fatto tanto a livello di
Regione e Comuni, qual è il risultato concreto per l'utenza?", si
sia posta una domanda che merita una risposta approfondita.
Voglio solo ricordare due cose fra gli obiettivi principali dati
fin dall'inizio ai coordinatori, a tutti i direttori, che sono
quelli di sviluppare nel più breve tempo una relazione di come si
possono attivare dei meccanismi per ridurre al minimo le procedure,
per utilizzare al meglio le banche dati esistenti. Continuiamo a
chiedere documenti agli imprenditori, alla gente, che di fatto la
stessa casella dell'Amministrazione ha già, non c'è un passaggio...
di disponibilità di notizie che sono già in casa... che sono quelle
sì disponibili. Ora questa è sicuramente un'osservazione
apprezzabile, ossia quello è uno sforzo che dobbiamo fare, perché
la vera domanda e la vera sfida è: ma con tutti questi strumenti,
quello che spendiamo, la risposta nei confronti dell'utente e del
piccolo imprenditore è valida oppure no?
Senza andare oltre nella relazione, apprezzando questi spunti,
credo sia giusto che venga portata una relazione anche in Consiglio
dopo l'esame in Commissione su questo tipo di procedura, sulle
reali risposte ad una legittima attesa di sapere rispetto alla
concorrenza cosa succede sia nei prezzi, sia nei servizi. Vorrei
solo osservare - non vorrei cadere su un tema che
l'esternalizzazione ha dato nei confronti di alcuni servizi, non
della rilevanza di INVA -, ma voglio rappresentare che in altri
settori con l'esternalizzazione si è andati ad un risparmio, ma con
un servizio pessimo! Ricordo alcuni servizi minori, le pulizie,
l'assistenza, fatti con l'esternalizzazione e con dei risultati
pessimi! Qui c'è un altro criterio e un altro livello, lo
riconosco, ma anche qui facciamo attenzione a non confondere la
risposta a livello solo economico rispetto alla qualità del
servizio, altrimenti giustamente, nel momento in cui andiamo ad
attivare un meccanismo, dobbiamo essere in grado anche di
controllarlo. Il fatto di avere
in house
- e credo che i
colleghi Tibaldi e Lattanzi conoscano meglio di me il settore - era
un modo che tutte le Regioni hanno attivato per avere una garanzia
della qualità del servizio prima di tutto, ma è giusto controllare
anche il rapporto prezzo-qualità, vedere se è in linea. Su questi
temi quindi penso sia giusto dare una risposta che non sia
frastagliata, ma che tenga conto di una possibilità di un esame più
attento nell'insieme su quello che la funzione e l'attivazione di
INVA hanno dato come servizio. Su questo, al di là di invitare a
votare tale aumento di capitale, come è stato spiegato
dall'Assessore, credo sia giusto però fare un intervento che sia
più completo e che non si riduca ad una semplice risposta sulla
domanda A o sulla domanda B, in questo modo credo che ci potrà
essere una riflessione che vada nella direzione auspicata da più
colleghi.
Président
- La parole au Conseiller Rigo.
Rigo (PD)
- Ero abituato in Consiglio comunale che,
terminata la discussione generale, si aprisse la fase delle
dichiarazioni di voto, allora attendevo... mi scusi,
Presidente.
Innanzitutto devo ringraziare l'Assessore per la sua, come
sempre, squisita cortesia nel farmi avere il verbale e la lettera,
come il far pervenire prontamente ai Commissari la documentazione
del piano industriale; non volevo disturbare l'Assessore per avere
una lettera o un verbale, credevo non fosse necessario rivolgermi
direttamente a lui.
Per quanto riguarda il ritardo, mi sembra che il ritardo non
venga più regolato con l'orologio o con il calendario, ma che sia
diventato un fatto opinabile, come in molti siamo abituati in
Italia, quindi il ritardo uno lo interpreta, non è segnato da punti
ben precisi che sono il calendario e gli orari, ma da un fatto di
sensazioni o di avvenimenti esterni, avvenimenti che - come ha ben
ricordato l'Assessore - non hanno influito rispetto al ritardo del
Comune di Aosta nell'approvare questa deliberazione; credo quindi
che le elezioni non c'entrino assolutamente nulla.
Terza considerazione riguardo al merito: il collega La Torre ha
sicuramente molta più esperienza e competenza del sottoscritto, ha
vissuto direttamente in questi anni l'evoluzione di questa società
da vicino, la storia di INVA, quindi il suo giudizio ormai lo ha
già dato, è liquidatorio; ne prendo atto, come ne prenda atto anche
la maggioranza.
In Commissione ci siamo posti il problema di aprire un confronto
sulle partecipate. Si dice molte volte che il Consiglio non ha
potestà, non decide, ci dovrebbe essere la centralità del
Consiglio; forse molte volte anche è il Consiglio che preferisce
intervenire con interpellanze e mozioni, piuttosto che lavorare in
Commissione rispetto ad un confronto sui dati di fatto, sulla
documentazione. In Commissione abbiamo lanciato questa sfida di
conoscere di più per farsi un'idea nel merito delle linee
strategiche, quindi sono d'accordo che la politica si occupi anche
di tali cose, indichi le linee strategiche e poi non se debba più
immischiare. Ovviamente è giusto che, quando ci sono i Consigli di
amministrazione, poi la politica deve avere le porte chiuse nei
confronti degli stessi. Il Presidente della Regione si è posto
delle domande intelligenti e importanti, a cui credo che questo
Consiglio e i lavori della Commissione potrebbero dare una
risposta, ma cosa ha cambiato nei rapporti con il cittadino tutta
questa moltitudine di società e quindi la presenza di tali società
nell'Amministrazione regionale? Non sono così
tranchant
come
il Presidente Rollandin che ha detto: "è tutto sbagliato
esternalizzare", perché ci sono dei servizi esternalizzati che sono
molto di qualità...
(interruzione del Presidente della Regione, fuori
microfono)
... certo, ci sono dei rischi e dei limiti, certo ci deve essere
il controllo e le linee che diamo all'esternalizzazione devono
essere ben chiare, ma deve esserci anche il controllo, non può la
partecipata o l'esternalizzazione andare per suo conto. Spero che
in Commissione, anzi sono sicuro che in Commissione vi sia da parte
dei Commissari la volontà di fare questo confronto nel merito,
senza voler fare delle dietrologie, valutare quello che è stato e
quello che è per andare a migliorare il rapporto fra la pubblica
amministrazione e i cittadini; di questo hanno bisogno i cittadini,
le imprese, le società che quotidianamente molte volte si scontrano
con quegli apparati burocratici, dietro cui molte volte la politica
si trincera.
Proprio perché non siamo entrati nel merito rispetto a questo
atto, che in sé non ci dice molto, il nostro gruppo si asterrà
dalla votazione.
Président
- La parole au Conseiller La Torre.
La Torre (FA)
- Solo un'osservazione all'intervento del
Consigliere Rigo, che si fa interprete dei miei pensieri, quindi io
sarò più chiaro. Non sono stato
tranchant
nei confronti di
INVA, ma di una gestione, quella di Fabiole, perché è ora di dire
basta a chi vuol fare il
manager
dello Stato... ossia
privato con i soldi dello Stato o delle pubbliche amministrazioni.
Non ci si deve comportare così, è un modo scorretto e questo vale
per tutto, vale anche per gli impianti a fune: chi fa il
manager
e opera all'interno di partecipate, lo deve fare con
una responsabilità, ma sotto un indirizzo politico e non pensando
di essere un
manager
privato con i soldi pubblici! Facevo
quindi riferimento
tranchant
alla "gestione Fabiole", per
essere più chiaro.
Président
- Je soumets au vote l'objet n° 28.1:
Conseillers présents: 34
Votants: 26
Pour: 23
Abstentions: 8 (Bertin, Cerise Giuseppe, Chatrian, Donzel,
Fontana Carmela, Louvin, Morelli Patrizia, Rigo)
Contre: 3
Le Conseil approuve.
Président
- Avec cette votation nous avons achevé les
travaux de cette séance du Conseil régional. Le Conseil régional
est convoqué samedi matin à 9 heures.
La séance est levée.
---
La session ordinaire se termine à 13 heures.
