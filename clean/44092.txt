Classificazione
TRASPORTI E VIABILITÀ
Trasporti



Oggetto del Consiglio n. 1158 del 12 gennaio 2022 - Resoconto
OGGETTO N. 1158/XVI - Interpellanza: "Avvio di interlocuzioni
con Trenitalia per risolvere il problema del sovraffollamento sui
treni regionali".
Bertin (Presidente) -
L'assessore Caveri è rientrato, ma
finiamo magari con le iniziative indirizzate al Presidente della
Regione, ai punti n. 36 e n. 37 dell'ordine del giorno, e poi
torniamo n. 30. Punto n. 36 dell'ordine del giorno. Per
l'illustrazione il consigliere Ganis.
Ganis (LEGA VDA) -
Prima della presentazione
dell'interpellanza, vorrei far pervenire al Presidente facente le
funzioni di assessore alcune fotografie inerenti al tema che
tratteremo.
Già nella seduta consiliare del primo dicembre 2021, grazie a
una iniziativa del collega Perron, come gruppo Lega avevamo
evidenziato il problema del sovraffollamento dei treni regionali in
determinate fasce orarie, in particolare per quanto riguarda i
treni domenicali in partenza da Aosta e diretti a Torino Porta
Nuova, utilizzati per la maggior parte da studenti universitari.
Una criticità, stando alla risposta del Presidente, dovuta anche al
numero di turisti di rientro dai mercatini di Natale, evidenziando
che la soluzione al problema si sarebbe manifestata nella seconda
metà dell'anno, quando si avrà a disposizione un maggior numero di
mezzi.
Come gruppo auspichiamo che tale problema venga risolto quanto
prima. Allo stesso tempo vogliamo segnalare anche un'altra
problematica riguardante la tratta Pont-Saint-Martin-Aosta, ossia
quella che viene utilizzata dai pendolari che, per motivi di lavoro
e di studio, prendono il treno delle ore 07:00 per recarsi al
lavoro. Il fatto di vedere persone ammassate, pur rispettando le
linee guida e i vari protocolli sanitari, ci lascia un po'
perplessi. Non sarebbe più opportuno aggiungere più vagoni, invece
di sopprimere il numero di carrozze?
Quanto riportato nella nostra interpellanza ci è stato riferito
da chi prende abitualmente il treno per motivi di lavoro da circa
quindici anni: una situazione già critica, e le conseguenze della
pandemia in corso non hanno fatto altro che peggiorare il servizio.
Per non parlare dei ritardi, sempre sulla stessa tratta, che si
manifestano a causa del passaggio a livello di Montjovet, in quanto
le barriere molte volte rimangono aperte bloccando i treni nelle
stazioni vicine, che devono attendere la chiusura prima di poter
riprendere la marcia, causando così ritardi abissali. Evidenziando
queste problematiche, rimane chiaro ed evidente che i passeggeri
che utilizzano questo servizio si ritrovano a dover viaggiare in
pessime condizioni e molte volte al limite della sopportazione.
In merito a queste considerazioni, interpelliamo dunque
l'assessore competente per sapere se tali segnalazioni
corrispondono al vero, quale sia l'intenzione dell'Amministrazione
regionale per garantire il regolare funzionamento del servizio, per
quale ragione siano stati modificati gli orari delle corse
mattutine e se sia intenzione dell'Amministrazione interloquire con
Trenitalia, al fine di aggiungere vagoni per garantire il
necessario distanziamento sociale ed evitare così il
sovraffollamento dei mezzi.
Presidente -
Risponde il presidente della Regione
Lavevaz, ne ha facoltà.
Lavevaz (UV) -
Ringrazio il collega Ganis anche per le
foto che mi ha fatto pervenire.
Prima di entrare in modo puntuale nelle risposte che gli uffici
mi hanno preparato, perché fanno riferimento a una casistica e a
dei dati molto precisi, quindi leggerò le risposte che mi sono
state preparate, come ho già avuto modo di dire in almeno tre o
quattro iniziative simili, riguardo al fatto, ma lei in parte l'ha
ricordato nella sua illustrazione, che ci siano utenti in piedi non
significa automaticamente che ci sia un superamento dell'80
percento della capienza. Dove si può gli utenti devono potersi
sedere, queste foto immagino che siano state fatte in salita, ma
questo è un caso specifico in cui c'è stata effettivamente una
problematica legata a un ritardo. Ci sono i dati e non sono, per
fortuna, questioni che si prestano a interpretazioni.
Si ricorda che, ad esempio, i treni bimodali che hanno 175 posti
a sedere, hanno una capienza complessiva di 263, quindi quasi la
metà degli utenti possono stare in piedi, questo nell'80 percento
previsto dalla normativa attuale, almeno nella zona bianca e nella
zona gialla in cui ci troviamo. Peraltro, in questi giorni stiamo
discutendo dell'opportunità di portare questo 80 percento anche in
zona arancione, visto il fatto che c'è l'obbligo di
green
pass
rafforzato, eccetera; ma questo è un altro capitolo. Al di
là di questo caso specifico, il fatto di vedere cento persone in
piedi, non vuol dire che su quel treno lì c'è un sovraffollamento;
questa è la premessa.
Per quanto invece riguarda le richieste puntuali, vado in
ordine. Se tali segnalazioni corrispondono al vero: in assenza di
specifiche segnalazioni puntuali, è impossibile confermarle o
smentirle; quello che si può fare invece è un'analisi generale sui
treni del mattino in cui i dati di frequentazione sono
costantemente monitorati da parte di Trenitalia. La prima parte
della mattinata, indicativamente tra le ore 06:00 e le 09:00,
corrisponde a una fascia oraria di punta, in cui le frequentazioni
raggiungono i valori massimi giornalieri. Ciò accade per i treni
gestiti dalla Regione, sia su quelli diretti ad Aosta, sia su
quelli diretti a Torino. Nella seconda parte della mattinata invece
ci sono meno viaggiatori e non si verificano problemi di
affollamento; questo è abbastanza evidente.
Per quanto riguarda i treni diretti ad Aosta, in questa fascia
vengono monitorati in modo particolare i treni che con l'orario
attuale arrivano nel capoluogo regionale rispettivamente alle ore
07:20, 07:38 e 08:36. Per quanto riguarda i treni diretti ad Aosta,
nel periodo tra il 13 e il 31 dicembre, in un unico caso, quello
citato nell'interpellanza, cioè il treno in arrivo ad Aosta alle
ore 07:20 di martedì 21 dicembre, si è raggiunta la capienza
massima del treno, cosa che ha portato Trenitalia a incanalare
alcuni passeggeri sul treno successivo. Va evidenziato che quanto
avvenuto il 21 dicembre è stato dovuto a una irregolarità della
circolazione causata da un guasto a un deviatore a Settimo
Torinese, che ha determinato un ritardo superiore a trenta minuti
sul terreno in questione, sul quale si sono concentrati anche i
passeggeri che erano in stazione ad attendere i treni
successivi.
Per quanto riguarda i treni diretti a Torino nella fascia di
punta, vengono monitorati in modo particolare i due treni che con
l'orario attuale arrivano nel capoluogo piemontese rispettivamente
alle ore 07:35 e alle ore 08:40. Sempre nel periodo tra il 13 e il
31 dicembre i dati trasmessi da Trenitalia testano che non è mai
stata superata la capienza del treno. Escludendo le vacanze
natalizie, è capitato frequentemente invece che sia stato superato
il numero dei posti a sedere, come dicevamo prima, il che costringe
alcuni passeggeri a viaggiare in piedi, situazione che comunque
rispetta le normative di contrasto al Covid, pur non garantendo le
condizioni migliori di
comfort
a bordo. Va tuttavia
precisato che ciò avviene sostanzialmente nella tratta tra Chivasso
e Torino; accade che i passeggeri di Chivasso, pur a fronte di
altri treni più capienti in orario simile, cercano di viaggiare sui
treni valdostani, oppure che siano convogliati su treni valdostani
in occasione di ritardi o soppressioni di altri treni piemontesi,
quali ad esempio il Milano-Torino. A ogni modo, in condizioni
normali, nelle ore di punta salgono a Chivasso tra i sessanta e i
centodieci passeggeri i cui biglietti vengono computati nell'ambito
del contratto della Regione Piemonte. Su questo avevamo avuto
anche, nell'ambito dell'incontro con l'assessore Gabusi, un
confronto anche rispetto a qualche piccola modifica di orario che
permettesse di convogliare la maggior parte degli utenti che
salgono a Chivasso sui treni Milano-Torino, facendo coincidere in
maniera diversa l'arrivo del treno da Ivrea rispetto a quello che
arriva da Milano.
Si chiede poi quali siano le intenzioni dell'Amministrazione
regionale per garantire il regolare funzionamento del servizio. Il
servizio ferroviario si svolge su un'infrastruttura gestita da RFI
in qualità di concessionario dello Stato, sulla quale viaggiano
anche treni che non sono commissionati né controllati dalla Regione
e la circolazione dei treni è regolata da un complesso sistema di
norme su cui la Regione non può intervenire direttamente, al di là
di azioni generali di dialogo con i gestori per stimolarli al
presidio e alla buona gestione della rete. Ciò premesso, la Regione
si è dotata di un contratto di servizio che prevede, nei confronti
di Trenitalia, un sistema di penali e premi in base ai parametri di
puntualità e affidabilità del servizio e anche alcune specifiche
penali per i treni che presentano ricorrenti situazioni di
affollamento. Tali penali e premi vengono calcolati annualmente e
nelle prossime settimane saranno calcolati per il 2021.
Rispetto ai problemi puntuali di affollamento, la Regione
dialoga costantemente con Trenitalia con cui ha predisposto alcuni
bus di rinforzo, per esempio a supporto del primo treno per Torino.
Peraltro, specialmente con riferimento alla tratta Ivrea-Torino, i
bus di rinforzo riscuotono poco successo, perché gli utenti
preferiscono viaggiare in piedi sul treno o utilizzare altri treni
disponibili su tale tratta.
Si chiede poi per quale ragione siano stati modificati gli orari
delle corse mattutine, questione di cui abbiamo già parlato. Con
l'orario entrato in vigore il 12 dicembre scorso gli orari delle
corse mattutine dei treni diretti ad Aosta non sono stati cambiati
in modo significativo, salvo per l'ultimo che è stato posticipato
di quindici minuti. Ad oggi non sono pervenuti reclami su tali
modifiche. Per quanto riguarda invece i treni diretti a Ivrea non
ci sono state modifiche e per ciò che attiene ai treni diretti a
Torino invece è cambiato in modo significativo l'orario del treno
che arriva a Torino alle ore 07:35. Tale cambiamento è stato
introdotto per evitare la rottura di carico a Ivrea e togliere le
fermate di Strambino, Caluso e Montanaro, allo scopo di ridurre di
circa venticinque minuti i tempi di percorrenza tra Aosta e Torino.
Su tale modifica, che è evidentemente vantaggiosa per i viaggiatori
valdostani, che possono partire venticinque minuti dopo dalla
stazione di Aosta per arrivare allo stesso orario a Torino, ci sono
state una serie di proteste da parte degli utenti piemontesi e, a
mia memoria, c'è la richiesta di un utente valdostano che lavora a
Pont-Saint-Martin, al quale faceva più comodo partire venticinque
minuti prima.
Si chiede poi se sia intenzione dell'Amministrazione
interloquire con Trenitalia al fine di aggiungere vagoni per
garantire il necessario distanziamento sociale ed evitare così il
sovraffollamento dei mezzi. La Regione interloquisce regolarmente
con Trenitalia per modificare il servizio nel rispetto dei criteri
di riempimento e distanziamento previsti dalla normativa di
contrasto alla pandemia; l'aggiunta di vagoni però non è più
praticabile sui treni moderni che sono caratterizzati da una
composizione bloccata. Per questo motivo le misure nel breve
periodo si limitano all'ottimizzazione degli orari e all'utilizzo,
ove necessario, di bus di rinforzo, come abbiamo detto. L'aumento
della capienza richiede invece l'utilizzo di treni più grandi,
oppure di due treni attaccati, la cosiddetta doppia composizione.
Poiché al momento ci sono soltanto cinque treni bimodali, tali
opzioni non sono oggi praticabili, se non reintroducendo la rottura
di carico, ovvero un disagio che la Regione ha cercato di
contrastare in ogni modo negli ultimi dieci anni, oltretutto con
l'utilizzo di treni più vecchi e meno confortevoli.
Con l'arrivo di nuovi treni bimodali acquistati da Trenitalia e
ancor più con la successiva acquisizione degli ulteriori tre treni
bimodali finanziati dallo Stato, che sono oggetto di una
convenzione firmata nel mese di dicembre con il Ministero per le
infrastrutture e la mobilità sostenibile, si prospetteranno
maggiori opzioni per incrementare la capacità di trasporto nelle
ore di punta. Resta però da evidenziare che i treni che partono da
Aosta non potranno mai soddisfare da soli le esigenze di trasporto
della comunità chivassese, che rientrano nella mobilità suburbana
di Torino, i cui rilevanti numeri in gioco richiedono un sistema di
trasporto diverso e l'impiego di treni differenti. Si tratta di
esigenze di trasporto che, peraltro, non competono alla Valle
d'Aosta e di cui la nostra Regione non può farsi carico e sono
stati oggetto anche di confronti di cui facevo cenno poco fa.
Presidente -
Per la replica consigliere Ganis.
Ganis (LEGA VDA) -
La mia premessa sarà un po' diversa
dalla sua, nel senso che gli utenti possono stare in piedi, certo,
ma lo vada a raccontare a chi viaggia ogni giorno in condizioni
disumane, come ho detto, e che guasto dopo guasto forse arriveranno
a destinazione. Lei ha parlato della volontà di ottimizzare il
servizio e di come intervenire nel breve tempo, giustamente,
ponendo mezzi più utili per evitare i sovraffollamenti, ma nessuno
ha mai parlato di controllo dei biglietti. È mai possibile che
sulla tratta valdostana, sia in andata che in ritorno, il biglietto
non venga mai controllato da parte degli addetti?! Forse un maggior
controllo, anzi, un controllo vero e proprio, eviterebbe a chi ama
viaggiare gratis di salire sui mezzi trasporto, dando così la
possibilità a chi paga il biglietto di viaggiare in treni forse
meno affollati e forse trovare anche un posticino per sedersi.
Queste considerazioni sono frutto di lamentele da parte di chi
utilizza questo mezzo da anni e, mi creda, le persone che
controllano i biglietti sono difficilmente reperibili, o meglio,
invisibili sul treno.
Vorrei inoltre portare all'attenzione in questo Consiglio un
articolo apparso proprio oggi, mercoledì 12 gennaio, dal quale
vorrei estrapolare alcuni passaggi. Una giovane studentessa
percorre la tratta Aosta-Pont-Saint-Martin andata e ritorno e
scrive: "Da Aosta a Pont-Saint-Martin il capotreno si vede solo
quando si arriva nelle stazioni e forze dell'ordine non ce ne sono.
Non viene controllato nemmeno il biglietto". Come raccontano i
ragazzini che viaggiano da Aosta a Verrès ogni giorno, è ormai
diventata la prassi: "C'è un controllo una volta ogni morte di Papa
e si potrebbe anche viaggiare senza". Altri ragazzi: "Noi siamo qui
tutti con il
green pass
rafforzato e mascherine FFP2, sono
misure inutili, ma questa mattina eravamo ammassati in una
situazione delirante che si ripete spesso, sovente sul treno delle
ore 06:40", quello che forse lei non prende, nemmeno io, però ogni
tanto vedrò di prenderlo, "Ci sono il doppio di persone, perché ci
sono problemi sul treno prima, siamo stipati come sardine. Una
volta su certe tratte c'erano dei pullman aggiuntivi per far
viaggiare più distanziate le persone". Questa è la situazione
attuale. Crediamo che una soluzione nell'immediato vada presa al
fine di addivenire a una soluzione certa.
Presidente -
Sospendiamo brevemente per arieggiare i
locali.
La seduta è sospesa dalle ore 18:35 alle ore 18:49.
