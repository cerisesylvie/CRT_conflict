Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2735 del 24 luglio 2002 - Resoconto
OGGETTO N. 2735/XI Rispetto delle clausole contrattuali
sottoscritte dalla società Abit al momento dell'acquisizione della
"Centrale laitière S.p.A.". (Interrogazione)
Interrogazione Preso atto di quanto affermato nella scorsa
seduta consiliare dall'Assessore all'agricoltura circa alcuni
impegni che la società Abit si è assunta nel momento della
stipulazione del contratto di acquisizione della Centrale Laitière,
e precisamente:
- la valorizzazione del marchio Centrale Laitière;
- l'utilizzo di tale marchio in modo consono al prestigio che
esso vanta sul mercato;
Appreso che dagli scaffali dei grandi magazzini (Carrefour,
Cidac, ecc.) in cui sono esposti il latte e lo yogurt della
Centrale Laitière è stata tolta la scritta "prodotti
valdostani";
Ritenendo che finora il marchio Centrale Laitière valorizzava la
qualità del prodotto valdostano ed era a sua volta valorizzato da
fatto di indicare prodotti "valdostani";
la sottoscritta Consigliera regionale
Interroga
l'Assessore competente per sapere:
1) se esistano i presupposti perché si ravvisi nel fatto citato
in premessa il non rispetto, da parte della società Abit, di
impegni assunti nel contratto;
2) quale soggetto è preposto a rilevare eventuali inadempienze
contrattuali e a procedere di conseguenza.
F.to: Squarzino Secondina - Curtaz
Président
La parole à l'Assesseur à l'agriculture
et aux ressources naturelles, Perrin.
Perrin (UV)
I Consiglieri nelle premesse fanno rilevare
che alcuni prodotti della centrale, il latte e lo yogurt, non
sarebbero più venduti in alcuni magazzini come "prodotti
valdostani".
Senza entrare nel merito della validità o della veridicità della
scritta "prodotti valdostani", che è una scritta generica, risulta
che sia il latte fresco che lo yogurt di qualsiasi marca o
provenienza sono da sempre proposti al consumatore nei grandi
magazzini, come nei piccoli negozi, negli appositi frigoriferi a
parete insieme ad altri prodotti della medesima gamma. Non risulta,
almeno al sottoscritto, che nei punti vendita della Valle d'Aosta i
commercianti abbiano volutamente cambiato le modalità di
presentazione dei prodotti della centrale per un qualsiasi
recondito motivo, tant'è vero che al Carrefour nelle isole dedicate
ai prodotti valdostani sono presenti i formaggi della centrale e
sono proposti anche in confezioni miste con fontina e altri
prodotti regionali. Venendo ai quesiti posti nell'interrogazione,
rispondo prima al punto due, che serve da premessa: il soggetto
tenuto a valutare il comportamento dell'ABIT per quanto riguarda il
rispetto o la violazione delle clausole contrattuali, anche quelle
che riguardano l'uso corretto e la valorizzazione del marchio
Centrale laitière, è la Finaosta.
La Finaosta, sentita specificamente in merito alla questione
oggetto di questa interrogazione, ritiene che la valorizzazione del
marchio Centrale laitière e il suo utilizzo adeguato al prestigio
vantato sul mercato al momento della cessione risultino elementi
rispettati come da contratto in quanto ad oggi la totalità dei
prodotti a marchio commercializzati dalla Centrale laitière d'Aoste
sono stati mantenuti, non solo, la gamma di prodotti a marchio
"Centrale laitière" risulta attualmente ampliata e ciò è avvenuto
attraverso l'inserimento dei formaggi a pasta molle. Oltre al latte
e allo yogurt, infatti, con il marchio Centrale laitière, sono
commercializzati vari formaggi e li cito perché c'è un elenco
preciso: il Vallée Blanche, il formaggio leggero, il Gran formaggio
Valle d'Aosta, tre formaggi ai gusti di peperoncino, ginepro e pepe
nero, il formaggio Gargantua, il Castello, tomino bianco neve, il
reblec e la Casatella.
Secondo la Finaosta inoltre la distribuzione dei prodotti a
marchio "Centrale" e la loro promozione attraverso i canali
commerciali e di comunicazione della cooperativa piemontese sono
garanzia di serietà e di prestigio, in linea con quanto previsto
nella clausola contrattuale citata nell'interrogazione. Alcuni
dati: l'ABIT fornisce i suoi prodotti a 5.500 punti vendita in
Piemonte e Valle d'Aosta, fa la distribuzione tradizionale, la
grande distribuzione e la ristorazione collettiva e possiede 19
punti vendita diretti.
Dal 1999 possiede il certificato di conformità Uni En Iso 9002
per la produzione e vendita di latte e panna pastorizzati, paste
filate, formaggi ultrafiltrati, ricotte e yogurt; si tratta di un
sistema di qualità applicato al procedimento produttivo che
comporta il rispetto di un regolamento e il controllo da parte di
un ente di certificazione.
In conclusione, da quanto relazionato dalla Finaosta, allo stato
dei fatti non esistono elementi che possono indurci a sospettare
l'ABIT di inadempienze contrattuali.
Président
La parole à la Conseillère Squarzino
Secondina.
Squarzino (PVA-cU)
Su questa vicenda, su cui noi torniamo
ripetutamente perché non c'è chiarezza, io vedo che anche
l'Amministrazione regionale non vuole fare chiarezza. Lei ha detto
alcune cose molto gravi e altre inesatte che hanno spostato su
altri argomenti la questione fondamentale.
Prima cosa grave che lei ha detto: in merito alla scritta
"prodotti valdostani", lei ha affermato che è una scritta generica,
che tutto sommato non ha così grande valore. Mi spieghi allora
perché nelle varie fiere, nei vari stand, dove noi paghiamo anche
per andare, pretendiamo e chiediamo di scrivere "prodotti
valdostani"; se questa scritta fosse così generica e poco
significativa, non la metteremmo da nessuna parte; mi sembra strano
che sia importante quando si parla di stand della Regione e sia
poco significativa quando si vogliono indicare, sollecitare gli
utenti ad acquistare certi prodotti.
Seconda cosa che da lei non mi aspettavo - è vero che lei ripete
quanto dice la Finaosta, ma non doveva cadere in questo errore -:
lei mi ha elencato, rispetto ai paletti rispettati, i prodotti
formaggeri e ne ha fatto un lungo elenco. Noi abbiamo sempre
insistito su altri prodotti, latte e yogurt, ed è sui prodotti
latte e yogurt che non è più accettata la scritta "prodotti
valdostani", non perché il Carrefour o gli altri magazzini abbiano
cambiato idea, ma perché è arrivato l'ordine perentorio di non
farlo più, ma perché, Assessore?
Mi stupisce che lei, come Assessorato, e la Finaosta non
conosciate quello che sta facendo l'USL: l'USL ha fatto un
riscontro preciso proprio sul latte e sullo yogurt e ha detto che
sia il "latte fresco pastorizzato alta qualità intera", sia il
"latte fresco pastorizzato parzialmente scremato", sia lo yogurt
evidenziano quello che noi avevamo sostenuto qui in Consiglio e
cioè che "il tipo di etichettatura è tale da creare confusione nel
consumatore". La ditta ABIT pertanto è responsabile della
violazione di legge perché ha prodotto, confezionato e
commercializzato il prodotto in questione - il famoso prodotto
della centrale che dovrebbe essere valorizzato dall'ABIT e che
secondo la Finaosta è valorizzato - con etichettatura, pubblicità,
presentazione tali da indurre in errore l'acquirente circa il luogo
di origine e la provenienza del prodotto alimentare stesso.
L'USL pertanto non solo ha sanzionato la ditta con una multa
abbastanza salata, ma ha chiesto che questi prodotti non entrassero
più nella filière dei prodotti valdostani. Di fronte a questo fatto
così grave lei, Assessore, e la Finaosta candidamente dite che
nulla è cambiato, che i paletti sono stati rispettati, che i
prodotti sono stati valorizzati, ma a chi le vuole raccontare,
Assessore, queste cose? Le può raccontare a me, illudendosi che
qualcuno le creda ma l'opinione pubblica, la stampa, queste cose le
sanno! Come è possibile accettare che una società valorizzi i
prodotti quando questi prodotti sono tolti dalla filière dei
prodotti valdostani e quando questi prodotti sono sanzionati perché
non rispettano la normativa e non rispettano la coerenza fra il
prodotto e la confezione.
La confezione richiama il prodotto valdostano, il prodotto non
lo è realmente, c'è una falsità sostanziale. Io credo che, di
fronte a questo fatto, sia molto grave che lei non intervenga
politicamente e che la Finaosta si limiti formalmente a guardare i
formaggi. Vada invece a vedere il latte e lo yogurt e verifichi se,
alla luce di questi dati, si può ancora affermare che questi
prodotti sono stati valorizzati dall'ABIT!
