Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 121 del 11 marzo 1982 - Resoconto
OGGETTO N. 121/VII - RATIFICA DELLA DELIBERAZIONE N. 480 IN
DATA 4 FEBBRAIO 1982, ADOTTATA DALLA GIUNTA REGIONALE IN VIA
D'URGENZA: "ADEGUAMENTO DEI LIMITI DI REDDITO PER GLI APPARTENENTI
ALLE FORZE DELL'ORDINE COLLOCATI NELLE GRADUATORIE SPECIALI PER
L'ASSEGNAZIONE DI ALLOGGI DI EDILIZIA SOVVENZIONATA".
PRESIDENTE:
Ha chiesto di parlare il Consigliere Tonino.
Ne ha facoltà.
TONINO - (PCI):
Questa delibera fa giustizia rispetto a
una discussione che, il Presidente della Giunta ricorderà, c'era
stata in quest'aula circa tre mesi fa, in cui noi sostenevamo che i
criteri per l'assegnazione degli alloggi di edilizia residenziale
pubblica dovevano essere rivisti dalla Regione, mentre il
Presidente della Giunta sosteneva l'impossibilità per la Regione di
modificare queste cose.
In effetti, oggi, arriva una delibera di Giunta che,
correttamente, applica l'art. 5 della legge 457, la quale, in modo
abbastanza chiaro dice che è fatta salva la facoltà delle Regioni,
in attesa dell'emanazione di criteri, tramite decreto del
Presidente della Repubblica - tra l'altro questi sono usciti come
indicazione del CIPE proprio in questi giorni, e sono dannosissimi,
secondo me, oltre che anticostituzionali, perché invadono la
competenza delle Regioni - di apportare perfezionamenti e
integrazioni alla disciplina del procedimento di assegnazione ivi
stabilito e cioè dei provvedimenti che erano fissati con D.P.R. n.
1035.
Questa è la tesi che noi avevamo sostenuto, mentre il Presidente
della Giunta allora ci disse che erano tutte balle.
Questi redditi, tra l'altro, dovrebbero essere indicizzati
assolutamente e se emaneremo una normativa regionale - cosa che mi
auguro - spero che la Regione applicherà tale criterio di
indicizzazione dei redditi.
Il reddito minimo di 5 milioni e mezzo è decisamente inadeguato
e in ritardo è arrivato l'elevamento e 7 milioni.
Questa delibera di Giunta, però, autorizza con effetto
retroattivo l'applicazione del nuovo limite di reddito
limitatamente a quella parte dei partecipanti che appartiene alle
forze dell'ordine, per la quale è stata già riservata un'aliquota
del 15%.
Mentre siamo d'accordo quindi che ci sia questo effetto, non si
capisce perché non si sia, con lo stesso provvedimento, allargata
questa possibilità a tutti. Visto che c'è la possibilità, come
Regione, di alzare questo limite di reddito, perché non lo facciamo
per tutti? Credo, tra l'altro, che tutti sappiamo come sia
estremamente difficile, per chi concorre oggi, rimanere nell'ambito
dei cinque milioni e mezzo, come per rimanere in tale ambito si
ricorra ad artifici, a trucchetti più o meno legittimi e come in
sostanza questo limite premi gli evasori, con la conseguenza che i
lavoratori dipendenti, che pagano le tasse fino all'ultimo, sono,
in genere esclusi.
Siamo d'accordo quindi sul provvedimento, ma proponiamo che sia
esteso a tutti i bandi. Questo non vuol dire che si debba sfavorire
le forze dell'ordine, che hanno già un'aliquota del 15% separata,
ma rispetto a coloro che partecipano ai bandi già pubblicati,
permettere che ci sia un'equità di trattamento fra tutti i
cittadini; permettere che ci sia la possibilità, per gente che ha
la reale necessità di avere una casa, di partecipare a questa
assegnazione.
Queste sono le ragioni per cui abbiamo presentato al Presidente
del Consiglio il seguente emendamento: abrogazione di quei commi
della premessa che fanno riferimento soltanto agli appartenenti
alle forze dell'ordine ed estensione a tutti i cittadini.
PRESIDENTE
: Prima di dare la parola al Consigliere
Minuzzo, siccome sul problema degli emendamenti e delle varianti in
sede di ratifica si è a volte discusso e, comunque, si è quasi
sempre arrivati con il voto del Consiglio alla determinazione della
decisione, io, per quanti volessero rinfrescarsi la memoria,
leggerei rapidamente le cinque righe del testo Unico della legge
comunale e provinciale che fissano i poteri del Consiglio in sede
di ratifica.
"Il Consiglio ha qui il potere ed anche il dovere di controllare
che, effettivamente, ricorrano gli estremi dell'urgenza, così come
previste dal legislatore, e di esaminare il merito del
provvedimento al fine di considerare l'opportunità di ratificarlo,
di negarne la ratifica o di modificarlo".
Volevo dire questo perché sull'argomento abbiamo avuto modo di
disquisire in altre occasioni e abbiamo, poi, sempre tagliato
l'argomento con il voto consiliare.
Ha chiesto di parlare il Consigliere Minuzzo.
Ne ha facoltà.
MINUZZO - (PSDI):
Per dire che non ho nessuna obiezione
all'intervento fatto dal collega Tonino, che però mi sembra di
difficile applicazione, perché ritengo necessario distinguere i due
momenti: la chiusura del bando di concorso e l'elevazione del nuovo
limite di reddito. Era successo, infatti, che una delibera di
Giunta avesse riservato un'aliquota di alloggi agli agenti delle
forze dell'ordine che, peraltro, non potevano partecipare ai bandi
di concorso perché già in possesso di un reddito maggiormente
elevato.
Va da sé che quelli che hanno partecipato al concorso e al bando
di concorso per l'assegnazione avevano tutti i requisiti.
Ritengo che questa delibera serve soltanto a rendere funzionale
quella precedente delibera di Giunta. Non ho alcun problema ad
accettare l'emendamento del collega Tonino, però ritengo che non
sortirà alcun effetto, perché è evidente che chi ha già fatto
domanda ha un maggior punteggio visto che è dentro il limite dei
cinque milioni e mezzo. Automaticamente coloro che presenteranno
domanda, in seguito, con un reddito di 7 milioni, con ogni
probabilità, verranno subito eliminati, perché non hanno il
punteggio sufficiente previsto dal bando di concorso.
Volevo piuttosto dire che, finalmente e giustamente, viene
presentata questa delibera. Ritengo, però, che si sarebbe potuto
fare un tentativo, come è stato fatto nella Regione Lombardia, dove
questa aliquota, riservata agli agenti delle forze dell'ordine,
veniva gestita da un Comitato interforze.
(...INTERRUZIONE...)
PRESIDENTE
: Io vi pregherei di evitare questi colloqui,
perché poi, nel resoconto, non si capisce come avviene la
discussione, né perché si dicono determinate cose.
MINUZZO - (PSDI):
Non sono io che interrompo, Signor
Presidente, io ho la parola e sto intervenendo.
Lascio perdere questo discorso, visto che è impossibile portarlo
avanti.
Approfitto di questa delibera di Giunta per chiedere
all'Assessore Borbey, a che punto è, se è in fase di preparazione
una delibera analoga con la quale viene stabilita una quota per le
famiglie con portatori di handicaps.
E' una mozione che il Consiglio regionale aveva approvato
all'unanimità, sono passati circa due mesi e non ne abbiamo
notizia.
PRESIDENTE
: Ha chiesto di parlare il Consigliere Bajocco.
Ne ha facoltà.
BAJOCCO - (PCI):
Non condivido affatto quello che
accennava il Consigliere Minuzzo.
E' vero, infatti, che il Consiglio ha approvato una delibera su
una riserva del 15% nel 1980, ma è pur vero che quella delibera
veniva inserita nel quadro della famosa legge nazionale 1035 del
30.12.1972 che indicava i vari criteri per l'assegnazione delle
case popolari. Secondo tali criteri gli appartenenti alla forza
dell'ordine avevano una riserva su quei bandi, ma per il resto
tutto era uguale a tutti i cittadini e della Valle d'Aosta e
dell'Italia. Per questo mi pare che qui vogliamo creare una
discriminazione tra i cittadini.
Gli appartenenti alla forza dell'ordine hanno già una riserva di
un 15%, quindi è logico che il reddito da tener presente sia uguale
per tutti.
Non tutti hanno la disgrazia di far parte di una Commissione per
l'assegnazione delle case popolari, a cui il Consiglio regionale mi
aveva delegato, ma vorrei che il Presidente della Giunta sentisse
il suo delegato, l'Ing. Freppaz per rendersi conto di quanto 5
milioni e mezzo di reddito siano insufficienti per i lavoratori
della forza dell'ordine come per tutti gli altri lavoratori della
nostra Regione.
Appoggio pertanto quanto il Consigliere Tonino, con il suo
emendamento, chiede circa l'elevazione del reddito da 5 milioni e
mezzo a 7 milioni in base alla legge dell'81 per tutti i
cittadini.
Penso che non ci sia nessuna difficoltà, perché quanto diceva
prima il Consigliere Minuzzo non è esatto, quella riserva infatti
del 15% serve solo per dare la casa a questa gente, ma il criterio
dell'assegnazione è uguale per tutti gli altri abitanti del nostro
territorio.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (UV):
Certe volte è un piacere constatare che
anche l'italiano non è parlato nella stessa maniera.
I criteri di assegnazione degli alloggi sono il numero dei
componenti della famiglia, non avere proprietà, un certo reddito x.
Il fatto che il reddito possa essere modificato non cambia i
criteri che sono stabiliti dalla legge del Parlamento e non da
questo Consiglio regionale. Mi permetto quindi di dire che quanto
affermato l'altra volta corrisponde alla normale interpretazione di
legge.
Nel novembre 1981 è venuto fuori il ritocco dei livelli di
reddito in particolare per quelle categorie cui sono attribuibili
delle quote di alloggi di edilizia economica popolare, per il fatto
che dovendosi trasferire da una sede all'altra hanno delle
particolari difficoltà a trovare l'alloggio.
Il fatto che il reddito sia più alto è legato ai recentissimi
aumenti dovuti alle forze di Pubblica Sicurezza, in base ad una
legge dello Stato così da evitare che sia vanificata la possibilità
di quella riserva, visto che i requisiti, di cui al famoso
articolo, non sarebbero più stati raggiungibili per le leggi dello
Stato; di conseguenza è solo un adeguamento.
Questo emendamento, a nostro avviso, non sta in piedi e votiamo
contro. Mi sembra perfettamente inutile continuare una discussione,
perché si vuole semplicemente portare una modifica che
allargherebbe soltanto il numero dei concorrenti senza modificare
niente. Se ci fossero alloggi sufficienti rispetto alla domanda
questo potrebbe avere un senso, ma dato che l'offerta di alloggi è
nettamente inferiore ciò mi pare assurdo.
PRESIDENTE
: Ha chiesto di parlare l'Assessore ai Lavori
Pubblici Borbey. Ne ha facoltà.
BORBEY - (DC):
Per quanto riguarda il provvedimento per
le famiglie portatori di handicaps abbiamo voluto fare un'ulteriore
indagine per definire in percentuale quanti alloggi assegnare per
famiglie e sino a quale percentuale di invalidità si può assegnare
l'alloggio o meno. Questa ricerca è stata fatta, il prossimo
venerdì passerà in Giunta e verrà al più presto in Consiglio
regionale.
PRESIDENTE
: Ha chiesto di parlare il Consigliere Tonino.
Ne ha facoltà.
TONINO - (PCI):
Mi dispiace dover rispondere al
Presidente della Giunta che si è espresso in modo inesatto. Il
reddito infatti viene considerato come uno dei criteri per
l'assegnazione; non esiste da nessuna parte quanto ha affermato il
Presidente della Giunta e cioè che nel novembre dell'81 sarebbe
uscita qualche norma circa il ritocco dei livelli di reddito per
categorie particolari.
Nel novembre dell'81 è uscito un adeguamento del reddito su
scala nazionale che è portato a 7 milioni; nello stesso periodo
sono usciti i criteri in base ai quali, entro sei mesi, la Regione
legifererà circa i giudizi di assegnazione delle case popolari.
Questi criteri lo dicevo prima e avremo modo di discutere in altre
occasioni, secondo noi, sono pesanti perché incidono troppo sulla
potestà che deve essere delle Regioni di stabilire tali criteri, le
diversità esistenti tra Regione e Regione; fanno sì che quelle
osservazioni non abbiano alcun fondamento.
Veniamo ora alla sostanza dell'emendamento. Perché chiediamo di
allargarlo a tutti? Perché non è vero che solo il reddito faccia
punteggio. Il 1035 prevede dei punteggi per l'alloggio
sovraffollato, per l'alloggio antigienico, per le famiglie che sono
costrette a vivere in modo separato dal nucleo familiare, punteggi
che incidono sulla graduatoria. Il quesito di fondo che noi abbiamo
posto sull'emendamento è semplicissimo: vogliamo modificare, visto
che dal II comma dell'art. 55 ci è data questa facoltà, in attesa
di aver legiferato in materia, anche i criteri e fra i criteri c'è
il reddito, come dimostra il visto della Commissione di
Coordinamento alla delibera di oggi, fare in modo che questo
innalzamento ai 7 milioni sia esteso a tutti o no?
Noi diciamo che se non è esteso a tutti è una discriminazione.
E' molto giusto farlo per le forze dell'ordine, è altrettanto
giusto farlo per tutti coloro che hanno presentato la domanda per
le case popolari, che hanno superato il reddito e sono in possesso
del diritto di entrare in graduatoria.
PRESIDENTE:
Ha chiesto di parlare l'Assessore ai Lavori
Pubblici Borbey. Ne ha facoltà.
BORBEY - (DC):
Volevo soltanto precisare questo: se non
eleviamo il reddito per le forze militari, per le forze
dell'ordine, quasi nessuno ha l'assegnazione, mentre dall'altra
parte ce ne sono tantissimi che hanno un reddito inferiore e quindi
ci sarebbero senz'altro dei ricorsi da parte della gente che, già
in graduatoria, ha ottenuto l'assegnazione. Potrebbe infatti
entrare qualcuno adesso che ha il reddito di 7 milioni, altri punti
per alloggio antigienico, ecc. e superare in tal modo chi ha un
reddito di 4 milioni e mezzo, cosa che, invece, nelle forze
dell'ordine non capita. Rendendo retroattivo tale provvedimento gli
unici due che hanno quattro milioni e mezzo di reddito possono
entrare, mentre nell'altro modo salterebbe tutto.
PRESIDENTE:
Ha chiesto di parlare il Consigliere Bajocco.
Ne ha facoltà.
BAJOCCO - (PCI):
Noi siamo d'accordo di votare a favore
sull'emendamento presentato dal Gruppo Comunista.
Non riesco a capire le difficoltà che hanno il Presidente e
l'Assessore ai Lavori Pubblici, perché quando il Presidente afferma
che questa è una categoria particolare nessuno - raccogliendo anche
le ultime parole dell'Assessore Borbey, dice che questa gente,
perché ha un reddito superiore ai cinque milioni e mezzo, non
beneficerebbe della riserva che gli sarebbe spettata.
Noi diciamo: siamo d'accordo di portare ai 7 milioni questa
riserva del 15% per le forze dell'ordine, ma per quale ragione
all'altro 85% non si cerca di applicare i medesimi criteri? Non c'è
nessuna difficoltà derivante dal fatto che il bando è uscito nel
mese di luglio, quando il limite era ancora di 5 milioni e mezzo,
in quanto nel mese di novembre è uscita la delibera che, insieme ad
altri nuovi criteri, ha portato il reddito a 7 milioni, non solo
per la categoria particolare delle forze dell'ordine ma per tutti
gli abitanti della nostra Italia.
Concludendo diciamo che va benissimo mantenere questo criterio
per questa particolare categoria, ma dobbiamo applicarlo anche per
gli altri. Per questo siamo favorevoli all'emendamento presentato
dal Gruppo Comunista.
PRESIDENTE:
L'emendamento illustrato dal Consigliere
Tonino, in sostanza, dice: il limite, invece che da 5 milioni e
mezzo viene portato a un reddito pari a lire 7 milioni per i
partecipanti ai bandi di concorso, anche già pubblicati.
Metto in approvazione tale emendamento.
ESITO DELLA VOTAZIONE
Presenti: 25
Votanti: 24
Astenuti: 1 (Minuzzo)
Favorevoli: 6
Contrari: 18
IL CONSIGLIO NON APPROVA
PRESIDENTE
: Ha chiesto di parlare il Consigliere Mafrica
per dichiarazione di voto sulla ratifica della deliberazione 480
nel testo proposto dalla Giunta.
MAFRICA - (PCI):
Noi abbiamo proposto un emendamento che
tendeva ad allargare, ad estendere questa facoltà, riconosciuta
alle forze dell'ordine, a tutti quelli che hanno già fatto domanda,
quindi non si apriva assolutamente alcuna altra possibilità.
La nostra proposta permetteva, all'interno di quelli che hanno
fatto domanda, a persone che hanno un reddito fino a 7 milioni di
rientrare in gioco perché, magari, le loro condizioni di abitazione
sono peggiori di quelle di persone che hanno un reddito di 5
milioni e mezzo.
Pur essendo quindi favorevoli nella sostanza, anzi essendo per
un allargamento di questo principio, ci asteniamo su questa
deliberazione perché non abbiamo ritenuto corretto l'atteggiamento
della Giunta e del
Presidente
della Giunta che, a
volte, per fatti suoi, si permette determinate libertà di
linguaggio, mentre è pronto a rintuzzare quelle altrui, cosa che
penso nessuno lo autorizzi a fare.
PRESIDENTE
: Metto in approvazione la ratifica della
deliberazione n. 480 come proposto dalla Giunta.
ESITO DELLA VOTAZIONE
Presenti: 26
Votanti: 20
Astenuti: 6 (Bajocco, Cout, Dolchi, Mafrica, Péaquin e
Tonino)
Favorevoli: 20
IL CONSIGLIO APPROVA
