Classificazione
TRASPORTI E VIABILITÀ
Impianti a fune



Oggetto del Consiglio n. 19 del 24 luglio 2013 - Resoconto
OGGETTO N. 19/XIV - Interrogazioni a risposta immediata:
"Indirizzi dell'Amministrazione regionale in merito alla disdetta
del contratto di lavoro integrativo regionale da parte
dell'Associazione valdostana impianti a fune".
Président -
La parole au collègue Donzel.
Donzel (PD-SIN.VDA) -
La notizia è nota, è stata
ampiamente trattata dagli organi di stampa e quindi è nostra
intenzione qui chiarire un particolare aspetto di questa vicenda
che, mi permetto di dire, è estremamente grave e drammatica, perché
i toni con cui giustamente gli organi di informazione hanno dato la
notizia...il contenuto ha suscitato enorme allarme presso
lavoratori, presso le famiglie, in particolare presso gli
stagionali. Immaginatevi lo sconcerto che può provare qualcuno
quando si sente dire che la sua retribuzione sarà ridotta di un
terzo, è una situazione gravissima dal mio punto di vista, perché
già in un momento in cui tutti noi, soprattutto le famiglie più
fragili, vivono una tensione emotiva fortissima legata alla
precarietà del reddito familiare, alle ingenti imposte che sono
dovute, che si aggiungono ogni anno e colpiscono anche i soggetti
più deboli...aprire i giornali e trovare delle notizie di questo
tipo può creare veramente delle situazioni estremamente delicate e
che possono avere una gravità che va al di là della semplice
questione monetaria.
Per quanto mi riguarda, ho visto anche lo sconcerto delle
organizzazioni sindacali, mai si era verificato in un settore in
cui sempre i rapporti erano stati molto positivi e costruttivi sia
da parte delle maestranze, sia da parte delle organizzazioni
sindacali nei confronti delle società, che poi ricordo sono società
a partecipazione pubblica...e quindi arrivo alla questione. Questi
dirigenti hanno operato informando l'Assessore e il Presidente
della Regione di questa loro intenzione? Eravate edotti di quanto
stava accadendo?
Président -
La parole au Conseiller Viérin.
Viérin L. (UVP) -
Partendo da questa nota, che annuncia a
nome di queste 24 società la formale disdetta del contratto
integrativo, ci rifacciamo ad un'iniziativa che avevamo presentato
qui in Consiglio - e il Consigliere Caveri l'aveva illustrata -, la
quale sollevava questa questione, che era stata definita prematura
ed infondata, riprendendo il comunicato stampa del Consiglio. Oggi,
quindi, al di là dal non essere infondata...prematura in senso
temporale forse sì, ma nel merito è una questione che oggi esiste.
Vorremmo sapere per questi 950 dipendenti circa a che punto sia
questa questione, leggiamo dai giornali, abbiamo appreso...quindi
le modalità sono state modalità un po' particolari e soprattutto
anche le modalità sono state poco rispettose delle organizzazioni
sindacali e dei lavoratori e crediamo anche dell'Amministrazione
regionale in generale.
Visto che la Regione ha in queste società una partecipazione
azionaria di maggioranza e che il ruolo di indirizzo è proprio in
capo alla Regione, noi quindi chiediamo, riallacciandoci a quanto
chiesto dal collega Donzel, quali siano gli indirizzi che
l'Amministrazione ha dato alla luce della questione anche sollevata
da parte nostra a marzo, quali siano gli intendimenti e gli
indirizzi che l'Amministrazione voglia dare per il futuro. Sappiamo
che giovedì ci sarà un altro incontro, noi gradiremmo che questi
lavoratori non siano penalizzati, visto anche che nelle società
partecipate nessun taglio è stato fatto ai compensi dei super
manager: compensi d'oro, benefit, trasferte, auto...e i dipendenti
si vedranno il taglio del 30 percento circa del loro stipendio.
Presidente
- La parola all'Assessore Marguerettaz.
Marguerettaz (UV)
- Grazie Presidente, ringrazio i
colleghi per aver posto la questione all'attenzione del Consiglio,
perché sicuramente le notizie possono dare origine a dei malintesi.
Ora, partendo proprio dall'atto che era stato presentato a marzo,
si diceva in modo esplicito che gli incontri erano tra le
organizzazioni datoriali e le rappresentanze sindacali. Da sempre
quindi le trattative sul contratto vengono fatte dalle aziende così
come dai rappresentanti dei sindacati. È ovvio che, rispetto a
questo aspetto, noi non abbiamo dato delle indicazioni oggi, né le
abbiamo date in passato. Se qualcuno di voi ha la memoria storica,
quando c'erano le trattative mai l'Amministrazione regionale è
intervenuta, né quando sono stati introdotti dei miglioramenti, né
quando sono stati introdotti degli altri istituti. Ovvio che
l'Amministrazione regionale non è un soggetto che non interviene
sul comparto, tant'è che noi abbiamo una delibera, la delibera
della Giunta regionale del precedente Governo, che ha dato delle
indicazioni volte alla razionalizzazione dell'intero settore,
quindi all'interno tratta delle fusioni, di tutte le economie, di
tutti quei miglioramenti che possono portare, lo sottolineo, alla
sostenibilità del settore. Da nessuna parte quindi c'è mai stata
un'indicazione di andare a penalizzare i lavoratori, o singoli
settori, ma assolutamente è stata data l'indicazione - ed è scritta
nero su bianco - di fare tutto il possibile affinché quel settore
sopravviva.
Ora, bisogna evitare di fare delle speculazioni politiche:
lasciamo che i sindacati e la parte datoriale si incontrino e
definiscano, perché, se avete avuto modo di leggere i giornali,
avete trovato delle dichiarazioni dei sindacati, ma ne avete lette
anche da parte datoriale, sembrerebbero due interpretazioni
diverse. Io chiederei ai gentili colleghi di lasciar lavorare ed
eventualmente ritornare sull'argomento quando sarà evidenziata una
piattaforma e saranno definite quelle che possono essere le
soluzioni.
Presidente
- Colleghi, scusate, abbiamo avuto un problema
tecnico col sistema audio del Consiglio...chiede la parola il
collega Donzel, si prenoti...perfetto, ha la parola.
Donzel (PD-SIN.VDA)
- Velocissimo, visti i tempi di
questa risposta. Nessuna speculazione politica, gentile Assessore
Marguerettaz, solo la consapevolezza che qualcuno ha agito fuori
dagli indirizzi dati dall'Amministrazione regionale. Lei ha detto:
"ci sono interpretazioni diverse, quindi potrebbe ancora rientrare
la cosa", quindi scarichiamo la responsabilità su quei giornalisti
che male hanno interpretato e male hanno capito l'informativa e
quindi anche i sindacati in prima battuta devono aver letto male o
capito male...insomma, sindacati e giornalisti non hanno capito e
si incomincia a fare marcia indietro. Io me ne rallegro per i
lavoratori, però vediamo di non creare un "caso Alfano valdostano",
quindi, se non è lei che deve dimettersi, a dimettersi deve essere
chi ha fatto quest'azione, che è un'azione sbagliata. È finito il
tempo di giocare sulla pelle dei lavoratori!
Président
- La parole au Conseiller Viérin.
Viérin L. (UVP)
- Al di là del gioco dello scaricabarile,
qui non si parla di giornali, qui si parla di un comunicato stampa
ufficiale del 15 luglio da parte dell'AVIF, quindi in nome
dell'AVIF e di tutte le 24 associate, in cui si dice che il
contratto integrativo rispetto al contratto nazionale, alla luce
della situazione economica, non è più accettabile, anzi le
condizioni graverebbero ulteriormente sullo scenario. Noi quindi
crediamo che non sia un contratto che viene rivisto al rialzo, ma
che sarà sicuramente rivisto, se rivisto anche senza accordo, con
questo taglio... Lei quindi oggi prende ancora tempo...noi
annunciamo intanto la presentazione di una risoluzione affinché il
Consiglio possa impegnare il Governo, visto che lei non ha dato
indirizzi, il Governo non ha dato indirizzi, affinché sia il
Consiglio a dire al Governo che indirizzi dare, perché noi crediamo
appunto che sulla pelle dei lavoratori non si debba più
giocare.
Président -
Point 3.4 à l'ordre du jour.
