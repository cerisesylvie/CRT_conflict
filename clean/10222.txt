Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1215 del 9 maggio 1990 - Resoconto
OGGETTO N. 1215/IX - FUNZIONAMENTO DEL CENTRO SENOLOGICO ED
INIZIATIVE PER LA PREVENZIONE DEL CARCINOMA MAMMARIO.
(Interpellanza)
PRESIDENTE:
Do lettura dell'interpellanza presentata dai
Consiglieri Monami Cristina e Dolchi, iscritta al punto 14
dell'ordine del giorno.
INTERPELLANZA
CONSIDERATO che il carcinoma mammario costituisce una delle
principali cause di morte nella popolazione femminile;
CONSTATATO che già il 18 marzo 1987 il Consiglio regionale
impegnava la Giunta a "predisporre in collaborazione con l'Unità
Sanitaria Locale un progetto di Centro di Senologia in grado di
fornire, a tutte le donne che lo richiedano, un efficace servizio
diagnostico";
i sottoscritti Consiglieri regionali del Gruppo comunista
INTERPELLANO
l'Assessore regionale competente per conoscere:
1) quali iniziative sono state assunte e quali si intendono
assumere nell'ambito dell'informazione in relazione a tale Centro
Senologico e quindi alla prevenzione del carcinoma mammario;
2) attraverso quali strutture e quale personale, specialistico e
non, si è data attuazione al progetto di cui sopra;
3) da quanto tempo i servizi relativi al Centro di Senologia
sono in funzione;
4) quante donne hanno usufruito di tale struttura e con quali
risultati.
PRESIDENTE:
Ha chiesto la parola il Consigliere Monami
Cristina; ne ha facoltà.
MONAMI CRISTINA (PCI):
So che del carcinoma mammario, che
costituisce una delle principali cause di decesso della popolazione
femminile, si è già parlato nell'adunanza del 18 marzo 1987 e so
anche che il Consiglio ha dato mandato alla Giunta di istituire un
Centro di Senologia in grado di fornire un'efficace prevenzione
diagnostica in questo campo.
Dal punto di vista dell'utente, visto che io sono prima di tutto
un'utente, non mi sono accorta dell'esistenza di tale Centro e
proprio questo è il motivo per cui chiedo all'Assessore con quali
mezzi si è pubblicizzata questa iniziativa. Vorrei poi sapere quali
persone, tra specialisti e non, si dedicano a questo lavoro e
quante persone hanno usufruito di questa struttura e con quali
risultati.
PRESIDENTE:
Ha chiesto la parola
l’Assessore alla Sanità ed Assistenza Sociale,
Lanièce; ne ha facoltà.
LANIECE (DC):
Dico subito che il Centro non è stato ancora
istituito e poi cerco di rispondere in modo più articolato.
In risposta ai colleghi interpellanti va precisato innanzitutto
che, purtroppo, non è possibile attuare una prevenzione del tumore
più frequente nella popolazione femminile, quello appunto della
mammella, in quanto le cause o i fattori di rischio sono ignoti,
dubbi o non eliminabili.
Come e più ancora che in altre forme tumorali, si punta quindi
sulla possibilità di diagnosi precoci, al fine di ottenere una
migliore qualità di vita nella paziente, un maggior numero di
guarigioni ed una più lunga sopravvivenza. Pertanto, si comprende
bene e si condivide lo spirito con il quale è stata presentata
l'interpellanza in questione e le motivazioni che l'hanno
dettata.
Circa la decisione del Consiglio regionale del 18 marzo 1987,
richiamata nella premessa dell'interpellanza, con la quale veniva
impegnata la Giunta a predisporre, in collaborazione con la USL, un
progetto di Centro di Senologia in grado di fornire a tutte le
donne che lo richiedano un efficace servizio diagnostico, va
evidenziato che la successiva legge regionale n. 56 del 1988,
riguardante l'aggiornamento del piano sociosanitario regionale, non
ha poi previsto l'istituzione di tale Centro, bensì la presenza in
via specifica di una unità dipartimentale di chirurgia
toraco-polmonare senologica ed endocrinologica.
Comunque, l'iniziativa anzidetta concerneva una struttura
sanitaria e non il quadro organizzativo delle prestazioni in
rapporto alla specifica patologia del carcinoma mammario.
Allo stato attuale sono operanti:
a) due strutture mammografiche, una presso l'unità di
pneumologia e l'altra presso l'unità di radiologia;
b) due unità operative per gli esami clinici, chirurgia ed
oncologia;
c) una struttura di analisi citologica ed istologica presso
l'unità operativa di anatomia patologica
A livello di prevenzione, per divulgare l'informazione
sull'autoesame, che resta ancora il primo e più efficace mezzo per
accertare la presenza di noduli sospetti e fare quindi eseguire con
sollecitudine una mammografia, il nostro Assessorato, in
collaborazione con la Lega tumori e attraverso l'organizzazione
territoriale dell'USL, ha provveduto ad inviare a tutte le famiglie
della Regione le informazioni recentemente elaborate con il codice
europeo contro il cancro.
Come i colleghi sapranno, nei giorni scorsi è stato presentato
anche nella nostra Regione il progetto "Oncofin", che si propone
quale strumento efficace di lotta contro i carcinomi che colpiscono
la popolazione femminile. Esso è posto sotto la direzione
scientifica del dott. Francesco Di Vita, primario dell'unità
operativa di Oncologia del nostro Ospedale regionale. Il progetto
si rivolge agli operatori del settore per una migliore conoscenza
delle problematiche e sono certo che presto potrà dare buoni
risultati.
Cito testualmente quanto mi fanno notare i responsabili del
settore oncologico, per quanto concerne la diagnosi dei tumori alla
mammella, che, come quasi ovunque, anche in Valle d'Aosta avviene
attraverso il normale iter diagnostico.
"La situazione in Valle d'Aosta è presumibilmente migliore della
media nazionale, ma la diagnosi può anche essere fatta da strutture
organizzate, come un Centro di Senologia, al quale la donna
sintomatica può essere inviata dal medico curante, e addirittura
potrebbe anche essere anticipata quanto più possibile, sottoponendo
una grossa percentuale della popolazione femminile senza segni di
malattia, ma considerata a rischio per il solo dato dell'età ad
accertamento di screening (visita e mammografia).
Negli ultimi anni, l'organizzazione del la diagnostica
senologica in Valle d'Aosta ha avuto indubbi miglioramenti, dovuti
ad una migliore abilità clinica ed anatomo-patologica ed
all'adeguamento delle strutture tecniche"
I responsabili sanitari del settore prospettano la possibilità
di ulteriori miglioramenti, che potrebbero essere realizzati
attraverso un'aggregazione funzionale dipartimentale da effettuarsi
innanzitutto attraverso un'opera di coordinamento tra i vari
sanitari interessati: medici, chirurghi, radiologi,
anatomo-patologi.
Più difficile da organizzare e più complesso, ma anche più
utile, sarebbe la realizzazione dello screening. E' una possibilità
che va studiata e noi ci proponiamo di farlo all'interno del
progetto "Oncofin", in collaborazione con l'USL e con i
responsabili del Registro tumori di Torino, che hanno in merito
un’esperienza specifica.
PRESIDENTE:
Ha chiesto la parola il Consigliere Monami
Cristina; ne ha facoltà.
MONAMI CRISTINA (PCI):
Ringrazio
l’Assessore per avermi dato notizie che non avevo.
Vorrei solo ribadire che il Centro Senologico avrebbe avuto una
funzione prettamente preventiva, direi esclusivamente preventiva.
Io non so, anche se mi auguro di sì, se queste strutture già
esistenti, riviste e sottoposte ulteriormente alla nostra
attenzione, avranno come centro della loro attività la funzione
preventiva. Credo che su questo aspetto non si possa assolutamente
soprassedere, proprio perché trattasi di una funzione molto
importante.
Un'altra delle funzioni che avrebbe avuto il Centro Senologico,
oltre alla prevenzione, era proprio quella di coordinare le
strutture che lei menzionava un momento fa. Lo so che esiste una
unità operativa di oncologia, che esiste la chirurgia toracica e
che ci sono un centro radiologico ed uno pneumologico, però, per
quello che ne so io, per il momento viaggiano ciascuno per i fatti
propri, dal punto di vista strutturale, se non per una certa
collaborazione professionale dei responsabili che, proprio sul
piano umano e personale, hanno degli interessi comuni. Ecco perché
il Centro di Senologia aveva un senso, non fosse altro che per
coordinare questo lavoro.
L'Assessore ha detto che sono necessari ulteriori miglioramenti.
Speriamo che così sia e nel frattempo noi vigileremo.
