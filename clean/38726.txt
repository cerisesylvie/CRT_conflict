Classificazione
OPERE PUBBLICHE
TRASPORTI E VIABILITÀ
Viabilità



Oggetto del Consiglio n. 2205 del 22 giugno 2016 - Resoconto
OGGETTO N. 2205/XIV - Interrogazione: "Ipotesi di ripresa dei
lavori per la realizzazione della variante alla strada statale 27
nel comune di Etroubles".
Rosset (Presidente) -
Punto n. 5 dell'ordine del giorno.
Ha chiesto la parola l'Assessore Baccega, ne ha facoltà.
Baccega (SA) -
Abbiamo incontrato recentemente l'ANAS per
l'ennesima volta e ci ha riferito che allo stato attuale sono in
corso le indagini geognostiche per un intervento altamente
specializzato, che prevede la perforazione orizzontale per una
lunghezza complessiva di 400 metri, che ha una complessità
piuttosto forte, e conferma al momento che le stesse difficoltà
operative durante gli scavi si riscontrano con questa perforazione
orizzontale. È una campagna di indagini che ha il duplice scopo di
caratterizzare il modello geotecnico e di definire le modalità di
avanzamento dello scavo della galleria per gli 870 metri che
restano in maniera anche puntuale. Vogliamo sottolineare che la
galleria principale chiamata Saint-Oyen ha una lunghezza totale di
3870 metri, quindi rimarrebbero 870 metri.
Per quanto riguarda il quesito n. 2: "se è vero che si ipotizza
una ripresa dei lavori e di conseguenza una possibile riassunzione
degli operai licenziati, tra più di un anno", l'ANAS ci riferisce
che proprio al termine di questa operatività, di queste indagini e
dell'elaborazione dei dati, che presumibilmente si potranno
completare nel mese di settembre prossimo, si potrà definire il
nuovo cronoprogramma dei lavori e la ripresa degli stessi.
Seguiremo l'evoluzione della problematica come Giunta e come
Assessorato e informeremo il Consiglio e i Sindaci, soprattutto
perché preoccupati intanto per il completamento dell'opera, ma
anche per gli aspetti occupazionali che derivano da questo
percorso.
Presidente -
Ha chiesto la parola il Consigliere
Gerandin, ne ha facoltà.
Gerandin (UVP) -
La ringrazio, Assessore. Questa è una
vicenda che si sta trascinando veramente da tanto. Ormai questo
percorso che ha portato al licenziamento di 33 dipendenti ha avuto
un percorso piuttosto complicato, piuttosto lungo: abbiamo
terminato gli ammortizzatori sociali, poi non c'era altra strada se
non quella del licenziamento.
Io nel primo quesito, Assessore, le ho chiesto: "di quali
informazioni al riguardo sia a conoscenza il Governo regionale",
una domanda molto estesa che andava anche a toccare una serie di
problematiche che hanno riguardato l'azienda, la Lauro S.p.A., in
quanto coinvolta, almeno con qualcuno dei soci, nello scandalo
ANAS. È un'azienda che, a quanto ci risulta, pur con tutta la buona
volontà messa in campo, non ha altri cantieri attivi, per cui non
può neanche procedere eventualmente ad una mobilità di questi
dipendenti, per cui indubbiamente la problematica è seria. Questo
anche legato al fatto che, oltre alla problematica degli operai
licenziati in questo momento, per cui non sanno quale possa essere
il percorso che li aspetterà nel futuro, c'è anche preoccupazione
tra gli abitanti e tutti quelli che hanno avuto disagi per questo
tipo di cantiere. Era una domanda molto ampia, perché è indubbio
che questa è una vicenda che riguarda l'ANAS e ditte appaltatrici,
ma, a nostro parere, è anche una vicenda che dovrebbe coinvolgere
il Governo regionale e lei in prima persona come Assessore perché,
di fronte ad una realtà come questa, in un momento così difficile
dal punto di vista occupazionale, la perdita o il licenziamento di
33 dipendenti, di cui 20 residenti in Valle, è comunque una
situazione di preoccupazione. Capisco anche che come Regione
probabilmente non potete andare tanto oltre, però io immagino - e
mi fa piacere che me l'abbia detto - che ci sia la volontà di
informare, perché in questo momento la gente non è informata, non
sa cosa sta succedendo e, per quanto riguarda le famiglie di queste
persone che in questo momento sono, dal punto di vista
occupazionale, in difficoltà, proviamo magari come Regione di
monitorare la situazione ed eventualmente vedere se c'è la
possibilità di ovviare a questo disagio.
Sugli ammortizzatori sociali io penso che la Regione dovrà a
breve fare qualche ragionamento, perché il fatto che siano finiti
non esclude la possibilità di rimpinguare le casse per quel che
riguarda i discorsi degli ammortizzatori sociali, perché sappiamo
bene che sono risorse che devono essere trovate anche all'interno
del bilancio regionale.
