Classificazione
ENTI LOCALI



Oggetto del Consiglio n. 2657 del 13 luglio 2023 - Resoconto
OGGETTO N. 2657/XVI - Interpellanza: "Ritardi di alcuni
Comuni nell'approvazione del rendiconto e relativi riflessi sulla
riforma della normativa regionale in materia di enti
locali".
Marguerettaz (Presidente) -
Punto n. 49 all'ordine del
giorno. Per la presentazione, la parola al collega Aggravi.
Aggravi (LEGA VDA) -
Quest'interpellanza, presentata con
il collega Lavy, prende spunto da una notizia di un quotidiano
on-line
locale ma che, in realtà, è stata riportata da più
parti. É un po' datata - nel senso che l'abbiamo presentata il 9
giugno rispetto alle evoluzioni che forse ci sono state - e
riguarda il ritardo nell'approvazione dei rendiconti da parte di
alcuni Enti locali e la diffida che il Presidente della Regione ha
inviato.
Le quattro domande vogliono cercare di far chiarezza ovviamente
non tanto sul caso in sé, ma su una serie di punti, che sono tra
l'altro stati esplicitati da una serie di dichiarazioni che
amministratori di questi Comuni hanno rilasciato sulla stampa e
riguardano in particolare: se vi siano state delle interlocuzioni
da parte del Presidente della Regione con i Comuni interessati
sulle motivazioni che hanno rispettivamente determinato la non
approvazione dei rendiconti entro i termini di legge e, in caso
positivo, quali ne siano state le evidenze e le conclusioni; se,
con riferimento all'ultimo decennio, i Comuni oggi diffidati siano
già stati interessati da provvedimenti similari (il decennio non è
un numero tirato a caso, ma è un lungo periodo nel quale andare
soprattutto a mettere da parte - se vogliamo - il periodo Covid e
quindi cercare di capire effettivamente se c'erano stati
chiamiamoli così "dei problemi" in tal senso con un più ampio
respiro); se i Comuni in oggetto prospettino una situazione di
avanzo nell'ambito della chiusura dei conti che devono chiudere e
se quota parte di questo sia riferibile a risorse trasferite dalla
Regione all'Ente locale interessato. Questa seconda parte immagino
che sia un po' più complicata però noi abbiamo provato a chiedere
qual è la
ratio
che sta
dietro a questa domanda?
Noi non avevamo ancora il testo del secondo assestamento, dove
ci sono ingenti risorse che vengono messe sul tavolo e, in più di
un'occasione, sono state messe notevoli risorse.
È un po' passata e sta un po' passando anche a livello di ente
regionale l'idea che l'avanzo sia buona cosa; sì, l'avanzo è una
buona cosa perché lo posso poi utilizzare, ma in termini di buona
programmazione l'avanzo non è una buona cosa, nel senso che
sicuramente è meglio di un disavanzo, però vuol dire che qualcosa,
o nella programmazione, o nell'esecuzione, non è funzionata.
Gli avanzi
monstre
del periodo Covid avevano tutti un
minimo comune denominatore che veniva citato; in casi di questo
genere il fatto che degli Enti più piccoli generino continuamente
avanzi e magari anche ritardo nell'approvazione dei rendiconti, è
uno degli indicatori che dovrebbe far fare dei ragionamenti che non
sono soltanto quelli di dire: "Abbiamo bisogno di personale",
perché, va bene, quella è la soluzione a tutti i problemi, però
vuol dire che, o anche in quel caso c'è una programmazione che non
ha funzionato, o magari c'è un grande progetto. Questo perché in
alcuni casi accade che non si riesca a concretizzare un progetto e
quindi porto le risorse in avanzo e lo faccio dopo, oppure c'è
qualcosa che non va, perché non c'è un ente e non c'è un'azienda
che non abbia bisogno di finanziamenti e di risorse. Bisogna però
capire alcune cose. Avremo anche occasione di parlarne al prossimo
Consiglio e su questo abbiamo provato a chiedere di capire se
alcune delle risorse che sono finite in avanzo arrivino dalla
Regione, perché noi abbiamo dato delle risorse all'ente; noi non è
che ce l'abbiamo con i Comuni, ma il Comune è l'ente sottostante;
in un meccanismo di finanza derivata, la Regione sta sopra e il
Comune sta sotto. E vorremmo capire se, alla luce di questa
situazione, il Governo regionale intenda promuovere specifici
interventi o modifiche nell'ambito della prossima riforma della
normativa di riferimento degli Enti locali e, in caso positivo,
quali siano.
Lo so che questa domanda sembra un po' "Vogliamo la pace nel
mondo", però è una domanda alla quale, ancorché retorica, speriamo
abbia una risposta per poter eventualmente anche dare degli spunti
rispetto a quella che è - l'ho già detto ieri e lo ripeto - almeno
per quello che mi riguarda, una delle riforme più importanti che la
Regione dovrebbe avere. Lo dico perché non soltanto il Comune è il
primo ente con cui il cittadino si interfaccia, ma è il primo ente
anche impositore: è il primo ente di riferimento e messo insieme fa
una parte davvero importante nel nostro bilancio e, messi tutti
insieme, i Comuni e il sistema degli Enti locali, fanno una
notevole parte del nostro bilancio.
Presidente -
Per la risposta, la parola al presidente
Testolin.
Testolin (UV) -
Prima di entrare nel vivo delle quattro
questioni che sono state poste dal Consigliere, mi permetto di fare
una considerazione in funzione di alcune riflessioni che lo stesso
Consigliere ha fatto nel dire che la carenza di personale può
inficiare ma non è basilare rispetto all'avanzo.
Io su questo mi permetto di non vederla esattamente nello stesso
modo, in quanto anche l'importante flusso di finanziamenti, che in
questi due anni fortunatamente ha caratterizzato molte
Amministrazioni locali, ha permesso di sviluppare anche delle
attività di investimento sul territorio e situazioni
amministrative, sia in ambito finanziario che in ambito tecnico,
all'interno del comparto dell'Amministrazione comunale possono aver
inficiato molte volte una spesa più snella e lineare di quella che
avrebbe potuto essere se invece le dotazioni di organico fossero
state più importanti. È un po' la cosa che accade qualche volta
anche all'Amministrazione regionale quando, in certi contesti, dove
ti trovi a gestire magari, adesso come adesso, delle risorse
importanti che arrivano dal PNRR (Piano Nazionale di Ripresa e
Resilienza) e devi rincorrere anche con le assunzioni per poter
dare corso a questi stessi investimenti.
Questa è una parentesi rispetto a quello che mi veniva
chiesto.
Per quanto riguarda la prima domanda, preciso che, per l'anno
2023, il termine per l'approvazione del rendiconto della gestione
2022 da parte del Consiglio comunale era fissato al 30 aprile 2023
dall'articolo 151, comma 7, del Decreto legislativo 18 agosto del
2000 n. 267, Testo Unico delle leggi dell'ordinamento degli Enti
locali, TUEL.
La struttura Enti locali, come di consueto, ha richiesto
formalmente in data 2 maggio 2023 agli Enti locali di comunicare la
data di approvazione del rendiconto 2022.
Nelle risposte, in alcuni casi, gli Enti hanno specificato i
motivi del ritardo dell'approvazione del documento contabile; si
sono dunque contattati i suddetti Comuni ed è emerso che i motivi
principali del ritardo sono da imputarsi alle difficoltà operative
emerse a causa dell'installazione di un nuovo programma informatico
nonché, appunto, della carenza di personale negli uffici di
ragioneria.
Le conclusioni cui si è giunti sono che, trattandosi di problemi
prettamente tecnici, gli stessi dovrebbero comunque essere risolti
entro un tempo ragionevole.
Alla data odierna, sono ancora cinque i Comuni che devono
approvare il rendiconto 2022 in Consiglio comunale e, rispetto a
tali Enti, è stato avviato un intervento formale da parte della
Presidenza della Regione.
Dalle informazioni acquisite, risulta che tutti e cinque gli
Enti approveranno il documento contabile entro il 31 di questo
mese.
"Con riferimento all'ultimo decennio, se i Comuni oggi diffidati
siano già stati interessati da provvedimenti similari": dei nove
Comuni diffidati complessivamente, prima che alcuni normalizzassero
la loro situazione, nel rendiconto 2022 sono stati interessati da
provvedimenti similari relativi all'approvazione del rendiconto
quattro Comuni nel 2015 e nel 2016, tre Comuni nel 2017 e due
Comuni nel 2021.
"Se i Comuni in oggetto prospettino una situazione di avanzo
nell'ambito della chiusura dei conti relativi all'esercizio 2022 e
se la quota parte di questo sia riferibile a risorse trasferite
dalla Regione all'Ente locale interessato": ad oggi i dati
richiesti non sono disponibili, in quanto, come è noto, i dati
concernenti l'ammontare dell'eventuale avanzo o disavanzo di
Amministrazione, nonché la composizione dello stesso, saranno a
disposizione solo dopo l'approvazione del rendiconto da parte dei
Consigli comunali.
Gli stessi saranno successivamente reperibili sul sito
istituzionale dell'Ente nella sezione "Amministrazione trasparente"
e sul sito della banca dati dell'Amministrazione pubblica, BDAP,
nella quale gli stessi dovranno essere inseriti entro i trenta
giorni successivi all'approvazione del rendiconto da parte dei
Consigli comunali.
Per quanto riguarda la quarta questione, la disciplina del
controllo sostitutivo, contenuta all'articolo 70 della legge
regionale 7 dicembre 1998 n. 54, "Sistema delle autonomie in Valle
d'Aosta" è analoga a quella statale, prevista all'articolo 141 del
Decreto legislativo 18 agosto 2000 n. 267, Testo Unico delle leggi
sull'ordinamento degli Enti locali.
Dal punto di vista normativo, infine, la Regione non ha
competenze in materia di termini riferiti agli adempimenti
contabili né sulle modalità di redazione dei documenti contabili
stessi, riservato oggi in via esclusiva allo Stato, come anche
confermato dalla sentenza n. 250/2020 della Corte
costituzionale.
Presidente -
Per la replica, la parola al collega
Aggravi.
Aggravi (LEGA VDA) -
Vede Presidente, io so che
l'occasione è ghiotta per passare dalla parte del buono che dice:
"Manca personale" e qualcuno invece cattivo dice: "C'è troppo
personale". Io questo lo accetto, e accetto anche di passare per
cattivo, ma il problema è questo: noi abbiamo degli Enti locali - e
cerco di sommare gli elementi - che hanno delle difficoltà perché,
come lei giustamente ha detto, ci sono delle evoluzioni
tecnologiche, ci sono nuovi fattori di spesa, ci sono progetti
complessi come il PNRR e hanno bisogno di personale.
Abbiamo - e ne abbiamo parlato ieri - una Regione che, con uno
studio che sta facendo, ha evidenziato che ci sono più operativi
che soggetti "pluriqualificati" (mettiamo così per non utilizzare
termini che possono dare adito ad altre considerazioni).
A questo punto, però, dobbiamo capire: o l'Ente Regione fa
troppe cose, o meno cose, rispetto alla grandezza di un Comune che
ha un sacco di incombenze, di scadenze e che però ha una struttura
risicata.
Tra l'altro, un discorso che è molto complesso e che non si può
risolvere in tre minuti è quello che oggi noi continuiamo a dire
per semplificazione il Comune, quando poi sappiamo che ci sono
delle gestioni associate dove in realtà, per più di un Comune, c'è
poi sempre il solito nome e cognome, perché il soggetto che gira è
sempre lo stesso.
Quindi delle due l'una: o l'Ente più piccolo è troppo piccolo e
l'Ente grande è troppo grande, oppure c'è qualcosa che non
funziona.
È vero che oggi il modello, se vogliamo semplificarlo, è quello
della famosa e famigerata, forse, legge 6. Su questo un piccolo
contributo, anche con il collega Restano, si provò a darlo nella
scorsa Legislatura, quindi non sono certo io che dico che dobbiamo
tagliare il personale ai Comuni. Dico che c'è una serie di
considerazioni da fare e soprattutto dico che bisogna prendere le
misure della coperta, perché la coperta, laddove si tira, è
ovviamente corta. Io non dico che bisogna fondere tra di loro i
Comuni, ma ci sono delle realtà che stanno facendo delle
valutazioni proprio per questo motivo. La gestione di determinati
servizi, di determinate procedure e di determinati finanziamenti,
di progetti che sono troppo complessi per essere gestiti in una
maniera vecchia o comunque semplificata, richiede un'attenta
valutazione proprio per il fatto che - come dicevo - il nome e
cognome poi è sempre lo stesso e costui, o deve avere anche dei
poteri sovraumani perché non si deve ammalare, altrimenti è ancora
peggio e questo è un problema di tutte le strutture piccole.
Quindi, necessariamente, una valutazione deve essere fatta.
Poi io capisco che diminuire i seggi in determinati Consigli
permanenti possa essere una questione che, politicamente, non va a
vantaggio di determinate visioni, però, dal punto di vista
organizzativo, ci sono dei problemi ai quali bisognerà mettere
mano.
Lo so che è un argomento spinoso, che ha dei risvolti politici
particolari, però è un argomento che costa, perché la spesa c'è;
sicuramente, sul discorso degli avanzi la Regione deve farsi anche
forse protagonista di una miglior gestione. Questo noi lo diciamo
tutte le volte che parliamo dei rendiconti, però anche a livello di
Enti locali la battuta che ho fatto all'inizio, e che forse non è
stata completamente colta, è che non è che problemi complessi hanno
sempre la solita soluzione "Non abbiamo personale", oppure "quando
avevamo il Covid c'era la crisi". Non voglio citare il film dei
Blues Brothers e richiamare anche le piaghe d'Egitto però, ogni
tanto, magari anche un minimo di autocritica sarebbe opportuna e
in primis
io cerco di farla sulla mia persona, anche di più
di quella che a volte uno si dovrebbe fare, però è giusto farsela.
Nelle proposte, lo dico - lo dico soprattutto agli Enti locali -,
bisogna cercare una maggiore efficienza, magari perdendo anche
qualche seggio importante all'interno - ripeto - di organi che
hanno comunque un peso politico oggi notevole.
