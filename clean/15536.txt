Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 1839 del 28 febbraio 1996 - Resoconto
SEDUTA ANTIMERIDIANA DEL 28 FEBBRAIO 1996
OGGETTO N. 1839/X Situazione relativa alla realizzazione dei
lavori per un palazzetto dello sport in regione Tzamberlet.
(Interpellanza)
Interpellanza Richiamato il Decreto del Presidente della Giunta
regionale n. 833 del 18 giugno 1993 avente per oggetto
"Approvazione di un accordo di programma tra la Regione e il Comune
di Aosta per la realizzazione di infrastrutture ricreativo
sportive";
Richiamata la delibera del Consiglio regionale n. 1217 dell'8
marzo 1995 avente per oggetto "Approvazione dell'accordo di
programma tra Regione Valle d'Aosta, Comune di Aosta, Comitato
Olimpico Nazionale Italiano, per la realizzazione di opere sportive
e diverse nella città di Aosta";
Richiamati gli interventi dell'Assessore al Turismo in risposta
a precedenti interpellanze;
i sottoscritti Consiglieri regionali
Interpellano
la Giunta regionale per conoscere:
1) a che punto si è giunti con l'acquisizione dei terreni in
Regione Tzamberlet, necessari all'edificazione del Palazzetto dello
Sport;
2) quali passi si intendono fare prima della fine della
legislatura in merito alla realizzazione del Palazzetto dello
Sport;
3) se vi sia già stato un confronto per decidere, seppur
genericamente, la tipologia dell'immobile e la capienza per gli
spettatori;
4) entro quali tempi si stima di poter affidare la
progettazione.
F.to: Marguerettaz - Marco Viérin - Lanièce
Presidente Ha chiesto la parola il Consigliere Marguerettaz.
Marguerettaz (PpVA) Questa interpellanza nasce da un sospetto,
politico, e non di altro genere: che su questa questione come
minimo potremmo dire che si sta segnando un po' il passo.
Anche andando a ricostruire la storia di questo palazzetto dello
sport, diciamo la storia di questi ultimi due anni e mezzo, non ci
è parsa chiara la volontà di andare all'edificazione di questa
struttura che riteniamo oltremodo importante per la città di Aosta
e non solo per la città di Aosta.
Quindi, le domande che poniamo con questa interpellanza tendono
a cercare di essere smentiti da questo punto di vista e ci
auguriamo fin d'ora che le risposte, che speriamo puntuali da parte
dell'Assessore alle domande che sono elencate, possano concorrere a
far sì che cambiamo idea. Cioè, che questo presunto immobilismo per
quanto concerne questo problema non sia tale.
Attendiamo la risposta dell'Assessore e poi ci riserviamo di
fare delle considerazioni.
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Rispetto a questo problema occorre anzitutto
evidenziare che i terreni occorrenti per la realizzazione del
palazzetto dello sport sono in parte di proprietà della Regione e
in parte di proprietà del Comune di Aosta.
L'ultima quota di terreni privati è stata acquistata con atto
perfezionato il giorno 9 novembre 1995; le due amministrazioni,
nell'ambito delle incombenze previste a loro carico, in forza
dell'accordo di programma Regione, Comune e CONI, hanno già avviato
le preliminari iniziative finalizzate al trasferimento alla Regione
della quota di terreni di proprietà del Comune.
Ad oggi la programmazione delle articolate fasi occorrenti alla
realizzazione del Palazzetto dello sport di Aosta è stata delineata
nella fase di stesura delle richieste di bilancio preventivo, anche
perché l'acquisizione all'Amministrazione di una parte dei terreni,
come detto sopra, è piuttosto recente.
Tuttavia, confidando superabile agevolmente la transazione
ancora occorrente dei terreni del Comune di Aosta alla Regione, è
stata già prevista una parte della spesa nell'ambito del bilancio
pluriennale 1996-1998. Detta spesa ammonta a lire 100, 300 e 5300
milioni, rispettivamente per gli anni 1996, 1997 e 1998.
Per l'anno in corso si ritiene possa essere realizzata la
perizia geologica e, salvo non siano individuate diverse modalità
di realizzazione, verso il termine di quest'anno anche la redazione
del progetto guida da impiegare per l'affidamento in appalto dei
servizi di progettazione.
Per il 1997 si ritiene possa essere realizzato il progetto
definitivo, sul quale chiedere ed ottenere le autorizzazioni per
l'edificazione entro la fine dello stesso anno o entrando nel
1998.
Stante la complessità delle iniziative da assumere, occorre
procedere certamente secondo le disposizioni dettate dall'articolo
7 della legge 109/94, la "Merloni", individuando un coordinatore
unico del progetto o in alternativa, fino al giugno 1998, nominando
un responsabile per ciascuna delle fasi di progettazione,
affidamento ed esecuzione dell'opera.
Per quanto riguarda il terzo punto, dove si chiede se vi sia già
stato un confronto per decidere, seppur genericamente la tipologia
dell'immobile e la capienza per gli spettatori, alcuni orientamenti
in ordine ai tipi e alle dimensioni delle funzioni da localizzare
nell'ambito del Palazzetto dello sport sono già stati definiti.
Tali orientamenti sono tuttavia in questo momento ancora provvisori
e suscettibili di successive verifiche con gli enti interessati per
la realizzazione.
Quanto ai tempi, là dove le sommarie previsioni, le indicazioni
di queste previsioni di tempi del punto 2 si realizzassero, quindi
quello che riguarda il fatto della perizia geologica, della
realizzazione entro l'anno di questo progetto per preparare
l'appalto per la progettazione, la progettazione esecutiva stessa
potrebbe essere affidata entro la metà o la fine del prossimo
anno.
Presidente Ha chiesto la parola il Consigliere Marguerettaz.
Marguerettaz (PpVA) Devo dire finalmente da parte dell'Assessore
Agnesod una risposta chiara. Bisogna dare atto che, quando si
ottengono le risposte alle domande che si pongono, non si può non
dichiararsi soddisfatti. In passato non è sempre stato così, come
l'Assessore sa bene. Oggi invece bisogna dargli atto che alle
domande presentate nell'interpellanza ha presentato con una certa
puntualità.
In questo senso è chiaro che anche il compito dell'opposizione è
facilitato, ma nel senso non politico, direi istituzionale del
termine; sono state fatte delle previsioni precise, con delle
scadenze altrettanto precise, il compito dell'opposizione sarà
giustamente quello di controllare il rispetto di tali impegni.
Tuttavia alcune considerazioni vanno fatte in merito soprattutto
a quelle impressioni di cui parlavo nell'illustrazione. Mi auguro
che anche questa interpellanza abbia contribuito a far riaffrontare
con una maggiore decisione questo impegno, perché davvero quando
dicevo nell'illustrazione che la sensazione è quella che su questo
problema si sia un po' dormito, credo che fosse una sensazione
ampiamente motivata e giustificata.
Nel corso di due anni e mezzo di questa legislatura siamo
periodicamente ritornati su questo argomento ed abbiamo potuto
notare come l'acquisizione dei terreni necessari all'edificazione
del Palazzetto e, non dimentichiamo, dei campi da tennis andasse a
rilento. A parte la delibera del novembre ?95 con la quale abbiamo
appreso favorevolmente il definitivo acquisto di tutte le aree
private della zona - qui aprirò una parentesi però più tardi -
avevamo visto che già le precedenti delibere - quella del dicembre
1993 e del giugno 1995 - parevano, almeno dalle premesse scritte
sulle delibere stesse, essere quelle definitive. Cioè, se uno va a
leggere queste delibere immagina che siano quelle conclusive;
adesso invece abbiamo avuto la dichiarazione dell'Assessore che
dice che nel novembre ?95, quindi in tre anni, abbiamo acquisito i
terreni privati.
Un punto debole ancora sulla questione dell'acquisizione dei
terreni però, mi permetta Assessore, è quello concernente quei
terreni di proprietà del comune, in quanto inizialmente tutta la
questione era partita dal Comune di Aosta, vale a dire il comune in
primis aveva iniziato l'acquisizione dei terreni.
Ora, giustamente a mio avviso, l'Amministrazione ha deciso di
diventare proprietaria di tutta l'area, ivi compresi quei terreni
di proprietà attuale del comune, però su questa problematica,
Assessore, siamo in ritardo perché l'accordo di programma che avete
sottoscritto come Amministrazione regionale insieme al Comune di
Aosta e il Coni, che risale all'8 marzo dello scorso anno,
prevedeva all'articolo 5 che entro 120 giorni dalla pubblicazione
del presente accordo di programma per la realizzazione delle
ulteriori infrastrutture - e credo si intenda proprio il Palazzetto
dello sport e i campi da tennis - la Regione e il comune si
impegnano inoltre a permutare i rispettivi terreni.
Quindi qua si parla di una permuta, immagino si riferisca a quel
genere di terreni, permuta che doveva avvenire entro 120 giorni dal
marzo 1995, che andava all'estate 1995; siamo alla primavera del
1996, quindi mi sembra di poter sottolineare un certo ritardo.
Una cosa sulla quale nutro ancora qualche preoccupazione è lo
stanziamento che è stato fatto per questa acquisizione dei terreni
del Comune di Aosta, che è stato messo su un bilancio pluriennale.
Fra l'altro non si tratta di una cifra particolarmente
considerevole, tanto da necessitare come spesso avviene una
suddivisione nel corso degli anni. Credo che sull'acquisizione dei
terreni il tutto possa e debba avvenire - fra l'altro nel rispetto
dell'accordo di programma, sul quale ripeto siamo già in ritardo -
in tempi brevissimi, non si può assolutamente parlare di bilancio
triennale, bisogna parlare di bilancio di previsione 1996.
Una questione sempre relativa ai terreni di quell'area, anche
qui l'argomento dovrebbe essere forse più ampio e più approfondito,
perché su queste infrastrutture sportive del Comune di Aosta si è
fatto, si è disfatto, si è rifatto, si è modificato, e la
situazione non è così chiara. Quello che abbiamo capito è che c'è
la volontà di fare questo Palazzetto dello sport, ma c'era anche la
questione - almeno così l'accordo di programma stesso prevedeva -
dello spostamento del complesso tennistico, attualmente situato
presso lo Stadio Puchoz, nella stessa area.
Nelle bozze di progetti che avevo avuto modo di vedere quando
ero Assessore allo sport al Comune di Aosta, in quella zona di
Tzamberlet per quanto riguarda i campi da tennis c'era non solo il
riporto dei campi tuttora esistenti in via Mazzini, ma naturalmente
dovevano i medesimi aumentare nel numero e doveva esserci anche un
miglioramento qualitativo dell'opera, come ben si intende.
Mi pare, guardando alcune lettere che sono intercorse anche per
l'acquisizione dei terreni stessi, che quest'Amministrazione non
voglia più arrivare all'acquisizione di tutti i terreni previsti
inizialmente. In particolare, un terreno che era indispensabile per
la realizzazione dei campi da tennis, pare non interessi più.
Questo mi fa pensare due cose: che o il complesso tennistico verrà
fortemente ridotto rispetto alle previsioni, o il complesso
tennistico stesso verrà ubicato in un altro luogo.
Fra l'altro voglio dire che questi terreni in particolare sono
stati soggetti ad un vincolo per numerosi anni ed oggi al
proprietario viene detto che non ci servono più, quando al medesimo
proprietario per anni si è impedito di fare le cose che riteneva
utile fare sulla sua proprietà.
Concludo ringraziando ancora l'Assessore comunque per la
puntualità dei tempi che sono stati preconizzati e mi riservo, come
dicevo in apertura, di controllare il rispetto di queste
promesse.
