Classificazione
TRASPORTI E VIABILITÀ
Trasporti



Oggetto del Consiglio n. 1167 del 21 aprile 2010 - Resoconto
OGGETTO N. 1167/XIII - Approvazione di mozione: "Interventi
per una corretta manutenzione delle scarpate circostanti i binari
della linea ferroviaria".
Mozione
Visto
il sistema vandalico usato da Trenitalia per
liberare i binari dalla vegetazione arborea ed arbustiva
circostante. Sistema che, anziché recidere in modo corretto il
fusto e le ramificazioni ed asportare i residui, si limita ad
attuare con un mezzo meccanico una semplice frantumazione,
lasciando una scena desolante che aggrava ulteriormente il già
elevato stato di degrado delle scarpate;
Visto altresì
il pesante utilizzo di diserbanti o
dissecanti utilizzati, che oltre ad essere sparsi sulle scarpate
invadono un'importante fascia di proprietà privata, prevalentemente
utilizzata a produzione foraggiera;
Preoccupati
per gli effetti nocivi che l'utilizzo dei
prodotti chimici sopraccitati possono provocare sia in termini
ambientali di mancato raccolto, sia di inquinamento delle
produzioni agricole circostanti, con possibili ripercussioni sulla
salute pubblica;
Ritenendo tale situazione non certamente confacente e
conveniente sotto il profilo dell'immagine di una Regione a
vocazione turistica particolarmente attenta alla tutela
ambientale;
Il Consiglio regionale
Impegna
il Governo regionale:
1) ad intervenire urgentemente nei confronti dei responsabili
di Trenitalia per richiamarli ad un corretto sistema di taglio e
smaltimento dei residui;
2) a richiedere l'urgente intervento dell'ARPA per verificare
se i diserbanti o dissecanti usati sono compatibili con le
coltivazioni circostanti e se il loro utilizzo è avvenuto
correttamente.
F.to: Giuseppe Cerise - Bertin - Chatrian - Louvin - Patrizia
Morelli
Président
- La parole au Conseiller Giuseppe Cerise.
Cerise (ALPE)
- Merci, M. le Président.
Crediamo che non sia sfuggito a nessuno il sistema vandalico -
così lo abbiamo definito, non trovando un termine più appropriato
per qualificare il metodo utilizzato da RFI, mi pare, almeno mi
corregga, Assessore, perché sull'interpellanza avevamo scritto
Trenitalia, poi giustamente lei mi ha indicato che il responsabile
è RFI - per la manutenzione delle scarpate della linea ferroviaria.
Le piante di acacia che costeggiano la via ferrata paiono essere
frantumate da un tornado tipico delle zone tropicali equatoriali
dell'America, i residui vengono lasciati sul posto; le siepi di
mirabolano, che costituivano una decorosa barriera acustica di
protezione generale della ferrovia, nonché - ma questa non
rientrava nelle sue funzioni principali - come pépinière di robusti
portainnesti per susini, erano molto utilizzate comunque. Ebbene,
questa robusta specie arbustiva ha dovuto soccombere nel tempo al
flagello meccanico ed al massiccio impiego di diserbanti e
disseccanti.
Nella scorsa seduta di quest'Assemblea, abbiamo unanimemente
approvato lo schema di decreto legislativo concernente le norme di
attuazione dello Statuto speciale della Regione in materia di
trasporto ferroviario. Nella discussione ho sentito dire - non
ricordo bene da parte di chi, mi pare dal collega Caveri - che la
presenza in Valle del Genio ferroviario dal 1914, competente della
linea, ne abbia purtroppo impedito la modernizzazione, in quanto la
loro funzione era essenzialmente quella di interventi di
addestramento ed esercitazioni su una rete - diciamo così -
obsoleta.
Non voglio assolutamente confutare quest'affermazione,
personalmente non ho particolari ricordi per quanto concerne il
servizio di trasporto ferroviario nel periodo di gestione da parte
del Genio; al contrario, per quanto riguarda le condizioni della
linea, visto che questa interseca la piana di Fénis, vi ho dovuto
convivere. Ho pertanto ancora molto nitido il ricordo di com'era
nel periodo della mia adolescenza, in quanto, essendo di famiglia
contadina, era necessario nella conduzione dell'attività agricola
attraversare e costeggiare questa linea frequentemente nelle
diverse stagioni: d'inverno, per il trasporto del letame con la
slitta, in primavera per la pulizia dei prati, d'estate per la
fienagione, d'autunno per il pascolo e tutte le altre attività
caratteristiche dell'autunno di raccolta, periodo in cui si
potevano gustare anche i frutti del mirabolano che citavo prima, di
cui ormai ne rimane purtroppo solo qualche ciuffo isolato che ha
resistito - come dicevo - ai cicloni meccanici e ai
disseccanti.
Perciò, quando confronto la fotografia di allora, che ho ancora
molto chiara nella mia memoria, di com'era la linea ferroviaria
all'epoca, con quelle scattate una quindicina di giorni fa, che ho
qui presente e di cui ho consegnato una copia all'Assessore
all'ambiente, permettetemi di avere qualche nostalgia del Genio
ferroviario, quando i passaggi a livello erano custoditi, i caselli
erano dotati di pozzi che fornivano acqua potabile anche per i
contadini che lavoravano nella zona, quando la ferrovia garantiva
l'efficienza delle servitù a suo carico siano esse irrigue o
viarie, compito ormai regolarmente disatteso da RFI per la nuova
definizione del suo contesto... la situazione attuale è desolante!
Non possiamo dunque che rallegrarci del trasferimento di competenza
in materia, che sicuramente produrrà un'inversione di tendenza, ma
credo che l'iter procedurale chieda il suo tempo e la soluzione del
problema non mi pare così immediata.
Noi vogliamo, con questa mozione, impegnare il Governo regionale
ad intervenire urgentemente nei confronti di RFI, affinché gli
interventi di taglio e di pulizia vengano eseguiti con un minimo di
buon senso e di criterio, dovrei dire "a regola d'arte", ma non mi
permetto di usare questo termine perché sarebbe pura utopia...
sarebbe come pensare che una gallina possa volare come un'aquila
per il semplice fatto che ha le ali!
Per quanto riguarda l'aspetto dell'utilizzo dei diserbanti, come
abbiamo presentato la mozione - in quanto ritenevamo di particolare
rilevanza sotto il profilo ambientale il fatto che vengano irrorati
e sparsi prodotti chimici anche su importanti fasce di proprietà
privata coltivata - ho subito informato e documentato l'Assessore
all'ambiente della situazione affinché potesse, già da subito,
intervenire in merito ad eventuali accertamenti sui prodotti
utilizzati, che comunque - anche se compatibili - non dovrebbero
compromettere le coltivazioni circostanti, come purtroppo dalla
documentazione fotografica si può evincere.
Nel sottolineare il nostro biasimo nei confronti di RFI per il
metodo di conduzione e di manutenzione della rete della linea
ferroviaria, auspichiamo che questa mozione venga condivisa da
quest'Assemblea e che si impegni il Governo regionale su quei due
problemi che abbiamo citato: di intervenire, per quanto riguarda il
primo aspetto, per una manutenzione più corretta e decorosa della
linea e, per quanto riguarda i prodotti chimici, che il loro
utilizzo siano sotto un controllo attento, onde evitare i danni che
si possono produrre alle coltivazioni circostanti. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie. Abbiamo avuto modo di
confrontarci con il collega Cerise.
Questo non è un tema nuovo, era già stato affrontato in
Consiglio regionale nel corso del 2004 con l'allora Consigliere
Riccarand, il quale poneva i problemi che ha posto lei, e l'allora
Assessore Caveri aveva avuto modo di approfondire la questione.
Sostanzialmente le attività che erano state effettuate, anche con
il coinvolgimento del Corpo forestale piuttosto che dei Comuni,
avevano permesso di verificare una serie di cose e si era anche
potuto constatare che le competenze e le facoltà in capo alla
Regione erano assai modeste dal punto di vista delle
competenze.
Per quel che è dell'utilizzo dei diserbanti, con la collega
Zublena abbiamo avuto modo di richiedere tempestivamente un parere
e coinvolgere l'ARPA, che ha avuto modo di darci un risultato che
leggerei:
"Al diserbo chimico delle linee e dei piazzali
ferroviari ricadenti nella competenza di Rete Ferroviaria Italiana,
Direzione compartimentale di Torino, provvede la ditta Servizi
ferroviari integrati. Questa ditta ha già inviato una comunicazione
in data 23 novembre 2009 all'USL della Valle d'Aosta e ha dato
prova, tramite fax, nella quale sono indicati i prodotti
utilizzati, prodotti ad azione fogliare - adesso qua ci sono dei
nomi che non dicono niente comunque - Stream SL e Mastiff, entrambi
con un principio attivo Glifosate, sale organico, prodotti ad
azione residuale, anche questo è Evade, il principio attivo è il
Triclopir più Fluoroxipir. La distribuzione dei prodotti avviene
principalmente - ma non esclusivamente - nelle ore notturne con un
treno diserbatore dotato di un sistema computerizzato che provvede
alla preparazione della miscela in continuo. Gli impianti di
distribuzione della miscela operano a bassa pressione e i
trattamenti si svolgono in assenza di condizioni climatiche che
possono favorire fenomeni di deriva, come pioggia, vento, eccetera.
I prodotti utilizzati sono registrati presso il Ministero della
sanità per l'uso in sede ferroviaria e vengono distribuiti nelle
dosi di applicazione con le modalità indicate in
etichetta".
La ditta Servizi ferroviari integrati ha inviato copia delle
schede di prodotto, precedentemente già inviate all'USL, quindi dal
punto di vista giuridico-legale sembrerebbe che l'utilizzo fosse
assolutamente conforme.
Credo che da parte nostra non ci siano problemi nell'aderire ad
un invito, magari riformulando la mozione dove il Governo regionale
viene invitato a sollecitare, perché questa è la nostra competenza,
non è che possiamo imporre. Sicuramente possiamo farci carico di
sollecitare le società del gruppo Ferrovie dello Stato; essendo che
c'è RFI, nella dizione si potrebbe quindi indicare: "a sollecitare
le società del gruppo Ferrovie dello Stato", generico, in modo tale
da comprendere sia RFI, sia le altre società, affinché utilizzino
un sistema di taglio e di smaltimento dei residui più adeguati,
perché rispetto a questo potremmo aggiungere... quindi, dato che
abbiamo già risposto al punto 2, mettere: "impegna il Governo
regionale a sollecitare le società del gruppo Ferrovie dello Stato
affinché utilizzino un sistema di taglio e smaltimento dei residui
più adeguati e un utilizzo più contenuto di sostanze diserbanti...
o evitino"... però, su questo, abbiate pazienza, non è che abbiamo
la possibilità, bisogna essere realisti e quindi anche nelle
premesse della mozione se potessimo evitare...
"Visto il
sistema..."
lei lo definisce
"vandalico"
, che può anche
rappresentare il modo, però, in una comunicazione... "Visto il
sistema invasivo o impattante usato da Trenitalia", perché
chiameremmo ad un rapporto di collaborazione, quindi posso capire
che è di impatto.
Ricordo però queste premesse: già in allora, nel 2004, fu fatta
un'azione da parte del Consiglio regionale e i risultati sono stati
un po' modesti; quindi se ci fosse un accordo, potremmo riformulare
la mozione per poter fare un'azione di sollecitazione nei confronti
delle società del gruppo.
Président
- La parole au Conseiller Giuseppe Cerise.
Cerise (ALPE)
- Grazie, Assessore. Avrei sperato che
qualcun altro fosse intervenuto su questa mozione. Prendo atto che
è un problema che non è di largo interesse per la comunità.
Sul fatto di riformulare dico: non saremo lì a fare delle
disquisizioni di lana caprina su dei termini, ma vediamo in che
modo riformularla, perché se mi permette, Assessore, "vandalico"
lei giustamente mi aveva accennato... con l'ausilio del dizionario
ho cercato di vedere quali erano i sinonimi: distruttivo,
devastatore, selvaggio, barbaro, incivile, violento, criminale,
teppistico... non so se vuole mettere a sorteggio uno di questi,
escludendo vandalico... non mi pare il caso. Ma lei ha accennato a
metodi più adeguati, questo poi nella sollecitazione che il Governo
dovrà fare qualora venga approvata la mozione che ne dà mandato.
Adeguati: io toglierei il "più adeguati", devono essere metodi
adeguati e non più adeguati, perché qua dà la sensazione che un
minimo di adeguatezza c'è se dico che vorrei maggiorarne
l'adeguatezza... ma qui siamo in assoluta assenza di adeguatezza!
Anche per il discorso di "vandalico", io non so, potrei arrivare a
parlare di un sistema scriteriato, ditemi voi, dite se va bene
questa situazione, ne prendiamo atto, non ci muore nessuno! Il
fatto che poi i diserbanti siano compatibili e rispecchino tutta
una serie di regole entro certi limiti o che... però il fatto che
questi vengano sparsi sulla proprietà privata mi pare che non sia
molto corretto. Credo che dalla documentazione fotografica si possa
evincere la fascia di proprietà privata che è stata totalmente
diserbata.
Niente, se la si vuole riformulare, i termini devono comunque
richiamare la situazione di fatto, perché annacquando il tutto non
si dà poi la sensazione di quello che effettivamente si va a
chiedere. Per il fatto di sollecitare sarei d'accordo, con
l'impegno dell'Assessore che il suo sollecito sia "effervescente",
come lo ha definito il suo collega l'altro giorno in commissione:
se mette quel grado di effervescenza al sollecito, potrebbe andare
abbastanza bene. C'è da trovare il termine per sostituire il
vandalico: improprio è un elogio rispetto al sistema che viene
usato. Se c'è la proposta di modificare, che vengano proposti anche
i due termini che possono essere accettabili, senza andare a
snaturare il contenuto della mozione. Noi questa mozione l'abbiamo
fatta per sollevare il problema, ma per sollecitarne anche la
soluzione, non esclusivamente per il piacere di presentare
un'iniziativa... improprio e invasivo...
Président
- Est-ce que de la part du Gouvernement il y a
l'acceptation de cette proposition?
Allora la mozione viene emendata in questo modo: il termine
"vandalico"
è sostituito con
"invasivo ed improprio"
;
per quanto riguarda l'impegno, la formula diventa: "
a
sollecitare le società del gruppo FS affinché utilizzino un sistema
di taglio e smaltimento dei residui adeguati e limitare l'uso di
diserbanti, evitando di invadere le proprietà confinanti".
Questa è la nuova formulazione della mozione, su questa base
possiamo metterla in votazione?
Je soumets au vote la motion dans le texte ainsi amendé:
Mozione
Il Consiglio
Visto
il sistema invasivo ed improprio usato da
Trenitalia per liberare i binari dalla vegetazione arborea ed
arbustiva circostante. Sistema che, anziché recidere in modo
corretto il fusto e le ramificazioni ed asportare i residui, si
limita ad attuare con un mezzo meccanico una semplice
frantumazione, lasciando una scena desolante che aggrava
ulteriormente il già elevato stato di degrado delle
scarpate;
Visto altresì
il pesante utilizzo di diserbanti o
dissecanti utilizzati, che oltre ad essere sparsi sulle scarpate
invadono un'importante fascia di proprietà privata, prevalentemente
utilizzata a produzione foraggiera;
Preoccupati
per gli effetti nocivi che l'utilizzo dei
prodotti chimici sopraccitati possono provocare sia in termini
ambientali di mancato raccolto, sia di inquinamento delle
produzioni agricole circostanti, con possibili ripercussioni sulla
salute pubblica;
Ritenendo tale situazione non certamente confacente e
conveniente sotto il profilo dell'immagine di una Regione a
vocazione turistica particolarmente attenta alla tutela
ambientale;
Impegna
il Governo regionale a sollecitare le società del gruppo F.S.
affinché utilizzino un sistema di taglio e smaltimento dei residui
adeguati e limitino l'uso di diserbanti evitando di invadere le
proprietà confinanti.
Conseillers présents et votants: 29
Pour: 29
Le Conseil approuve à l'unanimité.
Président
- Sur cette votation nous avons achevé nos
travaux.
La séance est levée.
---
La réunion se termine à douze heures et quarante-huit
minutes.
