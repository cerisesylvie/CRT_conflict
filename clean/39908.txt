Classificazione
TRASPORTI E VIABILITÀ



Oggetto del Consiglio n. 2916 del 20 settembre 2017 - Resoconto
OGGETTO N. 2916/XIV - Interrogazione: "Misure adottate per
diminuire i tempi per il rinnovo della patente di guida".
Rosset (Presidente) -
Punto n. 5 all'ordine del giorno.
Per la risposta ha chiesto la parola l'Assessore Bertschy; ne ha
facoltà.
Bertschy (UVP) -
Torniamo sull'argomento che era già
stato oggetto di un'interpellanza o un'interrogazione degli scorsi
mesi.
Rispetto a "quali accorgimenti sono stati adottati al fine di
risolvere la problematica evidenziata o quantomeno al fine di
diminuire i tempi di rinnovo della patente di guida nei casi
segnalati in premessa", il lavoro che si sta facendo, e che
continuerà, è quello di trovare una sempre maggiore collaborazione
e confronto tra chi deve rilasciare il permesso di condurre
un'autovettura - e quindi mettere in situazioni di non rischio il
resto degli utenti - e chi, invece, opera in termini clinici per
definire la patologia e la situazione di malattia di colui che va a
chiedere il rinnovo. In fase di rinnovo delle patenti viene reso
evidente - così mi è stato detto in questi giorni - che quattro
mesi prima di tale rinnovo si devono prenotare le visite, così si
ha la possibilità di arrivare in tempo utile per non rimanere poi
senza patente. L'articolo 59 della legge n. 120/2010 prevede che si
possa dare un solo permesso per coprire l'eventuale mancanza della
visita tra il momento della scadenza della patente e la visita
stessa con la Commissione medica locale, che però non potrà essere
rinnovato.
È quindi in questa situazione che bisogna lavorare, per far sì
che, da un lato, si abbiano maggiori informazioni (ed è quello che
stiamo cercando di fare negli uffici e negli ambulatori all'atto
della valutazione positiva del rinnovo della patente), perché
bisogna ricordarsi di fare questa attività quattro mesi prima;
dall'altro, stiamo cercando di lavorare con i clinici soprattutto
per capire cosa eventualmente può essere anticipato e migliorato;
dall'altro ancora, stiamo verificando con la Direzione generale (si
sta facendo questo lavoro soprattutto rispetto alle condizioni di
maggiore rischio) se a volte le situazioni di criticità di
prenotazione delle visite non vanno poi ad incidere sui tempi di
attesa, di modo che non si corra il rischio che una lista lunga
precluda poi la possibilità di arrivare in tempo utile per il
rinnovo della patente.
Per quanto riguarda la Diabetologia, ci sono dodici posti
settimanali dedicati alle visite e, per dare qualche numero, stiamo
parlando di circa 2.800-3.000 rinnovi l'anno; ci sono cinquanta
visite settimanali divise in due sedute. È quindi un argomento
importante. Non stiamo tanto parlando di liste di attesa, quanto di
liste di prenotazione, quindi del modello organizzativo nel suo
complesso (e nel modello va inserito anche il cittadino, che deve
rinnovare la propria patente e deve dialogare di più).
Dico anche che in alcuni casi per le visite è stato permesso di
utilizzare strutture pubbliche o private che evidentemente devono
essere evitate, perché se sono una scelta personale è un conto, ma
se sono motivo di un allungamento dei tempi come sistema pubblico
non ce lo possiamo concedere. Si sta quindi facendo molta
attenzione. Vale quindi quello che le ho detto: serve il confronto
tra i clinici e la Commissione preposta, soprattutto con il
Presidente di Commissione, per valutare al meglio come andare ad
analizzare le cronicità, per far sì che comunque tutto questo
lavoro dia sicurezza, perché poi la sicurezza è data anche
dall'aver effettuato i controlli necessari per il rinnovo;
dall'altra va reso evidente il fatto che se il cittadino si prenota
per tempo, quindi nei quattro mesi di anticipo, problemi non se ne
dovrebbero presentare. È stato anche sottolineato che con buon
senso nei casi più difficili si cerca di intervenire e di trovare
delle soluzioni al di là della rigidità delle prenotazioni.
Pertanto su tale argomento c'è la massima attenzione: continueremo
a dare informazione e a far dialogare le strutture.
Presidente -
Per la replica ha chiesto la parola il
Consigliere Guichardaz; ne ha facoltà.
Guichardaz (PD-SIN.VDA) -
Pur avendo approfondito il tema
per preparare questa interrogazione e poi per preparare quella di
maggio e quella che feci nel 2013 sempre sullo stesso argomento,
devo dire che, io per primo, ho delle confusioni che presumo non
aiutino la normalità dei cittadini a comprendere i percorsi.
Lei l'altra volta citava la Commissione medico-legale, in altre
situazioni citava la possibilità di poter accedere agli
accertamenti in strutture di tipo privato: "possono comunque
utilizzare documentazione che è anche utilizzabile attraverso le
strutture convenzionate e accreditate". Poi io leggo invece che
sono i medici di presidio, i medici di sanità pubblica - presumo -
che si occupano di patenti di categoria bassa, A e B, mentre invece
la Commissione legale patenti interviene dalle patenti C in su, e
sinceramente comincio a capirci ancora meno. Dopodiché vado sul
sito dell'USL per cercare informazioni e tale sito dà informazioni
che io, che sono un po' abituato a leggere e ho anche una certa
dimestichezza a muovermi dentro il sito, non capisco o capisco
poco.
Io penso che qui ci sia l'esigenza davvero di dare
un'informazione elementare, chiara, che sia fruibile da tutti.
Quando ho la necessità di capire se un paziente che ha dei problemi
(un diabetico) deve rinnovare la patente, devo poter accedere con
un clic su "Rinnovo patente/diabetici" e mi devono dire (come
peraltro ho trovato per esempio nel caso dell'USL di Prato):
"Diabete, un percorso innovativo per i pazienti che vogliono
rinnovare la patente. Se hai il diabete e devi rinnovare la patente
di guida, puoi farlo con sicurezza. Basta recarsi o contattare 4-6
mesi prima della scadenza della patente la struttura di
Diabetologia". Ti dicono quali sono i documenti amministrativi, i
documenti sanitari, gli esami, perché qua c'è anche un problema di
scadenza degli esami, bisogna fare la glicemia... poi io non sono
un medico, ma credo che ci siano anche altri esami ematochimici
oltre la glicemia, la creatinina, altri accertamenti. Ci sono tutta
una serie di cose che il paziente, la persona che è in prossimità
di scadenza patente presume magari già di avere e poi gli dicono:
guarda che è scaduta, questa non vale, l'accertamento sul glicato
non è aggiornato perché scade dopo una certa data.
A mio parere è compito dell'USL e dell'istituzione che deve
sollecitarla, perché poi i problemi arrivano da qua, ma arrivano
anche dai cittadini. L'istituzione si pone poi un po' come garante
e, essendo noi anche dei politici, quindi rappresentanti dei
cittadini, si deve fare un ragionamento che vada verso la massima
semplificazione. Perché non è possibile che avvenga questo
(gliel'ho detto la volta scorsa): una persona, che mi aveva
contattato e sensibilizzato sull'argomento, ha dovuto girare due
mesi senza patente! E non poteva non girare, perché era l'unica
persona che guidava in famiglia, doveva andare a lavorare,
accompagnare la madre malata, la figlia, eccetera. Non mettiamo a
rischio la patente scaduta più tutte le conseguenze, le multe, le
sanzioni e anche le ricadute sulla vita privata e professionale
delle persone!
Cerchiamo di fare come fanno altre ASL in maniera molto
semplice, attraverso i nostri uffici di comunicazione, attraverso
le strutture che se ne occupano (io non so che cosa esista ancora
come comunicazione con le famiglie), comunichiamo magari anche
attraverso le associazioni. Esistono le associazioni dei diabetici,
che mi sembrano anche abbastanza attive e operative; ecco, diamo
anche a loro magari l'incarico di fare informazione in quel senso.
Per esempio si possono inserire delle comunicazioni quando si fanno
eventi come
Campus salute
o altro. Non devo essere io
comunque che suggerisco, l'importante è che l'istituzione si faccia
portavoce dei disagi dei cittadini.
