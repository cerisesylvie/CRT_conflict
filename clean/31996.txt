Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 842 del 4 novembre 2009 - Resoconto
OGGETTO N. 842/XIII - Interpellanza: "Lavori di costruzione
di un nuovo caseificio nel Comune di Fontainemore".
Interpellanza
Premesso che
- a partire dalla metà degli anni novanta la Giunta regionale
ha posto in essere varie iniziative volte alla costruzione di un
nuovo caseificio nel comune di Fontainemore;
- nel 1997, a tal fine, venivano acquistati alcuni terreni da
diversi privati nel comune di Fontainemore, per una spesa
complessiva di 100 milioni di lire;
- nel 1998 veniva affidato ad un tecnico l'incarico per la
progettazione preliminare del nuovo caseificio per un importo di
272 milioni di lire, ai quali si aggiunsero altri 62 milioni di
lire necessari per approntare varianti al progetto;
- nel 2003 veniva nel frattempo affidato un incarico per la
progettazione di macchinari ed impianti lattiero-caseari da porre
in opera nel caseificio, per una spesa di 27 mila euro;
- nel 2004 veniva approvato il progetto definitivo per la
costruzione dell'edificio, lavoro successivamente aggiudicato da
due ditte per un importo pari a circa 1 milione e 200 mila
euro;
- nel 2007, dopo 10 anni dall'incarico di progettazione, la
struttura è stata completata e veniva approvato il progetto
preliminare per la costruzione degli impianti;
- nel 2008 il progetto esecutivo per la costruzione dei
macchinari e degli impianti veniva approvato per una spesa
complessiva di 793 mila euro;
- sempre nel 2008 la Giunta regionale ha approvato il piano
regionale operativo dei lavori pubblici, il quale prevedeva
l'esecuzione dei sopracitati lavori impiantistici negli anni 2009 e
2010;
- secondo il piano operativo dei lavori pubblici per il 2009
l'avvio dell'appalto era previsto per il 2° trimestre dell'anno in
corso e l'avvio dei lavori nel 4°;
Considerato che la Giunta regionale ha impegnato, stando agli
atti a disposizione, circa 2 milioni e 300 mila Euro per la
realizzazione del caseificio, sono trascorsi 12 anni dall'avvio dei
progetti per l'opera e, come risulta da recenti sopralluoghi, la
struttura sembra inutilizzata e abbandonata a sé stessa;
il sottoscritto Consigliere regionale
Interpella
l'Assessore competente per sapere:
1) a quanto ammonta la spesa sostenuta dal 1997 ad oggi per
la progettazione costruzione del caseificio;
2) se i lavori per l'installazione degli impianti interni
previsti per il 2009 dal Piano operativo regionale dei lavori
pubblici sono partiti;
3) quali sono i motivi per i quali dopo 12 anni non si è
ancora giunti al completamento dell'opera;
4) quali sono gli intendimenti della Giunta in merito alle
modalità che verranno utilizzate per la futura gestione del
caseificio.
F.to: Zucchi
Président
- La parole au Conseiller Zucchi.
Zucchi (PdL)
- Caro Assessore Isabellon, ripercorriamo un
po' tutta la Valle, perché dopo essere partiti da Cogne, poi siamo
andati al Marais di Morgex, poi siamo scesi verso Aosta sulla
questione dei distributori dei combustibili, adesso andiamo in
Bassa Valle e saliamo per Gressoney.
Mi spiace che sia sempre lei coinvolto in queste iniziative di
controllo e di verifica delle opere incompiute, anche riconoscendo
il fatto che lei si trova a rappresentare soltanto l'ultima parte
di un iter laborioso, ecco, laborioso mi sembra riduttivo dirlo,
perché si tratta dell'ultima... ultima, chissà quante altre ce ne
saranno!... di una serie di queste opere che si perdono nei meandri
del tempo e dello spazio.
Stiamo parlando di un esistente caseificio, perché risulta
essere esistente seppure anche questo, come nel Marais, ricoperto
da erbacce molto alte e incolte, che è un progetto che nasce nel
decennio scorso, dura da 12 anni questa
vexata quaestio
del
caseificio che ha messo a dura prova gli uffici e le giunte che si
sono susseguite, per cui, dal 1997 ad oggi, sono state (sulla base
delle nostre ricerche) impiegate discrete risorse di denaro
pubblico, sia dal punto di vista progettuale, sia dal punto di
vista della costruzione dell'edificio medesimo. Salta all'occhio,
così come è avvenuto nel passato anche in questo caso, questo tempo
interminabile per il quale anche le opere di normale entità hanno
poi una definizione e quindi arrivano ad una conclusione. Questa è
una delle tante: questo caseificio che aveva, anche secondo le
ultime aspettative da parte della Giunta, dei piani di intervento
riferiti al periodo 2009-2010, pare essere ancora in una situazione
di stallo. Prendiamo spunto da questi episodi, ma chissà quanti
altri ce ne sono ancora e che verranno esaminati, spero di no; è
veramente frutto di un caso, è dall'esame delle delibere di questi
edifici che risultano queste situazioni che è sgradevole dover
sottolineare, per cui si richiede che ci sia un'assunzione da parte
della Giunta e da lei, che rappresenta questo settore... per
arrivare ad un compimento.
Con questa interpellanza, in questa fase mi limito a chiederle
se i conti che abbiamo evidenziato sono quelli che abbiamo citato,
perché si tratta di oltre 2 milioni di euro spesi anche in questo
caso su questa struttura, che attende ancora di essere messa in
opera; se sono partiti questi lavori che sono stati inseriti dal
Piano operativo regionale dei lavori pubblici e che presupponevano
già nel 2009 dei tempi di interventi, quindi ci piacerebbe sapere
se almeno ultimamente questa Giunta ha rispettato i propri
programmi, perché - alla fine della fiera - ci sono voluti, anche
in questo caso, 12 anni per arrivare in questa situazione, perché
l'opera allo stato attuale non è ancora messa a regime. Infine
vorremmo capire quali sono le prospettive future e quali sono gli
intendimenti della Giunta in merito alle modalità che verranno
utilizzate anche in questo caso, immagino, per la gestione
dell'edifico e per capire se, alla fine di 12 anni, c'è un ritorno,
c'è una conclusione rispetto agli oltre 2 milioni di euro
spesi.
Président
- La parole à l'Assesseur à l'agriculture et
aux ressources naturelles, Isabellon.
Isabellon (UV)
- Grazie, Presidente.
Credo che sia l'occasione per ripercorrere tutta la vicenda, nel
senso che fornirò tutti gli elementi richiesti a partire dal
momento in cui si è pensato all'iniziativa. Ci sono stati anche dei
passaggi che erano indipendenti da quello che poteva essere l'iter
di realizzazione, ma anche dovuto a fattori esterni, comunque andrò
a riassumerli secondo le risposte che si riferiscono ai
quesiti.
"A quanto ammonta la spesa sostenuta dal 1997 ad oggi per la
progettazione costruzione del caseificio"
... dal 1997 ad oggi
l'ammontare delle spese sostenute, compresi gli oneri di legge, è
stato il seguente: acquisto terreni 51.600 euro; spese di
progettazione struttura 172.500 euro; spese di costruzione
1.464.000 euro; spese per direzione lavori, sicurezza in fase
esecutiva e collaudo tecnico amministrativo 143.000 euro; spese per
progettazione impianti 41.500 euro... per un totale di 1.872.500
euro ad oggi.
Poi al punto 2:
"se i lavori per l'installazione degli
impianti interni previsti per il 2009 dal Piano operativo regionale
dei lavori pubblici sono partiti"
... nel 2009 è stata espletata
la gara con procedura aperta per l'affidamento dei lavori di
installazione degli impianti e, con provvedimento dirigenziale del
27 agosto 2009, i lavori sono stati aggiudicati per un importo
totale di 581.500 euro. L'aggiudicazione è diventata efficace il 6
ottobre 2009 a seguito degli accertamenti previsti per legge.
Attualmente il contratto è in fase di sottoscrizione e la consegna
dei lavori alla ditta aggiudicataria avverrà fra la fine di
dicembre e l'inizio di gennaio 2010. Il tempo a disposizione della
ditta aggiudicataria per completare i lavori di installazione degli
impianti è di 220 giorni. Quindi siamo in linea con il piano, nel
senso che c'è un leggero slittamento, ma questo...
Punto 3:
"quali sono i motivi per i quali dopo 12 anni non si
è ancora giunti al completamento dell'opera"
... bisogna
ricordare che dopo l'acquisto dei terreni, avvenuto nel 1997, e
l'affidamento del progetto preliminare del 1998, a seguito degli
eventi alluvionali dell'ottobre 2000 che hanno interessato parte
dell'area destinata alla costruzione del nuovo caseificio, è stato
necessario rimodulare completamente il progetto iniziale per
adattarlo alle nuove indicazioni richieste dal Dipartimento
territorio e ambiente dell'Assessorato territorio e ambiente con
lettera del 16 marzo 2001. Questa lettera chiedeva espressamente
che ci fosse una revisione del progetto alla luce della situazione
manifestatasi in occasione dell'evento alluvionale. Pertanto la
concessione edilizia viene rilasciata dal Comune di Fontainemore
solo in data 19 ottobre 2003, 6 anni dopo l'acquisto dei terreni
del 1997 (si sono già persi 6 anni in questo caso). In successione,
viene dapprima approvato il progetto definitivo e quindi il
progetto esecutivo in data 6 dicembre 2004. Nel 2005 viene quindi
espletato il bando per la costruzione della struttura e il
contratto con la ditta aggiudicataria, siglato il 21 dicembre 2005,
che prevede un tempo utile per l'esecuzione dei lavori di 540
giorni. I lavori hanno avuto inizio il 18 gennaio 2006 e, a fronte
di sospensioni nei periodi invernali e di una sospensione di circa
10 mesi necessaria per l'assestamento dei rilevati di terra dei
piazzali prima dell'esecuzione della bitumatura, sono terminati il
24 maggio 2009. Attualmente, in seguito a bando di gara, è stato
incaricato un professionista per il collaudo della struttura.
"Quali sono gli intendimenti della Giunta in merito alle
modalità che verranno utilizzate per la futura gestione del
caseificio"
... qui è importante ricordare che la Giunta, con
propria delibera n. 182 del 30 gennaio 2009, ha istituito
un'apposita commissione con il compito di valutare modalità,
parametri e oneri per la gestione e lo sfruttamento delle strutture
di proprietà regionale del settore agroalimentare, nonché i
rapporti con le strutture cooperativistiche operanti sul territorio
regionale. Gli esiti del lavoro della citata commissione saranno
utilizzati anche per la definizione delle modalità di gestione del
nuovo caseificio di Fontainemore, nel momento in cui questo si
renderà disponibile.
Président
- La parole au Conseiller Zucchi.
Zucchi (PdL)
- Francamente - non se ne abbia a male,
Assessore - mi cadono un po' le braccia nel sentire queste
risposte, perché al di là delle motivazioni addotte per i ritardi,
che ci sembrano essere non compatibili ugualmente, alluvione o non
alluvione, in quanto pur ammettendo un ritardo dovuto all'alluvione
del 2000 e la concessione nel 2003, il lasso di tempo dei 6 anni ci
sembra elevato per l'altra parte di tempo che è trascorso e che
purtroppo, alla luce delle risposte che ci ha dato, ancora dovremo
attendere, ci sembra di capire che, oltre a 1.870.000 euro fin qui
spesi a cui dovranno essere aggiunti gli altri per le attrezzature
e gli arredamenti (quindi avevo visto giusto), si arriverà a oltre
2 milioni di euro sicuramente entro il 2010 inoltrato. Quello che
mi fa cadere le braccia, venendo alla parte iniziale della mia
replica, è che non ho capito - mi aspettavo che ci fosse una
risposta in questo senso ancorché non contenuta in maniera precisa
nelle domande - a cosa serve questo caseificio.
Di fronte ad un'attesa così ampia, ad un tempo che è stato
condizionato anche da cause di forza maggiore, qual è la
motivazione per la quale le giunte, in passato, e anche questa, e
al di là del piano della gestione... perché lei ha fatto
riferimento ad un quadro complessivo che deve essere visto da
questa Giunta, che è stata indotta ad una valutazione complessiva
dei rapporti generali con il mondo della cooperazione in Valle
d'Aosta nel settore agroalimentare... qual è, in questo caso, la
ratio
della costruzione di questo caseificio? Cosa si
attende l'Amministrazione di fronte a questi 2,3 milioni di euro
spesi per cui si è ritenuto di andare in questa direzione? Questo è
il fattore essenziale, quello di poter comprendere, di fronte ad un
investimento fatto, qual è il risultato atteso.
Abbiamo già avuto delle esperienze in questo settore che non
sono state molto edificanti, mi riferisco alle questioni della
Centrale del latte e ad altre cose che sono note a tutti. Insistere
su questo progetto può avere una valenza positiva, anche da noi
condivisa, nella misura in cui capiamo quali sono gli obiettivi. È
vero che nell'interpellanza non ho chiesto esattamente al punto 4
quali sono gli intendimenti, ma l'intendimento che è stato spiegato
dall'Assessore è di carattere generale e non va a spiegare qual è
l'utilizzo effettivo che ci si attende da questa struttura. È per
questo che esprimiamo la nostra insoddisfazione e il nostro
imbarazzo, siamo curiosi di rivedere nel 2010 che fine farà questa
struttura. Non ci attendiamo delle grandi cose, perché le premesse
non ci sembrano molto positive; se così non sarà, saremo contenti
di essere smentiti, ma abbiamo la sensazione che su questa vicenda
avremo modo di tornare non certamente in termini positivi.
