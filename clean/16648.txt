Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 3065 del 2 aprile 1998 - Resoconto
SEDUTA ANTIMERIDIANA DEL 2 APRILE 1998
OGGETTO N. 3065/X Costituzione dell'Ente per la certificazione
d'origine del formaggio Fontina. (Interrogazione)
Interrogazione Visto il regolamento CEE n. 2081/92, del
Consiglio del 14 luglio 1992, relativo alla protezione delle
indicazioni geografiche e delle denominazioni d'origine dei
prodotti agricoli ed alimentari;
Considerato il decreto ministeriale del 18 dicembre 1997,
pubblicato sulla Gazzetta Ufficiale lo scorso 2 febbraio;
Preso atto dei dispositivi contenuti nei provvedimenti di cui
sopra;
il sottoscritto Consigliere regionale
Interroga
l'assessore competente per sapere se è già stato costituito
dall'assessorato all'agricoltura, forestazione e risorse naturali
l'Ente certificatore, previsto dalle norme in oggetto, per il
formaggio Fontina e, in caso di risposta negativa, quando e in che
modo si prevede la costituzione di tale Ente.
F.to: Lanièce
Presidente Ha chiesto la parola l'Assessore all'agricoltura e
risorse naturali, Vallet.
Vallet (UV) Credo che su questo argomento il Consigliere Lanièce
sia caduto in un equivoco, almeno leggendo dal testo
dell'interrogazione, così come credo siano caduti in un equivoco
alcuni amministratori del consorzio, circa l'individuazione di chi
debba costituire l'eventuale ente certificatore. Dico eventuale
perché questa non è l'unica via possibile, ma le norme prevedono
anche altre soluzioni.
Allora farei un rapidissimo excursus delle norme cui dobbiamo
fare riferimento, per ricostruire i passaggi che abbiamo seguito,
il consorzio e l'assessorato in collaborazione, per cercare di
fugare eventuali equivoci o malintesi.
Il tutto nasce dal regolamento del ?92, che istituisce la
protezione per i prodotti di qualità (DOP); l'articolo 10 di detto
regolamento cita al comma 1 che gli stati membri provvedono a
definire delle strutture di controllo. Al comma 3 stabilisce che:
"A decorrere dal 1° gennaio ?98, per ottenere l'autorizzazione
dello stato membro, ai fini del presente regolamento, gli organismi
deputati al controllo individuati devono adempiere le condizioni
stabilite dalla norma EN 45011".
Per recepire quest'indicazione il Ministero dell'agricoltura con
un decreto del 3 novembre 1995 ha in prima battuta individuato
l'Ispettorato centrale repressione frodi e ha dato la possibilità
anche ai consorzi di tutela autorizzati dal ministero di svolgere
queste funzioni di controllo, ma per un periodo limitato a un anno
dalla data di pubblicazione della DOP.
Successivamente c'è stato un dibattito molto acceso e anche
molto confuso a tutti i livelli, che ha consentito solo alla fine
del mese di dicembre ?97, quando il regolamento che ho citato prima
prevede l'entrata in funzione di certe regole dal 1° gennaio 1998,
di avere un decreto ministeriale che finalmente dà delle regole che
dovrebbero essere certe.
Queste regole quali sono? All'articolo 2 è previsto che gli
organismi di controllo siano autorità pubbliche designate
evidentemente dal ministero, oppure organismi privati anche questi
autorizzati dal ministero. Negli articoli successivi vengono
definite le modalità di autorizzazione, quindi la costituzione del
Comitato tecnico di valutazione di questi organismi; all'articolo 5
viene indicato con chiarezza chi, nel caso si scelga di delegare il
controllo a un organismo privato, deve chiedere l'autorizzazione al
ministero per questo organismo. Nella fattispecie non ci sono dubbi
che la richiesta debba essere fatta dall'organismo associativo
maggiormente rappresentativo che ha richiesto la denominazione di
origine protetta, quindi il Consorzio produttori fontine nel nostro
caso. L'articolo 5 aggiunge che in assenza di tali richieste le
regioni e le province autonome indicano eventualmente le autorità
pubbliche da designare, che ai sensi dell'articolo 10 possono
avvalersi di organismi terzi. Introduce poi una norma transitoria,
l'articolo 8, ai sensi della quale le funzioni di controllo per un
periodo di sei mesi (quindi fino al 30 giugno 1998) vengono svolte
dall'Ispettorato centrale repressione frodi (così come il decreto
precedente), non più dai consorzi ma eventualmente dalle regioni e
dalle province autonome, dicendo che le regioni possono avvalersi
degli ispettori e dei consorzi di tutela che abbiano già sancite le
funzioni di controllo e di vigilanza. Ed è quanto stiamo facendo,
perché in questo periodo è il consorzio che continua a svolgere le
funzioni di controllo.
Perché dico che probabilmente ci troviamo di fronte a un
equivoco? Perché è il consorzio che, avendo intravisto insieme a
noi la possibilità di fare riferimento a un ente privato - anche
quando la normativa ancora non lo prevedeva - sulla base
dell'esempio che è stato tracciato da altri consorzi di tutela più
grandi e più importanti del nostro, ha deciso di istituire un
organismo di controllo che rispondesse alle norme EN 45011. In
questo senso ha chiesto la collaborazione dell'Amministrazione; non
ha chiesto all'Amministrazione di costituire lei l'organismo.
Da questo equivoco credo derivi l'ordine del giorno che il
consorzio in febbraio ha votato e ha inviato al Presidente della
Giunta e al sottoscritto, rivolgendo un pressante appello perché
venisse decisa dall'Assessorato l'urgente costituzione di un
organismo di controllo.
Non so se il Consigliere Lanièce ha avuto modo di leggere la
lettera che ho inviato al consorzio in risposta a quest'ordine del
giorno, nel quale faccio l'excursus di quanto ho esposto adesso e
ricordo al consorzio quali sono stati i passaggi. L'accordo che
abbiamo definito è stato quello di prevedere la costituzione di un
organismo certificatore privato che venisse autorizzato dal
ministero, a cui l'Amministrazione partecipasse anche eventualmente
come socio fondatore, in una posizione di minoranza perché
assolutamente non è nelle nostre intenzioni togliere l'autonomia o
il potere decisionale al consorzio produttori Fontine, però è il
consorzio che ha incaricato dei consulenti per la redazione di
tutto quanto è necessario presentare a Roma per ottenere
l'autorizzazione. Quindi è un lavoro che stanno predisponendo i
consulenti del consorzio.
Concludevo nella comunicazione al Presidente del consorzio che
per quanto riguarda la parte che dobbiamo fare noi, siamo pronti
nel senso che abbiamo predisposto la bozza di delibera di Giunta
che dovrebbe autorizzare la partecipazione dell'Amministrazione a
questo ente certificatore, ma per fare questo abbiamo bisogno di
discutere insieme agli altri soci di questo ente di controllo il
manuale che verrà inviato a Roma perché ci sono degli aspetti che
non sono di dettaglio, che vanno definiti. Ad esempio, questo ente
certificatore a chi farà fare la marchiatura? Daremo il marchio ai
singoli produttori così come fa il consorzio dell'Asiago, oppure il
marchio sarà ancora assegnato al consorzio che rappresenta tutti i
produttori? Questa è una risposta che bisogna dare, è
un'indicazione che va inserita nel manuale di qualità, che non è
altro che il manuale di funzionamento di questo ente. Di quale
personale e di quanto personale si avvarrà questo ente? Quali
saranno i costi a cui questo ente dovrà far fronte e quindi,
considerato che il regolamento n. 2081 dice con molta chiarezza che
i costi sono tutti a carico dei produttori, non mi pare che sia una
questione di dettaglio definire prima queste cose.
Ho ribadito al Presidente del consorzio, che ho incontrato la
settimana scorsa, che siamo disponibili a mantenere quanto abbiamo
precedentemente concordato; non appena i consulenti del consorzio
in collaborazione con un responsabile dell'Assessorato, il dr.
Adamo, avranno definito il manuale della qualità, convocheremo una
riunione così come avremo scritto in questa lettera in cui mettiamo
a punto questi dettagli e a quel punto ci saranno tutti gli
elementi perché possa sottoporre alla Giunta un atto, del quale
conosco tutti i presupposti e tutti i dettagli in modo che non si
proceda con improvvisazione.
Per quanto riguarda i tempi, questi non dipendono dal
sottoscritto o dalla Giunta, ma dipendono dai tempi in cui il
consorzio, attraverso i suoi consulenti, definirà le cose che sono
ancora da definire, me le presenterà per l'ultima discussione e
credo che nel giro di un mese o un mese e mezzo sarà possibile
chiudere la partita.
Si dà atto che, dalle ore 10,05, presiede il Vicepresidente
Aloisi.
Presidente Ha chiesto la parola il Consigliere Lanièce.
Lanièce (Aut) Prendo atto della risposta dell'Assessore, che ha
chiarito un eventuale equivoco; probabilmente è un equivoco che era
nato in base a un emendamento presentato in Parlamento
dall'Onorevole Caveri, relativamente all'articolo 54 "Controlli e
vigilanza sulle denominazioni protette dei prodotti agricoli e
alimentari": "Quando l'area geografica di produzione o di
denominazione di origine protetta (un DOP) o di indicazione
geografica protetta sia interamente compresa nel territorio di una
singola regione a statuto speciale o di una provincia autonoma, la
regione a statuto speciale o la provincia autonoma provvedono ad
emanare le norme per l'attuazione dell'articolo 10 del citato
regolamento", che è quello che ha detto l'Assessore. Probabilmente
è in base a questo articolato che era emersa la problematica se la
regione a statuto speciale doveva provvedere ad emanare le norme
per l'attuazione dell'articolo 10 Regolamento CEE 2081/92; penso
che su questo punto sia nato l'equivoco, anche se leggendo
l'articolato è ovvio che rimangono delle perplessità. Comunque
abbiamo sentito da parte dell'Assessore la sua disponibilità, di
concerto con il consorzio, a provvedere a dare avvio a questo ente
certificatore; invito l'Assessore a darne informazione nella
commissione competente, probabilmente nella prossima legislatura,
quando verrà fatto il tutto, anche perché ritengo che questo ente
certificatore sia più che mai opportuno e necessario per un
prodotto così importante come la Fontina.
