Classificazione
ENERGIA
Energia idroelettrica
NORME DI ATTUAZIONE



Oggetto del Consiglio n. 3506 del 4 aprile 2024 - Resoconto
OGGETTO N. 3506/XVI - Reiezione di mozione: "Impegno a
monitorare l'iter dello schema di norma di attuazione in materia di
concessione idroelettriche".
Bertin (Presidente) -
Alla presenza di 27 Consiglieri,
riprendiamo i lavori.
Ricordo che eravamo alla fase conclusiva dell'analisi del punto
n. 46 all'ordine del giorno, nello specifico alle dichiarazioni di
voto. Si erano già prenotati diversi Consiglieri: vi invito a
rinnovare la prenotazione. Consigliere Di Marco, ha facoltà di
intervenire.
Di Marco (PA) -
È dall'inizio di questa Legislatura che
il nostro gruppo consiliare sottolinea l'importanza delle acque a
salvaguardia allo sviluppo del nostro territorio e al contempo
ribadisce l'urgenza che la Commissione Paritetica approvi nel più
breve tempo possibile la norma di attuazione dello Statuto che ci
consenta di acquisire la competenza a legiferare in materia di
disciplina delle concessioni idroelettriche.
Più e più volte, con interrogazioni, interpellanze e mozioni,
abbiamo espresso la nostra contrarietà per il percorso fin troppo
tormentato di questa norma, abbiamo sollecitato risposte e
rappresentato perplessità, suggerito strategie, esortato
riflessioni e azioni più incisive e criticato gli eccessivi
ritardi.
Ad oggi, le nostre preoccupazioni non possono certo essere
risolte, dato che il primo schema della norma di attuazione giace
da diversi anni presso la Commissione Paritetica, in attesa di
un'approvazione che non è dato sapere in che tempi potrà
avvenire.
Questo detto e sottolineato con forza, riteniamo però che
l'impegno richiesto dalla mozione che oggi viene presentata al
Consiglio non sia idoneo e tanto meno utile a portarci nella
direzione che da sempre richiamiamo.
La Commissione Paritetica è un organo indipendente, autonomo e
nuovamente e pienamente operativo dopo la recente nomina del nuovo
componente di parte regionale: non ravvediamo quindi motivazioni
valide per sottoporre l'
iter
non ancora concluso di questo
provvedimento ad un passaggio nella Commissione consiliare
competente.
Per contro, crediamo che in questo delicato momento la
Commissione Paritetica debba continuare ad operare per affrontare e
risolvere al suo interno le questioni tecnico-giuridiche che
conosciamo e su cui, da convinti autonomisti, abbiamo chiara la
linea da tenere.
Auspichiamo che l'esperienza, i contatti e le professionalità
presenti nella nostra Commissione Paritetica, sia per parte
regionale che per parte statale, possano dirimere le problematiche
che persistono e tutelare gli interessi della nostra Regione,
mostrando attenzione alla nostra specificità e al ruolo
fondamentale che l'acqua svolge nel nostro sistema di
autonomia.
Il nostro gruppo consiliare condivide appieno l'invito espresso
dalla vostra iniziativa e ribadisce la sua determinazione a
continuare a lavorare per ottenere il risultato che da tempo
attendiamo, come sicuramente faranno anche il Presidente della
Regione e i nostri tre membri della Commissione Paritetica, che
sono gli attori principali di questa fondamentale partita politica
per il futuro della nostra Regione.
Se da un lato però condividiamo il vostro invito, non possiamo
altrettanto
(incomprensibile)
l'impegno che ci
richiedete. La Commissione Paritetica deve avere certamente tra le
priorità quella di lavorare su questa norma d'attuazione e deve
farlo quanto prima, e, solamente dopo aver ottenuto tutti i pareri
del caso, si potrà avviare l'iter in Consiglio regionale, nel pieno
rispetto di entrambi gli organi.
Pour l'Autonomie conferma la volontà di continuare ad impegnarsi
riguardo a questioni fondamentali per la nostra comunità, e tra
questi vi è senza dubbio la normativa per tutelare le nostre acque,
che ci porterà a vedere scongiurato il pericolo di perdere le
concessioni idroelettriche in scadenza nel 2029, cosa che
certamente causerebbe un grave danno alla nostra Regione e a tutti
i valdostani.
Ribadendo la nostra massima attenzione su questo tema e pur
condividendone il rito espresso da questa mozione, non ci sentiamo,
per i motivi appena esposti, di aderire all'impegno da essa
richiesto e, di conseguenza, ci asterremo.
Presidente -
Altri in dichiarazioni di voto? Consigliere
Marquis.
Marquis (FI) -
Due considerazioni anche da parte del
nostro gruppo in dichiarazione di voto. Senz'altro questo è un tema
di basilare importanza per la nostra Regione, sia sotto il profilo
della tutela delle nostre prerogative, ma anche e soprattutto per i
riflessi economici che riverbera sul bilancio del nostro Ente tutto
quello che deriva dai proventi dello sfruttamento, della
valorizzazione, dell'utilizzo delle acque ad uso idroelettrico.
Sicuramente è patrimonio comune ormai di tutte le forze
politiche e di tutte le componenti il fatto che occorra
urgentemente definire una norma di attuazione, che consenta poi di
operare a livello legislativo affinché possano essere messe le basi
per la salvaguardia, come dicevo poc'anzi, delle prerogative della
nostra Regione; tuttavia, la mozione è stata occasione per ribadire
questi concetti, ma, per quanto concerne l'invito, l'impegnativa,
riteniamo di doverci astenere, pur condividendo ciò che c'è alla
base delle richieste.
Perché astenersi? Perché sostanzialmente la Commissione
Paritetica è un organo tecnico misto che deve affrontare la
questione della norma d'attuazione e riteniamo che sia pleonastico
e ridondante invitare dei tecnici ad operare nel migliore dei modi
per non creare delle situazioni che possano creare dei pregiudizi
alla Regione stessa.
Questo vorrebbe dire non riconoscere la forza e la capacità di
chi è stato nominato, a prescindere se sia stato condiviso o meno
da tutta l'Aula consiliare.
Così come per quanto riguarda l'impegnativa, credo che anche
monitorare in modo permanente, da parte del Consiglio regionale,
sia forse un pochettino ridondante nella misura in cui il Consiglio
regionale, attraverso le sue articolazioni a livello istituzionale,
può già benissimo adempiere a questo ruolo attraverso le
Commissioni: qualora se ne verifichi la necessità, io credo che, a
fronte di una semplice richiesta da parte dei Consiglieri di
opposizione o anche della maggioranza, il Presidente della
Commissione non esiterà a convocare la Commissione per approfondire
e trattare l'argomento.
Per queste ragioni, quindi, il nostro voto sarà di astensione
rispetto alla proposta che è stata avanzata.
Presidente -
Si è prenotato il consigliere Aggravi.
Intanto, mi prenoto anche io, ma il mio nome non comparirà sullo
schermo. Consigliere Aggravi, ha facoltà di intervenire.
Aggravi (RV) -
Le avrei lasciato volentieri la
possibilità, tanto sarò molto rapido.
Intanto ringrazio tutti i colleghi che sono intervenuti; io non
cambio opinione dal punto di vista generale di principio, in parte
l'avevo già detto, anche se il secondo intervento della collega, mi
si permetta, non l'ho proprio compreso fino in fondo, perché se
l'obiettivo era semplicemente salvaguardare la potestà legislativa
del Consiglio, penso che venga da sé, per assurdo viene da sé sia
che ci sia la norma d'attuazione o no, ma non vado oltre.
La volontà è comunque di sostenere un principio, o anche due, se
vogliamo: il primo è un po' condiviso da tutti, cioè auspicare che
prima o poi si possa esaminare in sede ufficiale, almeno per quello
che riguarda la nostra Regione, lo schema di norma di attuazione
nella sua versione definitiva, e anche l'auspicio di poter
monitorare in maniera un pochettino più approfondita e costante - e
qui guardo il Presidente della Commissione competente -, ma
soprattutto, io già lo dissi in una precedente mozione delle
colleghe, fare dei ragionamenti sulle possibili valutazioni in
termini delle leggi o comunque di quella che è già la
giurisprudenza in termini di legislazione che, è vero, si può anche
fare al di fuori della sede della Commissione, ma, visto che la
Commissione c'è, perché non fare magari anche un lavoro molto
simile a quello che si sta facendo - almeno così sappiamo da
informazioni di rimando, perché noi non ne siamo parte - con il
gruppo informale legato alla riforma degli Enti locali, si potrebbe
anche fare un gruppo di questo tipo che ragioni in termini di
legislazione sulle concessioni.
Detto questo, il mio gruppo voterà a favore della mozione e, al
di là di come andrà, ci auguriamo che si possa quanto prima poter
parlare di questo tema non soltanto in sede ufficiale, ma
finalmente con qualcosa alla mano di definitivo.
Presidente -
Consigliere Restano, ha facoltà di
intervenire.
Restano (GM) -
Dopo aver ascoltato con attenzione il
dibattito, non posso esimermi da fare una considerazione: da una
parte, abbiamo la maggioranza di Governo che ha anche un
rappresentante all'interno della Commissione Paritetica, quindi
sarà costantemente aggiornata sui lavori della stessa; dall'altra,
abbiamo in minoranza delle forze che, a livello nazionale, sono al
Governo, quindi si trovano sul banco delle decisioni, un'altra
forza che ha un rappresentante all'interno della Paritetica, e poi
dopo ci sono gli altri. Quindi ben capisco l'istanza delle due
colleghe, almeno per quanto riguarda l'impegnativa, quindi voterò
proprio la parte che riguarda l'impegnativa, al di là del dibattito
che c'è stato in Aula, anche se ho grande fiducia nel Presidente
della Commissione. Però ritengo che quanto votato in Aula possa
dare un significato diverso a quelli che sono gli adempimenti
futuri, quindi voterò a favore.
Presidente -
Consigliera Minelli per dichiarazione di
voto.
Minelli (PCP) -
Per dichiarazione di voto, che sarà
ovviamente favorevole, e per fare ancora alcune considerazioni
brevi.
Dal 2019 ad oggi noi abbiamo presentato - prima l'ho fatto nella
passata Legislatura, poi con la collega Guichardaz - circa una
dozzina di iniziative su questa questione della norma d'attuazione,
perché riteniamo il tema estremamente rilevante ed importante.
Oggi però le cose sono ancora un po' diverse rispetto al
passato, perché ci troviamo in un momento più particolare, siamo di
fronte ad una situazione di relativa stabilità politica, non ci
sono all'orizzonte le elezioni regionali se non al 2025 e nemmeno
delle elezioni politiche, quindi ci sono le condizioni perché si
acceleri e si porti a compimento, entro il 2024, il percorso della
norma d'attuazione.
Bisogna arrivare alla conclusione, ma occorre, a nostro avviso,
e l'abbiamo detto in tanti modi, un indirizzo chiaro e preciso da
parte del Consiglio, che deve riguardare essenzialmente due
aspetti: questa norma d'attuazione la vogliamo oppure no? Perché,
da quanto abbiamo sentito anche nei giorni scorsi, non è una cosa
del tutto scontata. E poi, quali sono i contenuti della stessa
norma d'attuazione? E su questo continuiamo a dire che, a nostro
avviso, il Consiglio deve esprimersi e deve dire delle cose.
Preciso, ancora una volta, che qui non si parla della
conformazione della struttura, del contenuto della legge, ma della
potestà legislativa della Regione. Sono state fatte delle
considerazioni dai colleghi, sono intervenuti colleghi di
minoranza, soprattutto, abbiamo sentito poi per la maggioranza la
replica del presidente Testolin che comunque non ha voluto
esprimere un indirizzo politico, e a me questa sembra una rinuncia
da parte di un Presidente che fa parte di una forza
autonomista.
Abbiamo poi sentito l'espressione di un altro esponente della
maggioranza, che è il collega Di Marco, che ha ribadito ciò che è
stato fatto dal suo gruppo fin dall'inizio della Legislatura; però
poi dice: "L'impegno richiesto non è idoneo, è utile ad andare
nella direzione che noi auspichiamo". Devo dire che questa sua
spiegazione mi è apparsa un po' contraddittoria rispetto a tutto il
resto, soprattutto non condivido il passaggio secondo cui non
bisogna arrivare in Commissione a discutere di questo prima che la
bozza sia in qualche maniera licenziata.
Io ritengo che, invece, il percorso debba essere fatto
diversamente, e lo avevamo chiesto proprio anche con delle mozioni
che chiedevano di poter avere delle interlocuzioni e che sono state
votate all'unanimità, allora. Quindi c'è un cambio di passo, ma
evidentemente il cambio di passo è stato preceduto da altri cambi
di passo ben più importanti.
Il collega Marquis dice che è ridondante in questo momento
invitare i tecnici ad occuparsi di questa norma ed in questi
termini; non ci vedo proprio nulla di ridondante, al contrario,
credo che ce ne sia bisogno, visto e considerato che sono state
fatte delle affermazioni che fanno pensare che ci sia una non
condivisione della norma d'attuazione. Sì, lei ha detto che era
ridondante invitare le persone, io credo che non sia così.
Mi stupisce il silenzio di altre forze di maggioranza, che sono
forze autonomiste: a me stupisce perché questo è un tema che
dovrebbe essere affrontato da queste forze in particolare.
Sicuramente noi su questo, al di là del voto della mozione,
continueremo ad impegnarci ad utilizzare quella che io vedo come
una tenacia, e qualcun altro vede come un'ostinazione; non è
importante il termine, ma sicuramente andremo avanti non perché
siamo solo tenaci, ma perché questo è un tema cruciale per la Valle
d'Aosta.
Di sicuro, io credo che non votando questa mozione le forze di
maggioranza autonomiste (mi riferisco soprattutto a quelle) daranno
uno strano esempio di quella
fierté autonomiste
che è stata
ricordata in Aula soltanto quindici giorni fa.
Presidente -
Se non è un problema, intervengo da qui,
molto brevemente. Semplicemente perché è una questione molto
importante e rilevante e il Consiglio, nella sua centralità, come
si dice spesso, è bene che se ne occupi, come ha fatto in passato e
credo farà ancora.
Come detto, in passato vi è già stata un'indicazione, che è
quella che si può dare: di avere il massimo di autonomia possibile
nell'affrontare questa norma d'attuazione. Questa rimane
un'indicazione generica e che comunque avrà lo stesso tempo
rispetto agli obiettivi da ottenere.
Il Consiglio regionale si era già espresso in questo senso e
credo che sarà un
dossier
che, comunque, farà parte dei
lavori di questo Consiglio, tant'è che alla fine, in ogni caso, il
Consiglio regionale dovrà pronunciarsi riguardo alla norma
d'attuazione e, speriamo, potrà fare le valutazioni ed esprimere il
suo giudizio anche rispetto all'attività svolta.
Ci auguriamo tutti, come detto da altri, che ci sia la
possibilità di potersi esprimere, perché il problema è proprio
questo. Da tale punto di vista, è anche necessario, a mio avviso,
prendere in considerazione un tema che è quello della
procedimentazione delle norme d'attuazione, che è uno strumento
estremamente importante ma che ha, dal punto di vista
dell'efficacia, proprio quest'aspetto di non avere un
iter
definito, con delle tempistiche precise e che quindi si presta a
situazioni anche un po' paradossali, di certe norme d'attuazione
che finiscono nel cassetto, non escono più e non se ne sa più
niente.
È necessario creare un procedimento con delle tempistiche
precise, questo è stato trattato in più occasioni: per quanto mi
riguarda, d'accordo sia con il presidente Lavevaz che con il
presidente Testolin, ho evidenziato ai Ministri che si sono
susseguiti in questa Legislatura, ai tre Ministri che ho avuto
l'occasione d'incontrare, la necessità di rendere più efficace
questo strumento.
Un altro aspetto è quello di tenere alta l'attenzione sulle
norme d'attuazione e sulla Paritetica, anche in prospettiva, perché
come vediamo, con il disegno di legge Calderoli sull'attuazione
della riforma del 2001, da questa legge si evince che anche una
richiesta in base all'articolo 116 della Costituzione da parte
delle Regioni speciali di vedersi attribuite nuove funzioni, queste
passerebbero attraverso un iter che è quello delle Regioni
ordinarie, bypassando quella che è una delle peculiarità del
rapporto Stato-Regione delle Regioni speciali, con il rischio che
le Regioni ad autonomia speciale diventino una sorta di variante,
una variante speciale, all'interno di un regionalismo
differenziato.
Bisogna tenere molto attenzionato anche questo aspetto perché è
rilevante delle particolarità del nostro Statuto e in generale
della specialità.
Come ho detto, prioritario sarà anche quello, a mio avviso, di
creare un iter chiaro per le norme d'attuazione con delle
tempistiche, come avviene per le altre norme in grado di definire
in modo efficace il lavoro delle Commissioni Paritetiche, che
spesso fanno un lavoro che poi non trova attuazione perché
finiscono in meandri ministeriali dai quali a volte non
riemergono.
Vi sono altri interventi? Se non vi sono altri interventi,
mettiamo in votazione la mozione. La votazione è aperta. La
votazione è chiusa.
Presenti: 35
Votanti: 7
Favorevoli: 7
Astenuti: 28 (Baccega, Barmasse, Bertin, Bertschy, Carrel,
Caveri, Chatrian, Cretier, Di Marco, Distort, Foudraz, Ganis,
Grosjacques, Guichardaz Jean-Pierre, Jordan, Lavevaz, Lavy,
Malacrinò, Manfrin, Marguerettaz, Marquis, Marzi, Padovani, Perron,
Rosaire, Sammaritani, Sapinet e Testolin)
La mozione non è approvata.
