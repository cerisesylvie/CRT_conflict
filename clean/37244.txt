Classificazione
CASA DA GIOCO



Oggetto del Consiglio n. 1076 del 11 marzo 2015 - Resoconto
OGGETTO N. 1076/XIV - Reiezione di mozione: "Individuazione
di requisiti per il conferimento dell'incarico contrattuale al
nuovo Amministratore della società Casino de la Vallée".
Presidente
- Per l'illustrazione, la parola al
Consigliere Ferrero, ne ha facoltà.
Ferrero (M5S) -
Grazie Presidente.
Questa mozione tende a fare un po' di chiarezza su quelle che
potranno essere le prospettive per il Casinò. Sappiamo che è in
scadenza l'incarico dell'attuale Amministratore e ci è sembrato, al
di là di fare poi sempre le consuete lamentele dopo la nomina di
qualcuno, di stabilire o di cercare di stabilire dei requisiti
minimi per il nuovo Amministratore che verrà nominato, in maniera
tale che si metta una persona sicuramente di provata esperienza nel
settore, che abbia dei titoli di studio a livello manageriale e gli
consenta di affrontare una situazione così grave come quella che
sta attraversando la Casa da gioco. Non si tratta di cercare il
manager perfetto, perché il manager perfetto sappiamo che non
esiste: si tratta di riuscire a delineare, almeno nelle linee
generali, una figura che possa garantire al meglio le prospettive
di rilancio della Casa da gioco. Non sto a fare considerazioni
sull'attuale Amministratore, perché ne abbiamo già fatte molte e
sarebbe eccessivo infierire anche in quest'occasione, è ovvio che,
nel momento in cui proponiamo una mozione per individuare delle
caratteristiche che sono comunque...noi chiediamo un titolo di
studio a livello universitario in materie giuridico-aziendali, una
precedente esperienza a livello manageriale nell'ambito delle case
da gioco, nella direzione dell'amministrazione e quindi delle cose
che, secondo noi, in questo momento sono un minimo sindacale.
Vi è poi un'altra questione che, a nostro avviso, è molto
importante e che è diventata anche il punto di riferimento per
diverse altre realtà di case da gioco: non possiamo attribuire un
mega stipendio ad un qualsiasi amministratore che venga al Casino
de la Vallée senza determinare una parte, la maggior parte dello
stipendio...legarla ai risultati conseguiti. Noi quindi abbiamo
ipotizzato di garantire al nuovo Amministratore 100 mila euro lordi
all'anno rispetto, se non sbaglio, ai 230 circa dell'attuale e poi
possiamo stabilire a questo punto una parte di salario variabile,
ma una parte di salario variabile in base ad obiettivi che
decidiamo noi, cioè gli obiettivi per intenderci non sono quelli
dell'ultimo e penultimo anno in cui c'era da finire l'impianto di
riscaldamento del Casinò, il manager deve avere degli obiettivi che
sono legati alla produttività, alla riduzione delle spese,
all'incremento della clientela e quindi effettivamente al rilancio
della Casa da gioco. Ci pare che sia una mozione ragionevole e che
dia anche una garanzia sia al personale che lavora nella Casa da
gioco, sia ai valdostani, che c'è una reale volontà non solo di
salvare il salvabile, ma di rilanciare la Casa da gioco. È ovvio
che questo è un minimo che individuiamo nella figura del nuovo
Amministratore, ma consentirebbe di dare un segnale già forte
rispetto a quello che si intende poi fare successivamente.
Presidente
- Ci sono altre richieste di intervento? Ci
sono richieste di integrazione? Emendamenti? Proseguiamo. Ha
chiesto di intervenire il Consigliere Bertschy, ne ha facoltà.
Bertschy (UVP) -
Grazie Presidente.
Intendiamo chiaramente sostenere la mozione, abbiamo discusso un
mese fa di una risoluzione che trattava l'argomento, ci ritorniamo
con un'ottica che guarda già al futuro, perché la mozione volta
pagina e immagina di stabilire un profilo diverso per determinare
chi andrà a condurre l'azienda nel momento della grave crisi
economica che attraversa...crisi economica-gestionale... La mozione
del Movimento Cinque Stelle quindi è opportuna, è una mozione che
appunto noi sosteniamo. Vorremmo in qualche modo sentire a questo
punto anche una risposta a quelle che sono state le ultime
osservazioni che abbiamo fatto all'interno della
task force
,
sono stati questi gli argomenti che abbiamo trattato, gli argomenti
che ci hanno poi portato, in assenza di risposte, a prendere delle
decisioni e quindi, prima di approfondire il dibattito e per
evitare di dirci le cose che in quest'anno ci siamo detti più
volte, ci sembra opportuno sentire una risposta da parte della
maggioranza. Proporremo anche degli emendamenti che condivideremo
con il Movimento Cinque Stelle ad integrazione del deliberato ed è
un impegno che speriamo che il Consiglio regionale potrà
assumere.
Presidente -
Ha chiesto la parola il Consigliere Donzel,
ne ha la facoltà.
Donzel (PD-SIN.VDA) -
Grazie Presidente.
Aspettando di conoscere anche gli emendamenti, noi per adesso ci
limitiamo ad intervenire sul testo di questa mozione. Intanto per
ribadire che alcune questioni che sono state oggetto di una
discussione fuori da quest'aula, cioè il ruolo della
task
force
, più o meno efficiente, efficace, gli abbandoni a scalare
della
task force
...hanno visto il Partito Democratico non
abbandonare la
task force
per un semplice motivo: perché la
task force
è stata deliberata da questo Consiglio regionale
e che pensiamo che sia qui la sede opportuna per dire se abbia un
senso che ci sia un gruppo di lavoro interforze su questo tema,
oppure è...il mandato ce l'ha dato il Consiglio, sia il Consiglio a
decidere nel merito.
Per quanto ci riguarda, fummo i primi a porre il problema della
guida della Casa da gioco nel 2010 e con gli anni che passano penso
che la nostra intenzione di dire che proprio non era delle più
fortunate...le scelte riguardavano il Direttore, il manager unico
della Casa da gioco...si è poi venuta confermando in un crescendo
di adesioni a quest'idea che bisognava sostituirlo. Noi quindi
siamo confermati col tempo che passa, purtroppo, nel giudizio che
esprimemmo sin dal 2010, dico: "purtroppo" perché il problema
chiave è come...ed ecco il motivo per cui siamo ancora nella
task force
: è come far sopravvivere la Casa da gioco. Noi
pensiamo che la Casa da gioco sia un punto nevralgico, di
importanza strategica per il comprensorio di Châtillon,
Saint-Vincent e per l'intera Valle d'Aosta. Sicuramente quindi...e
già nel 2010 dicemmo che era un problema di guida, quello è uno dei
primi aspetti che va toccato, quindi riteniamo che sia stata
formulata...adesso non conosco gli emendamenti, ma la formulazione
di questa mozione è assolutamente condivisibile, perché riprende
dei principi fondamentali. Non nascondiamo però un'altra
preoccupazione, portando questa mozione noi dobbiamo anche sapere
che la partita in gioco ormai da anni al Casinò è il non riuscire a
trovare un accordo sindacale, ma che partita stiamo giocando? Ecco
il motivo per cui noi diciamo...Frigerio siamo stati i primi a dire
che deve andare a casa, deve andare a casa Frigerio, però
parliamoci chiaro, qui qualcuno sta scherzando e giocando col
fuoco, perché che ci sia Frigerio o il genio dei geni del Casinò,
se non si chiude contestualmente alla buona uscita di Frigerio da
questa pagina bruttissima del Casinò un accordo sindacale che
vada... Noi abbiamo sempre sostenuto dalla parte della difesa dei
posti di lavoro, il che significa anche sacrifici di un certo tipo,
noi abbiamo parlato di sacrifici equi dicendo che chi prende di più
deve lasciare di più sul campo, soprattutto le figure manageriali:
ecco perché diciamo che ha un senso la proposta dei 100 mila euro,
ma ha un senso - e guardo il collega Ferrero, che su questo penso
possa capire - la proposta dei 100 mila euro se tutti a scalare si
adeguano a questa proposta, perché non è possibile...e qui
arriviamo al nodo sindacale, perché molte delle nostre mozioni in
quest'aula passano, come quella appunto dei dirigenti, poi arrivano
i sindacati e ci dicono: "che bravi che avete detto che si taglia
lo stipendio ai dirigenti, però non si può fare, il contratto dice
che non si può tagliare lo stipendio ai dirigenti", e siamo di
nuovo da capo! Lo dico perché quest'esperienza l'ho vissuta in
battaglie contro questi stipendi dei dirigenti e lo dico anche con
una grande serenità rispetto a quelle lettere che alcuni dirigenti
ci mandano dicendo: "tagliati il tuo stipendio...", eccetera.
Guardate che arriverà la legge sulla riduzione degli stipendi in
questo Consiglio regionale, però io adesso rimando la palla
nell'altro campo. Quando arriva la legge dei Consiglieri regionali,
voglio che ci sia l'accordo sindacale sul taglio dei premi dei
dirigenti, cioè il Governo regionale deve davvero fare questo
sforzo e quindi l'idea di questa mozione, cioè di ridurre il
compenso di Frigerio...non di Frigerio, di colui che sostituirà
Frigerio, precisiamo le cose: di colui che sostituirà Frigerio, è
nell'ordine di idee che qui si dà un messaggio stringente a questa
trattativa sindacale, ma ragazzi la chiudete questa trattativa? Qui
sta per fallire il Casinò! Qui si perdono 700 posti di lavoro,
allora a me va bene urlare alla crisi, eccetera, ma qui si sta
giocando sulla pelle dei lavoratori una trattativa impossibile,
perché è impossibile che gli stipendi rimangano così! È
impossibile! Ce lo diciamo? Quando per il settore imprenditoriale,
per gli alberghi, per il commercio, per tutte le attività di
Saint-Vincent, il ristorante, la piccola edicola, eccetera, è
indispensabile che il Casinò riprenda a funzionare...è
indispensabile! Allora ci vuole coraggio e quindi io rispetto
quelli che hanno scelto di dire: "fuori dalla
task-force
"
per dire al Governo regionale: "datti una sveglia". Noi
dall'interno diciamo: qui la partita sta diventando veramente al
massacro, qui il Casinò chiude, qualcuno non l'ha capita! Allora,
io non vorrei che due o tre lavoratori vicini alla pensione
giocassero sulla pelle dei loro colleghi che magari hanno 20 anni
da fare per arrivare alla pensione. Se il Casinò chiude, non è che
perdo 300 euro al mese o 500 euro al mese, mi gioco la carriera, mi
gioco la vita! Allora, io non sono qui a scherzare quando si tratta
di lavoratori, è una cosa che ho a cuore e dico che nella logica di
questa mozione c'è la logica stringente di dire: "si chiuda questa
partita infinita, questo gioco infinito di quest'accordo infinito
tra 10 mila sigle sindacali, che una è d'accordo su un pezzo,
l'altra non è d'accordo sull'altro, poi torno su, poi torno giù.
Qui bisogna risolverlo, però è chiaro che si risolve...e qui partì
il PD nel 2010 a dire che si risolve partendo dalla testa e non si
colpisce l'ultimo dei lavoratori. Non si dice ad un dipendente che
guadagna 1.700 euro al mese: "adesso ne guadagni 1.200" quando gli
altri continuano a prendere 200 mila euro! Si comincia dall'alto,
come in questa mozione, ma si sa che questo porta a scalare tutto
un cambio di registro all'interno di quel luogo. Vogliamo salvare
la Casa da gioco? Vogliamo salvare 700 posti di lavoro? Posto che
comunque c'è nel piano il ridimensionamento del personale, potremmo
con la legge che si è "addormentata", che è finita nell'abbandono,
la legge sulle partecipate, introdurre il principio che alcuni
amministrativi li possiamo spostare se approviamo questa legge di
comparto. Salviamo quindi questi lavoratori facendo una legge buona
sulle partecipate, però ci vuole lo scatto, ci vuole la volontà!
Questo è il messaggio di questa...come l'abbiamo interpretata noi,
naturalmente ognuno legge secondo le sue sensibilità...quindi in
questo senso noi pensiamo che bisogna andare assolutamente in
questa direzione.
Presidente -
Grazie. Ha chiesto la parola il Consigliere
Chatrian, ne ha facoltà.
Chatrian (ALPE) -
Sì, grazie Presidente.
Penso che la questione che i colleghi Ferrero e Cognetta ci
pongono con questa mozione sia uno dei tasselli per poter quanto
meno pensare al domani e soprattutto mettere un punto fermo, perché
la certezza c'è quanto meno sulla scadenza del contratto, quindi
penso sia il Consiglio regionale a dettare le regole, a nostro
avviso, per il domani e l'indomani prossimo. Condividiamo quindi
soprattutto le premesse di questa mozione, che sono quelle che
vanno nella direzione di operare comunque una scelta basata su dei
criteri innanzitutto di trasparenza e soprattutto legata a
capacità, requisiti, chiari, scritti nero su bianco, in modo che il
prossimo o i prossimi amministratori della nostra Casa da gioco
abbiano i requisiti, siano strutturati, abbiano già dato e
soprattutto siano misurabili su prestazioni che hanno fatto in
altre case da gioco o in altre aziende. Tutto questo - è inutile
tornare alla discussione del 2008 - non è avvenuto e, purtroppo, la
nostra Casa da gioco verte in una grandissima difficoltà. La
partita è, a nostro avviso, come gruppo ALPE, delicatissima, perché
il rischio qui è molto alto visto e considerato che si sta
chiudendo un bilancio disastroso: il 2014 e i primi 70 giorni del
2015 non stanno dando dei grandi risultati, anzi neanche quasi si
conferma l'andamento del 2014, andamento disastroso, penoso e
soprattutto difficoltoso.
Detto questo, noi su questa mozione andremmo a proporre due
emendamenti ai punti 1 e 2. I colleghi nella loro mozione hanno
"intercettato" al punto n. 1:
"adeguati titoli di studio di
livello universitario in materia giuridico-aziendale"
; noi
modificheremmo il punto 1 così:
"laurea in materie
economico-giuridiche, la cui votazione costituirà elemento di
valutazione, così come il conseguimento di master e ulteriori
titoli attinenti"
, quindi questo è l'emendamento che andremmo a
proporre per quanto riguarda il punto n. 1.
Per quanto riguarda invece il punto n. 2, andremmo a proporre
queste modifiche:
"precedente esperienza di livello manageriale
almeno triennale nell'ambito di case da gioco. La valutazione dovrà
tener conto dei risultati conseguiti in base agli obiettivi
assegnati"
. Questi sono i due emendamenti che andremmo a
proporre alla maggioranza e ai colleghi Ferrero e Cognetta per
poter irrobustire, a nostro avviso, l'impegnativa. Ripeto: le
regole del gioco, a nostro avviso, devono essere scritte nero su
bianco prima, sapendo perfettamente che così non è andata nel 2008,
la scelta è ricaduta su un
soi-disant
dirigente di secondo
livello, che non aveva né gestito una casa da gioco, né
amministrato una casa da gioco: né esperienza, né titoli di studio,
né requisiti... Crediamo quindi che questa mozione vada nella
direzione alternativa, cioè di scrivere nero su bianco prima le
regole del gioco. Ribadiamo il concetto, come gruppo ALPE, che
questo è uno dei tasselli per il rilancio della Casa da gioco, poi
probabilmente nel prossimo Consiglio affronteremo le altre
criticità. Grazie. Se i colleghi Cognetta e Ferrero accetteranno
queste due modifiche, noi comunque sosterremo la mozione, perché va
nella direzione, come dicevamo prima, di trasparenza, di adeguati
titoli di studio e specifiche esperienze manageriali nel settore
del gioco d'azzardo e soprattutto nel misurare i risultati che i
manager hanno ottenuto negli ultimi anni. Grazie.
Presidente -
Grazie collega Chatrian. Ha chiesto la
parola il Consigliere Borrello, ne ha facoltà.
Borrello (SA) -
Grazie Presidente.
Approfitto dell'iscrizione di questo punto all'ordine del giorno
per fornire anche un mio contributo più di carattere generale sul
tema importante del Casinò, soprattutto in virtù del fatto che sono
un membro all'interno della
task force
, così accolgo anche
l'invito del collega Bertschy su delle considerazioni di carattere
generale sulla procedura di lavoro di questo tavolo, che ricordo è
stato voluto da questo Consiglio regionale.
Credo che il tema del Casinò, che ricorre frequentemente
all'interno di quest'aula, sia un tema delicato, un tema che va
sicuramente ad avere dei risvolti importanti sia dal punto di vista
occupazionale dell'azienda stessa, con tutte le ripercussioni
positive e/o negative all'interno delle politiche di bilancio
dell'Amministrazione regionale. Sicuramente ha anche un impatto, un
indotto per quanto riguarda il territorio, ci siamo detti già più
volte l'importanza di quest'azienda per cercare di garantire anche
il sistema territoriale e la zona intorno a Saint-Vincent. Credo
che in ogni caso questa
task force
che è stata costituita
abbia svolto il suo lavoro in maniera molto seria, in maniera
trasversale, senza nessun tipo di preclusione politica, che abbia
cercato di fare un approfondimento rispetto a tutta una serie di
informazioni che ci sono state prodotte. È altresì vero - e lo dico
per onestà intellettuale - che ci sono state delle posizioni
abbastanza chiare e nette di colleghi, i quali avevano chiesto
tutta una serie di integrazioni di documentazione ed era proprio in
virtù di queste integrazioni che avevamo posto come elemento
temporale la consegna del bilancio della Casa da gioco per poter
fare delle considerazioni più di carattere regionale.
Io ritengo che la
task force
abbia prodotto sicuramente
un approfondimento, ma posso dire a livello personale che ha
aumentato quello che è l'aspetto conoscitivo, in modo tale da poter
capire meglio quelli che sono gli aspetti positivi e negativi
all'interno di quest'azienda importante per la Valle d'Aosta.
Stavo leggendo adesso in diretta gli emendamenti, magari dopo
tornerò sul discorso della mozione, però due considerazioni di
carattere generale...ritengo importante...sicuramente e terremo in
considerazione le valutazioni in merito alle capacità gestionali e
manageriali, proprio in virtù del fatto che il sistema aziendale
del Casinò è un sistema complesso e abbiamo avuto modo di
comprenderlo all'interno della
task force
. Personalmente -
lo dico in totale sincerità - non ho avuto modo di confrontarmi con
il gruppo, lo dico proprio in maniera serena, credo che se, da una
parte, è giusto mettere tutta una serie di requisiti e vincoli, non
vorrei poi che, dall'altra parte, andassimo a vincolare
eccessivamente quello che è l'aspetto decisionale tenendo conto
proprio della complessità del sistema aziendale della Casa da
gioco.
Presidente -
Grazie. Ha chiesto la parola il Consigliere
Ferrero, ne ha facoltà.
Ferrero (M5S) -
Due battute veloci per rispondere ai
colleghi. Ovviamente le modifiche che sono state richieste a noi
vanno bene, sostanzialmente vanno in quella direzione. Per il
collega Donzel è chiaro che questo potrebbe sembrare un atto che è
un atto così...di per sé stesso campato lì. Secondo noi, ha un
grosso significato anche per il discorso che ha fatto il collega
Donzel, nel senso che questo è un segnale che diamo a tutti i
lavoratori che devono fare dei sacrifici, a cui vengono richiesti
dei sacrifici ed è un segnale che va nella direzione del cominciamo
dall'alto. Secondo noi, questo segnale può anche riappacificare,
cioè portare un po' di serenità in quella che è la trattativa e
magari renderla un pochettino più fluida, quindi perché iniziare
dal vertice? Proprio per questa ragione. È ovvio che, per quanto
riguarda le considerazioni che ha fatto il collega Borrello, la
questione è sempre quella, dobbiamo partire pur da qualcosa, che
cosa aspettiamo? Aspettiamo un ulteriore rinvio? Aspettiamo un
ulteriore peggioramento? Aspettiamo il bilancio? Questa è la
tendenza che è stata utilizzata finora per tutti i provvedimenti
che c'erano da prendere. Aspettiamo ad eleggere il Presidente del
Consiglio...aspettiamo, ma quest'attesa deve avere comunque una
fine, perché se non c'è un segnale dall'interno del Consiglio
regionale per quanto riguarda anche i dipendenti, è ovvio che i
dipendenti si trovano ad avere come propositore comunque colui che
nell'ultimo triennio più o meno non ha portato dei risultati
positivi alla gestione della Casa da gioco e quindi si trovano
anche un interlocutore che è, dal punto di vista dei risultati,
poco credibile! Come possiamo pretendere che questo...che qualsiasi
sacrificio venga preso in maniera così disinvolta...è ovvio che non
viene preso in maniera disinvolta! Qui dobbiamo cambiare
l'interlocutore, l'interlocutore deve essere credibile,
l'interlocutore deve essere preparato, deve essere titolato e deve
avere esperienza e deve avere anche il carattere necessario per
affrontare una situazione del genere, nonché deve essere lasciato
in pace a lavorare, senza ingerenze della politica. Questo sarà
l'unico sistema, secondo noi, per salvare la Casa da gioco: ecco
perché, secondo noi, è importante iniziare da un impegno che va in
questo senso.
Presidente -
Grazie Consigliere Ferrero. Ci sono ancora
altri interventi? Se non ci sono altri interventi, chiudo la
discussione generale e do la parola all'Assessore Perron.
Perron (UV) -
Grazie Signor Presidente.
Avevamo accettato con piacere la costituzione di un organismo
denominato
task force
, nel senso che ritenevamo che quello
potesse essere un momento dove le forze politiche potessero su
quest'argomento confrontarsi, superando un po' la rigidità dei
meccanismi del Consiglio regionale e delle commissioni, affinché
fosse data a tutti la possibilità di avere dei momenti e di
conoscenza, e di approfondimento su una tematica che obiettivamente
interessa non poco il Consiglio e la politica nel suo intero. Io
ritengo che un lavoro sereno di approfondimento sia stato fatto, mi
pare di poter dire la verità dicendo che all'interno della
task
force
non si è mai ragionato, per le poche riunioni che sono
state fatte, con una logica di maggioranza o di opposizione, è
stato fatto un lavoro importante di approfondimento e di
conoscenza, ripeto, ponendo anche rimedio a quelle lamentele che a
volte esistevano circa la mancanza di notizie e di conoscenze sul
mondo della Casa da gioco.
Io rispetto le decisioni che le forze politiche prendono, sono
dispiaciuto, lo dico, che due forze politiche, anzi tre - Ferrero
aveva anticipato questa scelta - abbiano abbandonato questo tavolo
di lavoro, in questa fase si era messa in piedi un processo di
approfondimento e di conoscenza per poi operare delle scelte in tal
senso. La
task force
quindi poteva essere un momento dove in
qualche modo venivano elaborati dei suggerimenti e delle
suggestioni da affiancare a quella che era l'azione della Casa da
gioco. Io ne prendo atto, ritengo di poter dire, come abbiamo
ribadito, che il rinnovo della Dirigenza non deve essere visto come
unicamente "Frigerio sì", "Frigerio no". Credo che il più delle
volte viene dipinto in questo senso, credo che sia una visione
sbagliata di questo problema, ritengo che abbandonare questo tavolo
non sia stato utile, si poteva continuare a lavorare all'interno di
quest'organismo e, finita questa fase di ricognizione - ci mancava
la parte relativa al Grand Hôtel Billia -, si poteva continuare o
iniziare ad immaginare dei ragionamenti.
Riprendo quanto ha detto poc'anzi, che, detto questo, i problemi
sono sul tavolo...li conoscete. Ritengo che, al di là di chi sarà
indicato come futuro Amministratore, una trattativa seria, anche
forse impopolare, sul costo del lavoro andrà fatta, nel senso che
non è più procrastinabile, non è più inevitabile. Io ritengo che
anche i lavoratori della Casa da gioco devono capirlo: oggi
quest'azienda ha un costo del lavoro che è ancora parametrato a
quando gli incassi erano superiori ai 100 milioni di euro, questo
dovrà valere per tutti, quindi dalla testa fino ai piedi di questa
struttura, credo debba avvenire su tutti i livelli di dirigenza.
Dal nostro punto di vista, come proprietà, siamo stati chiari nei
confronti di questa Dirigenza, nel senso che riteniamo che abbiamo
fatto i nostri passi anche nel momento in cui abbiamo proposto un
piano di rafforzamento patrimoniale, abbiamo detto che interventi
di quel genere non ne avremmo più fatti e che quindi occorreva e
occorre trovare delle soluzioni in tempi diversi.
Da un punto di vista della mozione, a mio giudizio, collega
Ferrero, essa presenta alcune criticità, semplicemente per il fatto
che i contenuti, se codificati così, limitano i parametri di
scelta, non solo attuali, ma anche futuri. Da sempre, credo, i
manager delle società sono scelti attraverso un'attenta valutazione
del curriculum e delle necessità che di volta in volta si sono
presentate; si valutano a seconda delle occasioni i pro e i contro,
questo avviene anche quando si fa riferimento alla legge sulle
nomine, che impone una procedura diversa, dopodiché c'è una
valutazione in tal senso. Se guardiamo il mondo dei casinò in
Italia, è un settore in qualche modo piccolo, dove non sono
tantissimi i soggetti che possiedono delle competenze adeguate e
hanno delle esperienze certificate in questo senso. Lo spazio di
ricerca, a mio modo di vedere, quindi risulterebbe ancora
ulteriormente circoscritto e quindi con delle possibilità più
limitate di andare a trovare e individuare una figura con i
requisiti indicati. Qui si aggiunge, oltre alla gestione di un
settore di competenza come quello del Casinò, anche la struttura
alberghiera, quindi si acquisiscono i curricula, certamente i
titoli di studio sono dei bagagli importanti che completano i
profili dei manager, ma credo che le competenze di un manager si
acquisiscano anche sul campo, con l'esperienza e la carriera
professionale che viene maturata in anni di lavoro. Io credo che,
per una scelta ponderata, si debba tener conto di tutti questi
elementi, cioè del percorso di studi come viene evidenziato, ma
anche quello relativo all'esperienza, alla carriera professionale
che viene maturata sul campo soprattutto in un settore delicato
come questo.
Voglio ricordare che l'azienda oggi gestisce due differenti
business
: il gioco d'azzardo e quello alberghiero, che, come
sono strutturati oggi, sono in qualche modo compenetrati, in questo
caso credo che la competenza richiesta in capo a soggetti
potenzialmente interessati rischierebbe di ridursi a pochi membri.
Il tetto dei 100 mila euro credo sia un ragionamento di buon senso,
però la ricerca sul mercato di professionalità in tal senso rischia
di risultare in qualche modo limitata. Io non voglio dimenticare
che stiamo parlando di due aziende: una l'hôtel e l'altra il
Casinò, che sono fuse in una società con un fatturato annuo intorno
agli 80 milioni di euro, con circa 1.000 dipendenti tra impiegati
diretti e in somministrazione, quindi anche una complessità di
rischi e di impegni connessi alla carica che sono senz'altro
rilevanti. Questo per dirle, collega, che si tratta di un'azienda
di medio/grandi dimensioni, dove il mercato nel complesso ad oggi,
se facciamo una ricerca fuori, per le dimensioni di questa società,
certamente stabilisce compensi di natura decisamente superiore. Non
sto dicendo che questa sia la direzione e il parametro da prendere,
faccio solo una valutazione che, date le dimensioni, i numeri - e
lei lo sa - di quest'azienda, se andiamo a vedere quei parametri,
certamente questo comporta immaginare delle retribuzioni
decisamente superiori rispetto a quello che viene fissato.
Detto questo, quindi, a mio modo di vedere, non ha senso
codificarle in un documento scritto e per queste motivazioni, pur
tenendo conto di un ragionamento che va in una logica di buon senso
e di risparmio, la mozione in oggetto non può essere accolta
nemmeno con le modifiche proposte e il nostro voto sarà pertanto un
voto contrario sul documento proposto. Grazie.
Presidente
- Grazie Assessore. Per la replica, ha chiesto
la parola il Consigliere Ferrero, ne ha facoltà.
Ferrero (M5S)
- Grazie Presidente.
Mi spiace constatare anche questa volta che poi le affermazioni
che vengono fatte in effetti non corrispondono alla realtà, perché,
quando mi si dice: "abbiamo sempre fatto un'attenta valutazione dei
curriculum"...andatevi a vedere il curriculum di Frigerio, mi
sembra che sia eloquente dal punto di vista della professionalità:
ha avuto delle esperienze nel casinò, ma andate a vedere che tipo
di esperienze, quindi non ha esperienze di tipo manageriale
precedenti nell'ambito dei casinò, non ha alcun titolo di
studio...almeno dal curriculum, a meno che il curriculum che è
stato pubblicato non sia falso. Quando quindi mi si dice: "attenta
valutazione", io non so chi abbia fatto l'attenta valutazione, non
mi è sembrata così attenta. È ovvio che, di fronte ad un muro del
genere, andremo a fare anche noi un'attenta valutazione degli altri
Dirigenti che sono all'interno della Casa da gioco e vedremo che
anche che anche nei confronti di questi Dirigenti la valutazione
non è stata tanto attenta. Se si sommano tutte queste cose, beh,
poi il risultato finale qual è? Il risultato finale è la situazione
in cui ci troviamo.
Io, per il polso che ho della situazione, io sento quasi un
"Frigerio bis" aleggiare nell'aria; se volete trasformare la Casa
da gioco in un campo di battaglia, fate questa scelta, però
rendetevi conto che sarà un bagno di sangue. Io spero che facciate
un ragionamento, qualche indicazione più stringente riguardo al
curriculum delle persone ci deve essere, anche perché sennò che
cosa siamo stati lì a parlare della nuova legge che regola le
partecipate? Non dovevamo andare in quella direzione di stabilire
un minimo di regole? Sennò facciamo com'è stato fatto sempre: si
piazza l'amico dell'amico, o l'amico e bell'è che fatto, anche
quando arriva da un'altra regione, non si capisce in base a che
titolo preferenziale la persona va ad occupare quei posti, quindi
mi spiace...
È ovvio che anche sulla questione dei soldi, ha detto che i 100
mila euro per un manager di quella caratura possono essere pochi e
io sono pienamente d'accordo, Assessore, con lei, infatti il
problema non è nei 100 mila euro, perché io 100 mila euro fissi
glieli metterei e metterei, in base ai risultati, anche un milione
di euro, perché se mi riporta la Casa da gioco in piedi e me la
rilancia, tutto sommato, anche il milione di euro che viene speso
per l'Amministratore è un buon investimento, invece così cosa
facciamo? Noi facciamo gli "investimenti alla Frigerio": 230 a
botta, Walter Romeo: 140 a botta, e avanti così.
Quali sono i criteri con cui viene valutato poi il
raggiungimento degli obiettivi? Punto interrogativo, e se mettiamo
punti interrogativi dappertutto, noi abbiamo messo un enorme punto
interrogativo sul futuro della Casa da gioco. Sia chiaro però, a
mio avviso, che questo voto contrario denota l'effettiva
inconsapevolezza in cui versa buona parte della maggioranza
riguardo alla gravissima situazione della Casa da gioco. La
responsabilità a questo punto ricadrà nelle vostre scelte, fate
attenzione comunque, perché noi vigileremo anche sulla scelta del
prossimo Amministratore, perché in una situazione del genere
mettere poi una persona che non abbia anche, diciamo, un minimo di
requisiti potrebbe anche comportare un certo tipo di responsabilità
a carico di chi si prende la briga di fare la scelta.
Presidente
- Grazie. Ha chiesto la parola il Consigliere
Bertschy, ne ha facoltà.
Bertschy (UVP) -
Grazie.
Per venire alla prima questione: quella della
task force
e della scelta che oggi noi facciamo di abbandonare quel tavolo di
lavoro, ci va, com'è stato annunciato qua, chiarezza per
chiarezza...dobbiamo aggiungere qualche cosa, perché ha ragione il
collega Borrello e capisco anche il rammarico dell'Assessore
Perron. Noi abbiamo fatto una prima parte di lavoro, dove abbiamo
avuto la possibilità di acquisire dei dati e di approfondire la
conoscenza dell'azienda attraverso un'analisi approfondita del
passato, ed era il lavoro che avevamo immaginato di fare nella
prima fase. Ci siamo trovati però, anche perché noi
rappresentavamo...io rappresentavo un gruppo politico e credo un
po' tutti gli altri...immediatamente bloccati nella seconda fase,
quando, a fronte del deliberato dell'ordine del giorno che aveva
costituito la
task force
, dove si ricordava che c'era una
risoluzione alle spalle e chiedeva il cambio di rotta sulla
Dirigenza, che non voleva dire: mandare tutti a casa, voleva dire
probabilmente riorganizzarsi all'interno cercando altre figure, ma
soprattutto che chiedeva un impegno preciso rispetto al
futuro...per due volte di fila, rispetto a questa domanda, non
abbiamo avuto risposta, collega Borrello e Assessore Perron, che
non vuol dire che da parte vostra non sia legittimo, ci
mancherebbe, però mancano, per quanto riguarda la condizione
politica per poter continuare il lavoro da parte nostra, gli
argomenti pregiudiziali.
Noi riteniamo che questi cinque anni vadano sostituiti da un
nuovo sistema di vedere l'azienda. È finita una fase, sulla fase ci
siamo già espressi più volte, per noi il piano di investimenti è un
piano di investimenti esagerato, probabilmente siamo stati mal
consigliati anche rispetto a questo, ma tanto è finita, oggi
bisogna passare ad una fase successiva. Rispetto a questo, voi
avete legittimamente deciso di non rispondere, perché avete
necessità di chiudere degli argomenti o anche di ridare fiducia
agli attuali Amministratori, agli attuali Dirigenti. Noi alle
spalle abbiamo una risoluzione votata che chiedeva altre cose e su
questa abbiamo ribadito per due volte la condizione. Non è dunque
la volontà di non lavorare: è l'impossibilità di lavorare per il
futuro, perché, quando abbiamo posto in certe situazioni
osservazioni tecniche rispetto a delle scelte fatte per
l'organizzazione dei giochi, per gli investimenti fatti, ci è stato
ribadito che le cose fatte sono le migliori, ma com'è giusto che
sia, chi le ha fatte ritiene che siano le migliori, noi non
possiamo dirlo. Tra l'altro, Assessore Perron, i dati del bilancio
li conosce meglio di me, ma sa benissimo che siamo partiti da 142
milioni nel 2002, oggi siamo a 64, che in questo quinquennio siamo
partiti da 94 milioni e oggi siamo a 64; che nel 2013 abbiamo fatto
67 milioni di introiti sui giochi, ne abbiamo fatti 64 nel 2014
quando i piani industriali chiedevano, dicevano, ci avevano
annunciato tutti altri dati.
Secondo argomento: cosa si aspettano i dipendenti. Certo che i
dipendenti vivono in Valle d'Aosta, hanno capito che in Valle
d'Aosta c'è la crisi e sono tutti disponibili a vedere con
un'attenzione diversa il loro futuro e anche il loro reddito
rispetto al lavoro che fanno. Vi chiedono solo, parte politica:
"non fateci regalare i soldi a chi fino ad ora ce li ha portati
via", vi stanno chiedendo solo quello! "Dateci in mano a della
gente che valorizzi i soldi che ci toglieranno dallo stipendio per
gli anni a venire fino a quando quest'azienda non sarà risanata;
dateci una speranza, ridateci un Amministratore che abbia
l'autorevolezza necessaria per fare delle scelte, per chiudere le
porte della Casa da gioco a tutti quelli che andranno ad
immischiarsi...e fare il piano di riorganizzazione della gestione,
l'allungamento degli orari, la rivisitazione degli stipendi, le
scelte per il futuro". Vi chiedono e ci chiedono di farlo con
persone che riabbiano o quanto meno abbiano una credibilità di
partenza, una credibilità di partenza che chi oggi ha amministrato
non ha più, che non vuol mica dire offendere nessuno, un
Amministratore può fare le sue scelte, però, se fallisce, è giusto
che lasci e il fallimento di un Amministratore lo si vede dai piani
industriali, i piani industriali fino ad oggi non hanno avuto le
risposte che chiedevamo.
Noi quindi a partire dall'alto, e la sensazione che avevamo
avuto nel leggere la mozione era quella giusta, vorremmo ridare una
speranza che quest'azienda non deve vivere solo di crisi e non può
mantenere i suoi bilanci in piedi solo perché si riducono i costi,
ma può anche aumentare i ricavi, può guardare in una maniera
diversa al mercato del gioco nazionale ed europeo e può rilanciare
un'idea differente di azienda anche per il territorio.
Chiudo dicendo che partire da 100 mila euro e pensare che la
parte variabile possa anche riguardare il 50 percento di questi 100
mila euro vuol dire fare quello che stanno cercando di fare dalle
parti di Sanremo e da altre parti. Le parti variabili misurate in
obiettivi concreti, che si misurino sul fatturato, su quello che
rimane di utile in un'azienda, non su delle cose effimere...possono
dare a partire dall'Amministratore unico l'indicazione che i
Dirigenti, passo passo, con degli obiettivi a breve termine, a
medio termine, a lungo termine, vengano misurati nel loro lavoro.
Non c'è null'altro quindi che un intento costruttivo per pensare
che il Casinò possa essere ancora fonte di reddito per la Valle
d'Aosta e un tentativo lo dobbiamo fare con amministratori
nuovi.
Presidente -
Grazie. Ha chiesto la parola il Consigliere
Chatrian, ne ha facoltà.
Chatrian (ALPE) -
Sì, grazie Presidente.
Per quanto riguarda la
task force
, probabilmente
torneremo su quest'argomento nel prossimo Consiglio. Sarò
brevissimo. Sinceramente, collega Perron, ci spiace molto, perché
la vediamo come un'occasione persa quella di non aver voluto
condividere con noi questa mozione: un'occasione persa perché lei
sa meglio di noi che il Signor Frigerio pochi mesi fa, quando ha
dovuto allegare una memoria al Governo regionale e al Consiglio
tutto per chiedere i 60 milioni di euro, ci ha fatto avere delle
previsioni "farlocche", previsioni fasulle, previsioni che non
stavano in piedi, soprattutto previsioni costruite ad arte, perché
l'andamento e i risultati non solo dei primi mesi...ma sta andando
in una direzione completamente diversa. Detto questo, quindi ci
spiace proprio che non abbia colto quanto meno lei, che ha raccolto
questa sfida pochi mesi fa, sfida difficilissima...noi abbiamo
partecipato per qualche mese a questo gruppo di lavoro, abbiamo
avuto modi di avere qualche piccola informazione, ma sicuramente la
riflessione più importante che abbiamo fatto attorno a quel tavolo
era: chi ha fallito deve lasciare, chi non è stato in grado deve
lasciare. Chiudete, chiudiamo il bilancio 2014, che sarà lacrime e
sangue, però poi dobbiamo rilanciarlo con delle persone capaci, con
esperienza e anche con dei titoli di studio, ma la parte
manageriale che ha gestito in questi anni la Casa da gioco e che ha
speso quasi 100 milioni di euro in pochi mesi, secondo noi, ha
fallito, ed era il momento giusto forse... Oggi, colleghi, noi
tutti vi abbiamo dato un'occasione per dire: "il prossimo futuro
cercheremo di andare in questa direzione, con delle regole...", lei
dice troppo stringenti, ma per gestire mille persone, quasi, un
bilancio da 80 milioni di euro, forse non avremmo bisogno di un
manager che abbia un po' di esperienza? Non avremmo bisogno di
persone che magari hanno un minimo di titolo di studio? Non avremmo
bisogno di persone che hanno una certa autorevolezza e anche una
certa capacità di gestire un'azienda non facile in un momento di
grande difficoltà? Non so...oggi noi vi abbiamo dato non solo dei
consigli, ma una traccia per poter risollevare quanto meno come
regole la nostra Casa da gioco, lei ce la rifiuta così...
L'unica cosa che chiediamo è: non ci prenda in giro, se
possibile, nel senso che, quando ci dice che c'è stata un'attenta
valutazione, cioè quanto meno non prendeteci per stupidi, se
possibile, perché il Signore che ha gestito per sette anni
l'azienda non aveva né titoli, né esperienza nel settore
alberghiero, nel settore delle case da gioco. Quanto meno la
richiesta, nel momento in cui vi diamo delle possibilità, delle
chance
per andare in una direzione alternativa è: non
prendeteci per stupidi. Grazie.
Presidente -
Grazie. Ci sono altri interventi? Ha chiesto
la parola il Consigliere Guichardaz, ne ha facoltà.
Guichardaz (PD-SIN.VDA)
- Grazie Presidente.
Il fatto che noi non abbiamo formalizzato un'uscita dalla
task force
non significa che il lavoro fatto all'interno non
presenti delle criticità, cioè noi all'interno della
task
force
abbiamo fatto un percorso che è stato ben rappresentato
dai colleghi della minoranza e della maggioranza, perché in quel
contesto credo che noi non fossimo lì in rappresentanza dell'una e
dell'altra componente, perché, tra l'altro, c'era anche uno
sbilanciamento un po' inconsueto, tant'è che noi eravamo
rappresentativi di ciascun gruppo consiliare e voi eravate
rappresentativi di due gruppi. L'intendimento all'interno di quella
task force
era quindi di acquisire delle informazioni il più
precise possibile e poi di dare delle indicazioni operative. Noi
credo che più di una volta abbiamo apportato il nostro contributo
dicendo che il problema non era solo ed esclusivamente legato agli
stipendi, alle situazioni, ma era proprio un problema di gestione,
era un problema di gestione che negli anni ha portato la Casa da
gioco alla situazione in cui siamo adesso.
Allora, lei, Assessore, ha detto: "non abbiamo intenzione di
ripetere, di ricapitalizzare nuovamente la Casa da gioco, di
ripetere di nuovo". Beh, se non avete intenzione, ci dite qual è
la...cioè qual è il vostro percorso, qual è il cammino che
intendete intraprendere per risanare il problema della Casa da
gioco. Noi ve l'abbiamo detto, la risoluzione è molto chiara:
parte...è vero, probabilmente non affronta tutte le questioni, si
fossilizza un po' sulla dirigenza, sui requisiti, ma è evidente
che, nel momento in cui c'è un problema, qualsiasi azienda cosa fa?
Tende a cambiare la squadra che non è stata in grado di portare in
porto e di conseguire gli obiettivi che ci si è dati: questo è
l'unico problema. Allora, il problema oggi è cercare di rendere
credibile una dirigenza e partire con un piano che tenga in
considerazione tutte le questioni che sono state evidenziate oggi,
compresa anche la questione delicatissima degli stipendi, la
questione delicatissima del personale, che, come ha detto il
collega Donzel, comunque deve essere messa in capo a chi è
legittimato a fare questo tipo di contrattazioni, questo tipo di
concertazioni. La decisione sulle strategie e su cosa fare della
Casa da gioco - diciamocelo chiaramente - non l'ha mica potuta
prendere la
task force
! Siamo stati messi nell'impossibilità
di agire, perché? Perché la decisione finale, cioè quella di
adottare materialmente dei provvedimenti e una strategia, la assume
la Giunta. Allora la Giunta ci ha detto che...o comunque non ha
accettato di porre in discussione in maniera chiara la Dirigenza,
tant'è che tutte le volte che si poneva questo problema il problema
veniva rinviato o per tecnicismi di varia natura...non si votava,
non si prendeva una decisione, a questo punto io credo che una
soluzione vada adottata, perché, Assessore, è tutto documentato,
rimangono agli atti anche le cose che ha detto lei oggi. Se lei
dice: "noi non ricapitalizziamo", io voglio capire, quando ci
troviamo nella situazione di dover risanare di nuovo un debito,
visti i presupposti, che si fa...ricapitalizzate. Che cosa si fa?
Se non si trova una soluzione in tempi ragionevoli...
Secondo me, qua quindi si deve partire da un punto, perché
altrimenti ha ragione il collega Ferrero: se non si parte da un
punto, se non ci si dà una dirittura o di arrivo o di partenza, non
si riesce a concludere nulla, perché tutto rimane nel vago, tutto
rimane in questa sorta di fumo che non è assolutamente chiaro e
questo è un punto di partenza che noi vi proponiamo aderendo alla
mozione dei colleghi del Movimento Cinque Stelle, altrimenti diteci
voi qual è la soluzione che intendete adottare.
Presidente -
Grazie. Ci sono altre richieste di
intervento? Se non ci sono altre richieste di intervento, possiamo
mettere in votazione la mozione comprensiva degli emendamenti, va
bene? La votazione è aperta. Possiamo chiudere la votazione? La
votazione è chiusa. Esito della votazione:
Presenti: 34
Votanti: 34
Favorevoli: 16
Contrari: 18
La mozione è respinta.
