Classificazione
COMMERCIO
Fiere, mostre e mercati



Oggetto del Consiglio n. 2282 del 5 aprile 2023 - Resoconto
OGGETTO N. 2282/XVI - Interpellanza: "Valutazioni in merito
all'organizzazione della prossima edizione del Marché Vert
Noël".
Marguerettaz (Presidente) -
Punto n. 58 all'ordine del
giorno. Per l'illustrazione, la parola al collega Brunod.
Brunod (LEGA VDA) -
Ovviamente anche questa è
un'iniziativa vecchia, riguarda il "Marché Vert Noël", anche questo
è un tema molto importante e strategico per quanto riguarda la
parte della promozione turistica della nostra Regione.
Avevamo appreso da diversi articoli di giornale che
nell'edizione di "Marché Vert Noël" appena conclusasi - adesso
ripeto le parole delle premesse perché si fa riferimento, come ho
detto, a gennaio - vi sono state diverse problematiche in merito
all'organizzazione dell'evento; tenuto conto che uno degli aspetti
che hanno condizionato in parte il gradimento in merito a
quest'importante appuntamento turistico invernale per la nostra
Regione sembrerebbe essere, oltre alla carenza di segnaletica, la
poca continuità di atmosfera natalizia tra una piazza e l'altra;
rilevato che, dalle informazioni riportate su ANSA dell'11 gennaio
2023, si apprendono le seguenti notizie: "Marché Vert Noël non
cambia, resta in tre zone centro di Aosta"; considerato che alla
regia di tale evento vi è la collaborazione tra il Comune di Aosta,
Chambre
e Regione; rimarcato che il "Marché Vert Noël" negli
anni ha sempre avuto la presenza di importanti numeri ed è sempre
stato considerato uno degli eventi di punta dell'inverno non solo
del capoluogo aostano ma per tutta la Regione, anzi, abbiamo anche
degli articoli dove nella presentazione l'allora Assessore
competente in materia dichiarava: "puntiamo a essere uno dei
mercatini numero uno al mondo", quindi queste sono le ennesime
conferme di quanto può valere questo "Marché Vert Noël", si
interpella quindi l'Assessore competente per conoscere, visto il
tempo a disposizione, se vi sia l'intenzione di fare delle
opportune valutazioni in vista della prossima edizione del "Marché
Vert Noël" affinché si riesca a creare un grande evento dove poter
vivere un'entusiasmante e calorosa atmosfera natalizia e se vi sia
l'intenzione di coinvolgere maggiormente tutti i diversi attori che
sono coinvolti in questo grande evento per la Valle d'Aosta, con
l'obiettivo di fare maggiore sinergia per ottenere un grande
risultato a livello organizzativo.
Credo che questa seconda domanda sia quella che ha più
importanza in quest'interpellanza perché, vedendo un po' il
resoconto del
post
"Marché Vert Noël", una delle più grandi
problematiche rievidenziate soprattutto da Ascom Confcommercio è
proprio quella dove si invita a una maggiore sinergia, una maggiore
collaborazione da parte di chi poi è più coinvolto e più
direttamente interessato all'evento.
Adesso ascoltiamo la sua risposta e vediamo cosa ne viene
fuori.
Presidente -
Per la risposta, la parola all'assessore
Grosjacques.
Grosjacques (UV) -
Con riferimento al primo quesito, come
il collega Brunod sa, il "Marché Vert Noël" è una manifestazione
che, per il suo rilievo sovracomunale, ha sempre avuto il sostegno
dell'Amministrazione regionale. In particolare diverse strutture
regionali, afferenti agli Assessorati competenti in materia di beni
culturali, turismo, risorse naturali, sviluppo economico, opere
pubbliche e territorio, compartecipano ad alcune spese e
forniscono, ciascuno secondo il proprio ambito di intervento,
autorizzazioni e servizi funzionali alla migliore riuscita
dell'evento.
Occorre tuttavia ricordare che, seppur in un clima di piena
collaborazione tra gli enti, il "Marché Vert Noël" è una
manifestazione a regia comunale e non regionale. L'intervento di
collaborazione da parte della Regione è infatti approvato dalla
Giunta regionale, edizione per edizione, in seguito a una specifica
richiesta avanzata dal Comune di Aosta. Fatte le opportune
valutazioni sui risultati e sulle eventuali criticità emerse nelle
edizioni precedenti, le scelte strategiche relative
all'organizzazione dell'evento sono quindi operate
dall'Amministrazione comunale, che mi sono premurato di sentire
informalmente anche alla luce delle criticità emerse nel corso
dell'ultima edizione, così come evidenziate dal collega Brunod, e
l'Amministrazione comunale ha preannunciato alcune proposte
migliorative che sono ancora al vaglio dei competenti uffici e che
ci saranno presentate nel corso di un incontro preparatorio
all'edizione 2023, confermando comunque sin d'ora la
location
suddivisa nelle tre piazze dell'ultima
edizione.
Per quanto riguarda il secondo quesito, alla luce di quanto
precisato in precedenza, i diversi attori interessati a vario
titolo saranno coinvolti dal Comune di Aosta al fine di ottenere la
massima partecipazione e consolidare le migliori sinergie
organizzative come già avvenuto per le scorse edizioni. A tale
proposito voglio segnalare che subito dopo il mio insediamento, il
giorno 8 marzo, l'Assessora al Comune di Aosta allo sviluppo
economico, alla promozione turistica e allo sport mi ha indirizzato
un invito a un incontro per l'illustrazione del progetto che il
Comune di Aosta intende proporre per l'organizzazione dell'evento
del 2023, chiedendo nel contempo la disponibilità dell'Assessorato
regionale del turismo a garantire il consueto sostegno a
quest'importante evento. L'incontro, al quale parteciperanno tutti
gli attori coinvolti, al momento non è ancora stato fissato con
data precisa.
Per quanto rappresentato quindi in precedenza, intendo
confermare la nostra disponibilità a definire le più opportune
modalità di sostegno dell'Assessorato e nel contempo a
rappresentare eventuali suggerimenti per il pieno successo
dell'iniziativa, anche alla luce dell'esperienza maturata nelle
precedenti edizioni.
Presidente -
Per la replica, la parola al consigliere
Brunod.
Brunod (LEGA VDA) -
Grazie Assessore. Ovviamente su questo
tema di cui ne condividiamo entrambi l'importanza, le criticità
purtroppo ci sono state e questa è un'iniziativa che voleva essere
costruttiva, sicuramente non in tono polemico, per cercare di
rendere il mercatino "Marché Vert Noël" al meglio delle proprie
potenzialità nell'interesse della Valle d'Aosta a livello non solo
nazionale ma a livello internazionale.
Già l'allora assessore Guichardaz mi aveva risposto a una
precedente interpellanza, mi sembra nel 2021, di questo discorso
che la regia è di competenza comunale e non regionale; è vero
ovviamente, nessuno contraddice queste affermazioni, però crediamo
e siamo convinti che, essendo un evento così importante e
strategico per la promozione e valorizzazione della nostra Regione,
sia molto importante che ci sia questa vicinanza e questa grande
attenzione dell'Assessorato del turismo per cercare, attraverso le
migliori forme di collaborazione e di sinergia, di ottenere tra
tutti un grande risultato. Questo è quello che noi vogliamo mettere
in evidenza e dalle sue risposte abbiamo percepito che c'è
disponibilità e volontà per dare continuità a un grande "Marché
Vert Noël", perché ovviamente la Valle d'Aosta si merita di avere
un grande evento di grande successo e siamo convinti che, con il
miglior coinvolgimento di tutti gli operatori, si riuscirà a
ottenere un grande risultato.
