Classificazione
AMBIENTE
CAVE, MINIERE E TORBIERE


Resoconto integrale del dibattito dell'aula
Oggetto del Consiglio n. 2828 del 11 novembre 1997 - Resoconto
SEDUTA POMERIDIANA DELL'11 NOVEMBRE 1997
OGGETTO N. 2828/X Iniziative per ovviare a danni ambientali in
Comune di Verrayes. (Interpellanza)
Interpellanza Premesso:
- che, in Comune di Verrayes loc. Champagnet, tra la strada
statale 26 e la Dora Baltea sussiste una cava di sabbia disattivata
e non più attiva da oltre un anno (dapprima sequestrata) in cui è
presente un cumulo enorme di terra estratta dalla Dora alta circa
metri 7 che costituisce grave danno ambientale, visibile sia
dall'autostrada, che dalla strada statale;
- che, quanto sopra, procura altresì danno alle abitazioni
circostanti allorquando è presente sul luogo il vento e rischia di
creare danni all'incolumità delle persone in presenza di
eccezionali piogge;
ciò premesso, i sottoscritti Consiglieri regionali
Interpellano
l'Assessore all'Ambiente per sapere:
1) se è a conoscenza di quanto sopra;
2) quali iniziative abbia posto in essere per ovviare a tale
degrado ambientale nonché a tale stato di pericolo e di danno per i
cittadini.
F.to: Dujany - Lanièce
Presidente Ha chiesto la parola il Consigliere Dujany.
Dujany (Aut) Si chiede all'Assessore all'ambiente di sapere se è
a conoscenza di questa situazione particolare che riguarda il
Comune di Verrayes, località Champagnet, di questa cava di sabbia
disattivata e non più attiva da oltre un anno, e quali iniziative
abbia posto in essere per ovviare a tale degrado ambientale e per
migliorare lo stato di convivenza dei cittadini che abitano la
zona.
Presidente Ha chiesto la parola l'Assessore all'ambiente,
urbanistica e trasporti, Riccarand.
Riccarand (VA) Ovviamente la presenza di questo cumulo di terra
è visibile a chi transita in zona, quindi era evidente il danno dal
punto di vista paesaggistico che questo rappresenta; non
conoscevamo tuttavia che fosse anche fonte di disagio da parte di
abitanti nelle case vicine nel senso che non avevamo avuto
segnalazioni specifiche in questo senso, né le aveva avute la
Stazione forestale di Châtillon a cui ci siamo rivolti.
L'Ufficio cave dell'Amministrazione regionale ha fatto una
verifica, si tratta di un impianto che un tempo funzionava come
impianto di escavazione in alveo, che è stato disattivato a metà
degli anni ?80 in conseguenza del divieto di escavazione in alveo,
e che poi è stato trasformato in un deposito di terra e di sabbia
in un'area privata inserita in una zona industriale del piano
regolatore comunale del Comune di Verrayes.
Questo deposito richiede un'autorizzazione del Comune; abbiamo
chiesto informazione al Comune competente che ci ha infatti
segnalato che nel giugno del ?95 è stata rilasciata alla società
Elisa l'autorizzazione di deporre questi cumuli di materiale, che
non dovranno superare l'altezza massima di 9 metri e dovranno
essere irrorati quotidianamente onde evitare la creazione di
pulviscolo. Questa scadenza aveva la validità di un anno; non ci
risulta dalla documentazione che abbiamo ricevuto che sia stata
rinnovata, quindi dovrebbe essere scaduta. Probabilmente non è
stata neanche applicata nel modo più corretto, perché se ci sono
questi problemi che vengono segnalati nell'interpellanza,
evidentemente non si è provveduto a questo intervento quotidiano,
come è previsto dall'autorizzazione.
Da parte nostra, se non ci sono segnalate altre iniziative
possibili, su cui siamo ovviamente disponibili, in questa fase, non
essendo una competenza diretta dell'Amministrazione, possiamo però
segnalare come abbiamo già fatto alla Stazione forestale ma in
particolare al Comune di Verrayes questa situazione e chiedere che
si intervenga con gli strumenti che ci sono, perché se non è stata
rinnovata quest'autorizzazione siamo al di fuori di un intervento
autorizzato, quindi o si provvede ad autorizzarlo debitamente con
le dovute cautele se si ritiene, altrimenti va ripristinata la
situazione e va asportato il cumulo con dei tempi che devono essere
fissati dall'Amministrazione comunale.
In caso di inottemperanza ci sono gli strumenti a livello di
sanzioni amministrative e di interventi per ripristinare la
situazione.
Il problema esiste e per quanto ci concerne ci attiveremo perché
si possa contribuire a determinare una soluzione.
Presidente Ha chiesto la parola il Consigliere Dujany.
Dujany (Aut) Mi dichiaro soddisfatto dell'intervento
dell'Assessore e conto che l'iniziativa nei confronti
dell'Amministrazione comunale si attivi al più presto, in modo tale
da superare questo problema.
