Classificazione
ENERGIA


Resoconto integrale del dibattito dell'aula
Oggetto del Consiglio n. 328 del 14 gennaio 2004 - Resoconto
OGGETTO N. 328/XII - Tariffe per la fornitura di energia
elettrica a seguito della liberalizzazione del mercato.
(Interrogazione)
Interrogazione
Premesso:
- che il 1° giugno 2001 è stata perfezionata la cessione
dall'ENEL alla Regione Valle d'Aosta, tramite la finanziaria
regionale FINAOSTA S.p.A.:
a) dell'intero capitale sociale della GEVAL S.p.A. (ora
Compagnia Valdostana delle Acque), la società di generazione
idroelettrica;
b) del 49 percento della DEVAL S.p.A., la società di
distribuzione di energia elettrica;
- che l'operazione in esame ha comportato un esborso
immediato di circa 763 miliardi;
- che, con due recenti decreti ministeriali, si è fatto un
altro passo in avanti verso la liberalizzazione del mercato
dell'energia, dando piena titolarità - dal gennaio 2004 - alle
funzioni dell'Acquirente Unico e del gestore della cosiddetta
"borsa elettrica";
Ciò premesso, i sottoscritti Consiglieri regionali
Interrogano
l'Assessore delegato per sapere:
1. considerato che l'Acquirente Unico sarà il solo fornitore
di energia per tutto il mercato vincolato, se sono ipotizzabili -
nel breve o nel medio periodo - soluzioni tariffarie più
convenienti per i consumatori residenti in Valle d'Aosta;
2. se non ritenga che l'attesa liberalizzazione del mercato,
il cui fine principale è la riduzione dei prezzi dell'energia a
carico dei consumatori (imprese e famiglie), rischi di limitare i
futuri risultati economici dell'operazione ENEL-Regione;
3. se e come l'azienda elettrica valdostana intende
partecipare alla cosiddetta "borsa dell'energia".
F.to: Tibaldi - Lattanzi - Frassy
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Vorrei dire in premessa che la risposta
non sarà brevissima, ma l'importanza della materia lo merita.
Come è noto, in data 1° giugno 2001 è stata perfezionata la
cessione "dall'ENEL" alla Regione, tramite la "Finaosta", degli
impianti sia di produzione che di distribuzione con la costituzione
della "GEVAL" e della "CVA", con la gestione di 29 impianti in capo
alla "CVA" con una potenza di 830 MW e una produzione di circa
2.750.000.000 kWh/anno. La "CVA" si è configurata, nell'ambito del
sistema elettrico nazionale come disciplinato dal cosiddetto
"decreto Bersani", come produttore che deve collocare l'energia
generata dai suoi impianti sul mercato libero dell'energia, non
avendo la possibilità di collocare la stessa verso il cosiddetto
"mercato vincolato", attraverso contratti stipulati con
"l'Acquirente Unico" e finalizzati a rifornire i distributori. Per
comprendere quanto sopra, è utile ricordare che, successivamente
all'emanazione del "decreto Bersani" e alla separazione dell'ex
monopolista "ENEL" nelle tre società: "ENEL Produzione" -
generazione di energia elettrica -, "TERNA" -proprietaria della
rete di trasmissione nazionale - ed "ENEL Distribuzione" -
distribuzione di energia elettrica e vendita al mercato vincolato
-, il mercato elettrico è stato suddiviso in due parti: il mercato
libero, accessibile ai soggetti consumatori di energia in quantità
definite dallo stesso decreto sulla base di idonee soglie di
accesso - attualmente oltre i 100.000 KWh/annuo - e il mercato
vincolato, costituito da tutti i soggetti che, per livello di
consumi, non possono ancora accedere al mercato libero dell'energia
e che quindi devono essere riforniti dal distributore competente
per area territoriale (la società, ovviamente, è la "DEVAL"). Il
mercato vincolato comunque cesserà di essere tale il 1° luglio
2007, quando sarà possibile per tutti gli utenti, compresa l'utenza
domestica, scegliere il fornitore di energia indipendentemente dal
proprio livello di consumi; da questo punto di vista, la Regione
avrebbe la possibilità di governare il sistema tramite la
"Finaosta"; se non sarà possibile, sicuramente da questa data sarà
possibile far fruire anche alle utenze domestiche dei vantaggi che
attualmente sono usufruiti dalle imprese.
La "CVA" ha operato, fin dal momento della sua costituzione, sul
mercato libero dell'energia, inizialmente cedendo una quota
rilevante della sua energia a soggetti grossisti. Il grossista è la
nuova figura del nostro sistema elettrico: un soggetto giuridico
che compra energia da diversi produttori e la rivende ai propri
clienti, lucrando sul differenziale tra costo di acquisto dal
produttore e ricavo di vendita al cliente. La "CVA" ha sviluppato
progressivamente una sua presenza sul mercato dell'energia,
cercando di superare i grossisti, attraverso le sue società
commerciali - "Idroenergia", "Idroelettrica Valle d'Aosta" e "CVA
Trading" - e già nel corso del 2002 la sua produzione è stata
interamente collocata a clienti finali, valorizzandola al meglio.
La "CVA" inoltre, attraverso una delle sue società commerciali, la
"CVA Trading", ha partecipato nel 2003 e nel 2004 alle procedure
del gestore della rete di trasmissione nazionale (GRTN) per
l'assegnazione di capacità di importazione dall'estero e per
l'acquisto della cosiddetta "energia" prodotta da impianti CIP 6
nella disponibilità del GRTN. L'energia acquisita attraverso la
partecipazione alle suddette procedure è stata poi venduta, con
buon margine di guadagno, a clienti del mercato libero, oltre a
quella prodotta dagli impianti di proprietà della "CVA". Nel 2003
il gruppo "CVA" ha gestito un volume complessivo di circa
4.000.000.000 kWh con circa 900 clienti e oltre 6.000 punti di
prelievo dislocati su tutto il territorio nazionale riforniti dalle
società commerciali. I primi dati del 2004 fanno ritenere che la
"CVA" possa sostanzialmente consolidare la sua posizione
commerciale, che la colloca certamente tra i primi 10 operatori del
mercato elettrico nazionale; questo per quanto riguarda la
produzione.
Per quanto concerne la distribuzione, come è noto, il 1° giugno
2001 è stato acquistato anche il 49% della società "DEVAL S.p.A.",
mentre il 51% è ancora di proprietà "dell'ENEL Distribuzione". Si
ricorda che l'accordo quadro sottoscritto "dall'ENEL", dalla
Regione Valle d'Aosta e dalla "Finaosta S.p.A." prevede che "l'ENEL
Distribuzione" possa vendere esclusivamente alla Regione Valle
d'Aosta la sua quota entro 5 anni dal 1° giugno 2001; scaduto tale
termine, entrambi gli azionisti hanno la possibilità di chiedere
che la società "DEVAL" sia quotata in Borsa. Essendo un
distributore, la situazione della "DEVAL S.p.A." è stata sin
dall'acquisizione - e lo è tuttora - completamente diversa da
quella della "CVA". La "DEVAL", come tutti i distributori, deve
operare verso il mercato vincolato acquistando energia
"dall'Acquirente Unico" o, più precisamente, dal soggetto che fino
ad oggi ha svolto le funzioni di "Acquirente Unico", cioè "l'ENEL
S.p.A." che, nello svolgimento di tale funzione, acquista l'energia
prioritariamente "dall'ENEL Produzione"; l'acquisto di energia
viene fatto a prezzi unitari definiti dall'Autorità per l'energia
elettrica ed il gas. La "DEVAL" la rivende ai suoi utenti a prezzi
che nella loro dinamica di formazione sono ancora molto simili a
tariffe: infatti essi comprendono, oltre al costo sostenuto per
l'approvvigionamento dell'energia da parte del distributore stesso,
anche i costi del servizio di distribuzione e vendita dell'energia
calcolati dal distributore sulla base dei suoi costi effettivi, ma
alla fine di ogni anno l'Autorità per l'energia elettrica ed il gas
verifica determinati parametri calcolati sui ricavi totali e sui
ricavi per categoria omogenea di utenza, imponendo eventualmente al
distributore di retrocedere agli utenti parte del costo della
fornitura di energia. L'attività di distribuzione, anche perché
qualificata come servizio pubblico, è quindi soggetta a numerosi
vincoli amministrativi e tariffari finalizzati, da un lato, a
garantire la sicurezza della fornitura ai clienti del mercato
vincolato e, dall'altro, a consentire la fornitura a prezzi
sostanzialmente allineati su tutto il territorio nazionale da parte
di tutti i distributori. A tal fine sono stati previsti i
sopraccennati meccanismi di perequazione dei ricavi dei
distributori, la cui possibilità di realizzare un risultato
economico positivo è legata principalmente alla capacità di fornire
il servizio di distribuzione dell'energia in modo efficiente ed
economico.
Passiamo ora ai singoli punti dell'interrogazione. Il tema
riveste una particolare importanza, sia per l'utilizzo di una
risorsa fondamentale per la Valle, sia per le conseguenze che ha
sul sistema economico, oltre che in termini di sicurezza di
gestione degli impianti di impatto ambientale. Per quanto riguarda
la prima domanda:
"considerato che
l'Acquirente Unico
sarà il solo fornitore di energia per tutto il mercato vincolato,
se sono ipotizzabili - nel breve o nel medio periodo - soluzioni
tariffarie più convenienti per i consumatori residenti in Valle
d'Aosta"
, il decreto 19 dicembre 2003, relativo all'assunzione
della titolarità delle funzioni di garante della fornitura dei
clienti del mercato vincolato da parte della società "Acquirente
Unico", sostanzialmente conferma la figura "dell'Acquirente Unico"
già prevista dal decreto legislativo n. 79/99. Il "decreto Bersani"
infatti prevedeva già, all'articolo 4, che venisse costituita una
società che stipulasse e gestisse i contratti di fornitura, al fine
di garantire ai clienti vincolati la disponibilità della capacità
produttiva di energia elettrica necessaria, nonché la realizzazione
della fornitura di energia elettrica in condizioni di continuità,
sicurezza ed efficienza del servizio, nonché di parità del
trattamento, anche tariffario. Compito "dell'Acquirente Unico",
quindi, è quello di approvvigionarsi di un quantitativo di energia
sufficiente a coprire le necessità del mercato vincolato al fine di
poter, a sua volta, approvvigionare i singoli distributori, i
quali, con le regole attuali, possono acquistare energia solo
"dall'Acquirente Unico". Ora, "l'Acquirente Unico" può
approvvigionarsi sia alla borsa dell'energia, sia con contratti
bilaterali, sia comprare energia di importazione.
Questo complesso meccanismo è finalizzato a mediare i diversi
costi di approvvigionamento dell'energia in capo "all'Acquirente
Unico", in modo tale che esso possa rivendere tale energia ai
singoli distributori ad un prezzo medio dell'energia uguale per
tutti i distributori: questa è la condizione fondamentale per il
mantenimento di una parità di trattamento economico per tutti i
clienti del mercato vincolato, parità di trattamento che si
esplicita nel rispetto della tariffa unica nazionale, da
intendersi, secondo noi - interpretazione tuttavia non
universalmente condivisa -, come prezzo massimo dell'energia per
categoria omogenea di utenti. Tale funzione è stata svolta,
dall'emanazione del "decreto Bersani" al 1° gennaio 2004,
"dall'ENEL", come previsto dal "decreto Bersani" stesso. Quanto
previsto dal decreto ministeriale del 19 dicembre 2003 non porta,
quindi, alcun elemento di sostanziale novità rispetto all'attuale
situazione del sistema elettrico nazionale e certamente non
modifica alcuno dei presupposti assunti per la definizione
"dell'operazione ENEL-Regione". La "CVA" non era e non è tuttora
coinvolta nel sistema di approvvigionamento del mercato vincolato e
il citato provvedimento ministeriale non cambia la sua situazione
verso il mercato vincolato; questo sarebbe possibile - ma sappiamo
che non sarà così - qualora il cosiddetto "disegno di legge
Marzano" sul sistema elettrico nazionale preveda la possibilità per
le società di distribuzione di poter mettere sullo stesso piano sia
i clienti idonei, sia i clienti vincolati, ma al momento tale
disegno di legge non prevede questa possibilità.
La "DEVAL", dal 1° gennaio 2004, avrà come riferimento per il
suo approvvigionamento di energia non più "l'ENEL S.p.A.", ma
"l'Acquirente Unico", cosa che non modifica l'operatività del
rapporto stesso. La possibilità di elaborare soluzioni tariffarie
più convenienti per i consumatori residenti in Valle d'Aosta
pertanto non è cambiata per effetto del suddetto decreto. La
"DEVAL" opera come distributore territorialmente competente, è
tenuta ad elaborare opzioni tariffarie non discriminatorie per
gruppo omogeneo di clienti, deve rispettare i vincoli posti
dall'Autorità per il gas e l'energia sui ricavi per classe di
clienti, può elaborare opzioni tariffarie speciali per il
territorio predisposte appositamente per fare fronte alle esigenze
di particolari categorie di clienti, il tutto nel rispetto della
sua autonomia gestionale e dei vincoli posti dal sistema stesso nei
confronti dei soggetti che esercitano l'attività di
distribuzione.
Per ovviare in parte alle rigidità che gravano sulla "DEVAL", la
"CVA" ha costituito il Consorzio di autoproduzione "Idroelettrica
Valle d'Aosta". Il consorzio conta ad oggi 146 soci valdostani a
cui corrispondono 293 punti di prelievo, che rappresentano circa
127 GWh di consumo annuo. Tra i soci sono presenti società di
impianti a fune, imprese industriali, società di servizi,
cooperative, alberghi, comuni e comunità montane, l'ASL e la
Regione con 17 punti di prelievo in fornitura. Le condizioni
economiche applicate ai soci sono estremamente competitive rispetto
al mercato libero dell'energia e consentono ai soggetti
somministrati dal consorzio con energia prodotta dagli impianti
della "CVA" di realizzare risparmi nell'ordine del 15% del costo
dell'energia. Tale sconti sono possibili per effetto delle
particolari condizioni normative di cui gode un consorzio di
autoproduzione, realizzabile solo se si dispone di una produzione
di energia da fonte rinnovabile. Ad essi si aggiungono altri 10
punti di prelievo localizzati in Valle d'Aosta a cui corrispondono
circa 48 GWh di consumo annuo riforniti dalle altre società
commerciali di "CVA" a condizioni di mercato. In ogni caso è allo
studio, con esperti di diritto amministrativo, la possibilità di
estendere l'esperienza del consorzio di autoproduzione ai clienti
vincolati per poter anticipare la scadenza del 2007.
Per quanto riguarda le utenze domestiche della Valle d'Aosta, i
cosiddetti "clienti vincolati", così come quelli nazionali, se il
mercato dell'energia funzionerà e soprattutto se vi sarà un diverso
rapporto fra domanda e offerta sul mercato nazionale, sarà
possibile andare verso una riduzione delle tariffe, ma credo che
per ottenere questo si debba andare verso un aumento delle capacità
di produzione statali, perché oggi sappiamo che il sistema
elettrico nazionale non è in grado di far fronte alla richiesta del
mercato nazionale, ma utilizza quote di energia da
importazione.
Seconda domanda:
"se non ritenga che l'attesa
liberalizzazione del mercato, il cui fine principale è la riduzione
dei prezzi dell'energia a carico dei consumatori - imprese e
famiglie -, rischi di limitare i futuri risultati economici
dell'operazione ENEL-Regione"
. Mi sorprende che la "Casa delle
Libertà" si ponga in termini problematici la questione della
liberalizzazione del mercato, perché la "vicenda CVA" ha dimostrato
come l'iniziativa specifica che è nata in Valle sia potuta nascere
e si sia potuta sviluppare grazie al processo di liberalizzazione,
quindi non vediamo con preoccupazione questo elemento. La
liberalizzazione è iniziata nel 2000 e le prime forniture a clienti
idonei erano fatte a soggetti che consumavano oltre 20 GWh/anno;
oggi siamo a clienti che consumano 100.000 KW/h, quindi il processo
si è allargato. L'avvio del mercato libero dell'energia elettrica è
stato certamente caratterizzato da condizioni economiche di
rilevante vantaggio rispetto a quelle del mercato vincolato per
coloro che hanno avuto la possibilità di accedervi.
La situazione di strutturale carenza di offerta d'energia
rispetto alla domanda che caratterizza l'Italia, come gli eventi da
giugno a settembre 2003 hanno evidenziato con i relativi black out,
ha però determinato una situazione in cui il fornitore ha un
notevole potere negoziale nei confronti del cliente. Questa
situazione non sembra destinata a modificarsi sostanzialmente
ancora per 3/4 anni, ossia finché non saranno entrati in funzione
impianti oggi ancora solo sulla carta ed il gestore della rete non
avrà ricostituito il margine di sicurezza necessario a gestire le
punte di domanda. Nel medio periodo è prevista ancora una
situazione di una non tendenziale riduzione dei costi di energia.
La riduzione delle soglie di idoneità ha determinato un ampliamento
della domanda nel mercato libero, a cui si è aggiunto l'incremento
dei consumi nazionali, in particolare il trend di crescita dei
consumi non ha consentito di spostare rilevanti quantità di energia
dal mercato vincolato al mercato libero. Tutto ciò ha determinato
una progressiva riduzione della competitività delle condizioni
economiche offerte nel mercato libero rispetto a quelle del mercato
vincolato e le condizioni economiche mediamente applicate alle
forniture del 2003 sul mercato libero si sono ulteriormente
avvicinate ai prezzi di fornitura del mercato vincolato. La "CVA"
ha ovviamente sfruttato questa situazione di mercato migliorando
tra il 2001 ed il 2003 i margini sulla vendita dell'energia
prodotta. Occorre sottolineare che la valutazione
economico-finanziaria utilizzata per la definizione del prezzo
pagato ad "ENEL S.p.A." per la "CVA" era stata fatta tenendo conto
del fatto che la società in corso di acquisizione avrebbe operato
esclusivamente sul mercato libero dell'energia.
Le stime dei prezzi di cessione dell'energia, utilizzate nella
succitata valutazione economico-finanziaria e fatte nel periodo di
negoziazione dell'acquisizione, 1999-2000, inoltre riflettevano le
aspettative di mercato valide in quel momento: quindi la curva
media dei prezzi di vendita era più cauta rispetto a quello che in
effetti è stato realizzato nel 2001, nel 2002 e nel 2003, nonché di
quello che il budget 2004 consente di prevedere per l'anno
corrente, anche se il 2004, per effetto della rivalutazione
dell'euro rispetto al dollaro, sconterà ricavi più bassi rispetto
al 2003 a causa del minor costo di approvvigionamento energetico.
Questi maggiori margini hanno significativamente accelerato i tempi
di rientro dell'investimento effettuato dalla Regione. È inoltre
prevedibile che lo sviluppo del mercato libero dell'energia per i
prossimi 3-4 anni consenta di attestare le previsioni dei prezzi
sul mercato libero a livelli ancora superiori a quelli previsti
nelle simulazioni economiche finanziarie di riferimento per la
formulazione del prezzo di acquisto delle centrali idroelettriche
"dell'ENEL". In merito alle preoccupazioni enunciate, si prevede
nel medio periodo di rientrare dall'investimento in tempi inferiori
rispetto a quelli previsti, come da "business plan" predisposto
dalla "CVA". Tale "business plan" prevedeva, per le due società (la
"DEVAL" e la "CVA"), nel triennio 2001-2003, delle entrate alla
Regione - fossero queste fiscali o derivanti dagli utili della
società - di 141 milioni di euro; oggi, ci troviamo, nei primi 3
anni, sulla base dei risultati a consuntivo del 2001-2002 e del
preconsuntivo del 2003, con entrate complessive di 303,9 milioni di
euro, a fronte di un esborso dell'operazione di acquisto di "DEVAL"
e "CVA" di 394 milioni di euro. Ci troviamo in una situazione in
cui il risultato economico della società è stato ampiamente al di
sopra delle previsioni e questo è un "trend" che si conserverà
ancora per i prossimi 3 o 4 anni. Da questo punto di vista, quindi,
l'operazione, per le ricadute che ha avuto in termini generali sul
piano economico, ma anche in termini strettamente fiscali, è
un'operazione positiva. Nel calcolo delle entrate fiscali
ovviamente non è stata calcolata quella ipotizzata di 90 milioni di
euro relativa alla tassazione delle plusvalenze, quindi possiamo
dire che i dati sono molto confortanti.
Ultima questione:
"se e come l'azienda elettrica valdostana
intende partecipare alla cosiddetta "borsa dell'energia""
. Il
sistema del dispacciamento di merito economico degli impianti di
generazione, più spesso indicato come "borsa elettrica", è stato
previsto dal "decreto Bersani" all'articolo 5 e avrebbe dovuto
essere avviato, secondo le indicazioni del decreto stesso, al 1°
gennaio 2001. Le modalità di funzionamento della borsa elettrica
sono state oggetto di innumerevoli confronti che hanno coinvolto il
Ministero delle attività produttive, l'Autorità per l'energia
elettrica ed il gas, il gestore della rete di trasmissione
nazionale, il gestore del mercato elettrico, "l'Acquirente Unico"
e, naturalmente, gli operatori del sistema - produttori, grossisti
- e i rappresentanti della domanda. Le discussioni in merito alle
regole di funzionamento e la necessità di risolvere questioni
fondamentali, quali, ad esempio, la disponibilità dei dati di
misura e l'offerta dei servizi alla rete, hanno fatto slittare
l'avvio della borsa elettrica numerose volte. Ad oggi la normativa
di riferimento appare completa e in corso di definitiva
approvazione da parte degli enti istituzionalmente competenti;
pertanto il 2004 è destinato ad essere l'anno in cui gli operatori
avranno la possibilità di familiarizzare con i meccanismi della
borsa elettrica in prospettiva della sua messa a regime per il 1°
gennaio 2005. La "CVA" ha costantemente seguito l'evoluzione della
normativa relativa alla borsa elettrica, ha partecipato alle
numerose sessioni di prova organizzate finora dal gestore del
mercato elettrico, ha già avviato investimenti in sistemi di
"energy management" finalizzati ad ottimizzare la programmazione
della produzione per un'eventuale partecipazione alla borsa
elettrica.
La partecipazione alla borsa elettrica, stante la non
obbligatorietà della borsa stessa per gli operatori del sistema
elettrico, è, quindi, oggetto di attenta valutazione da parte della
società sulla base, tra l'altro, della normativa in corso di
approvazione; degli esiti del periodo di prove sopra ricordato;
della possibilità di aumentare la valorizzazione dell'energia
prodotta dagli impianti, tenuto conto che si tratta di energia da
fonte rinnovabile, a cui è garantita una priorità di
dispacciamento, ma con produzione non programmabile sugli impianti
ad acqua fluente; della possibilità e della convenienza di
conservare il rapporto diretto con il "parco clienti" ad oggi
acquisito, al fine di realizzare una catena di valore articolata
sulle attività di produzione, di "trading" e di vendita d'energia
in un'ottica di creazione di maggiore valore per l'azionista
Regione.
Credo che questa operazione abbia dato dei risultati positivi e
che in prospettiva potrà essere utilizzata dai consumatori
cosiddetti "vincolati". Termino qui il mio intervento.
Si dà atto che, dalle ore 10,56, presiede il Vicepresidente
Lanièce.
Presidente - La parola al Consigliere Tibaldi.
Tibaldi (CdL) - Vorremmo innanzitutto dissipare una perplessità
dell'Assessore in merito ai presunti termini problematici con i
quali viene affrontata la questione dell'energia. Noi non
l'affrontiamo in termini problematici perché siamo fautori e
prosecutori di un processo di liberalizzazione del mercato
elettrico, che è stato avviato, come ha detto l'Assessore, nel 1999
con il "decreto Bersani" e che sta andando avanti a tappe
importanti con altri ministri, in particolare il Ministro Marzano,
che ha dato il nome ai due decreti adottati prima di Natale
riguardanti "in primis" la borsa elettrica e poi "l'Acquirente
Unico", di cui ha fatto cenno anche l'Assessore nella sua risposta.
La sua, quindi, è un'autonoma interpretazione, ma che non
corrisponde al nostro pensiero. I nostri termini non sono
problematici, ma sono prospettici, perché comunque il processo di
liberalizzazione deve trovare una Valle d'Aosta - in particolare
gli enti elettrici valdostani che si occupano di produzione e di
distribuzione dell'energia - all'altezza del mercato, che è in fase
transitoria e che si completerà nel 2007, quando anche le famiglie
- gli utenti finali - saranno libere di acquistare l'elettricità
dal fornitore preferito e questi piccoli consumatori, con loro
massa globale, potranno accentuare e determinare la competizione
fra le varie aziende elettriche.
Le prospettive che intendiamo porre alla vostra attenzione sono
due. Prima prospettiva: gli utenti finali - la stragrande
maggioranza anche nella composizione valdostana -, cioè le famiglie
e le piccole imprese, oggi collocati nell'ambito dei clienti
vincolati, potranno acquistare nel 2007 al miglior prezzo
dall'azienda che preferiranno.
Speriamo che i benefici per i valdostani, in termini di tariffe
più convenienti, arrivino al più presto, considerato anche
l'ingente sforzo finanziario effettuato dalla Regione nel 2001 con
l'acquisizione del comparto elettrico. Teniamo presente che le
bollette elettriche delle famiglie medie sono aumentate
vertiginosamente, in particolare nel 2003: l'aumento è di circa 9,2
euro rispetto al 2002, un più 2,8%. Le prossime albe non ci
vedranno beneficiare di tariffe scontate e anche se l'Assessore ha
fatto tutto un ragionamento complesso, anche sotto il profilo
tecnico, sulle fasi evolutive, oggi come oggi, i Valdostani,
nonostante l'esborso di quasi 800 miliardi per acquistare il
comparto elettrico, non hanno un immediato sgravio in bolletta. Ci
preoccupa anche l'assetto futuro della "Compagnia valdostana delle
acque", che si dovrà confrontare ed essere competitiva con le altre
società italiane ed internazionali.
L'Assessore ha più volte magnificato il risultato economico
dell'operazione Enel, il ritorno dell'investimento effettuato dalla
Valle d'Aosta, i benefici a livello fiscale: sono dati che sono
stati divulgati sui vari mass-media, che evidenziano risultati
economici di tutto rispetto, ma constatiamo altresì che la
Compagnia - non appena entrata nella piena sovranità della gestione
- ha provveduto ad aumentare le assunzioni. Non vorremmo che
un'errata politica gestionale rischi di collocare, di qui al 2007,
la "CVA" in una posizione di minore concorrenzialità rispetto alle
altre aziende elettriche nazionali e internazionali che comunque
occupano il mercato.
Il tempo a disposizione purtroppo non permette un
approfondimento della questione. Pensavo che le risposte
dell'Assessore fossero più telegrafiche, mentre lui ha fatto una
panoramica più completa sull'argomento, quindi ci ripromettiamo di
tornare sulla questione, magari con una mozione, in modo da poter
coinvolgere anche altri colleghi nell'ambito di questo importante
dibattito.
