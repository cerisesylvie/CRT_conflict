Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3459 del 3 febbraio 1988 - Resoconto
OGGETTO N. 3459/VIII - DINIEGO DI AUTORIZZAZIONI DI
AGGIORNAMENTO AL PERSONALE NON MEDICO DIPENDENTE DALL'U.S.L.
(Interrogazione).
PRESIDENTE
: Do lettura dell'interrogazione in oggetto,
presentata dal Consigliere Sandri.
INTERROGAZIONE
VENUTO a conoscenza che nel periodo 1° gennaio - 31 ottobre 1987
sono state rifiutate al personale non medico dipendente dall'U.S.L.
dieci autorizzazioni d'aggiornamento di cui quattro per esaurimento
della quota finanziaria attribuita all'Unità Operativa n. 1 per
esaurimento della quota finanziaria attribuita al distretto n. 2
(entrambe proposte da fisioterapisti) con motivazioni complesse
basate su giudizi di merito dell'iniziativa e solo tre per mancanza
di informazioni indispensabili;
RITENUTO indispensabile evitare per il futuro che
l'aggiornamento professionale del personale paramedico sia
condizionato dalla penuria di risorse finanziarie, per altro
abbondanti nel bilancio regionale e comunque ben meglio
utilizzabili in questo settore;
GIUDICATO negativamente il giudicare dei contenuti
dell'aggiornamento da parte di un Assessorato che non presenta le
strutture adeguate per un reale indirizzo, soprattutto in un
settore come quello della fisioterapia in cui tanta poca esperienza
esiste purtroppo in Valle;
INTERROGA
l'Assessore alla Sanità per conoscere:
-
a quanta ammontava la quota finanziaria per ogni unità
operativa e distretto interessato dai provvedimenti di diniego
d'autorizzazione;
-
quanto di tali somme è stato speso per l'aggiornamento dei
medici e quanto per il personale paramedico;
-
sulla base di quali criteri si è stabilito che il corso
"Cours de formation à la méthode Mézières" e la consulenza
e/o
il GRSA-AIAS di Bologna fossero inadeguati alla dizione di
aggiornamento
o
all'utilità per i servizi;
-
quali siano le somme a disposizione per l'aggiornamento del
personale medico e paramedico per il 1988.
PRESIDENTE
: Ha chiesto la parola l'Assessore alla Sanità
e Assistenza Sociale, Voyat; ne ha facoltà.
VOYAT (U.V.):
Sempre su questo argomento era già stato
risposto ad una precedente interrogazione con risposta scritta,
presentata dal Consigliere Sandri. Cercherò di rispondere in modo
più approfondito anche a questa seconda interrogazione.
Penso che il Consigliere Sandri sappia che il programma è
preparato nell'anno precedente a quello del suo effettivo
svolgimento, da una commissione mista, nella quale sono
rappresentati tutti i sindacati medici e non medici. Ritengo che
questi aggiornamenti, organizzati in modo un po' più organico dal
1985, abbiano già cominciato a dare i loro primi frutti.
Per capire come siano strutturati e come funzionino questi
programmi, si può far riferimento agli atti, già pubblicati, di
tutti gli aggiornamenti e di tutti i corsi di formazione
professionale svoltisi nel 1985; quelli relativi al 1986 sono in
fase di predisposizione.
Credo, però, che nel testo dell'interrogazione ci siano alcune
imprecisazioni, specie là dove si sostiene che, in una risposta
dell'U.S.L. o dell'Assessorato, alcuni corsi o consulenze sono
stati giudicati
"inadeguati alla dizione di aggiornamento
o
all'utilità per i servizi".
È chiaro che la ragione alla quale accenna il Consigliere Sandri
non è l'unica ad aver causato il diniego all'aggiornamento, che,
invece, è stato determinato, principalmente, dall'impossibilità di
interrompere, per periodi piuttosto lunghi, il servizio di
fisioterapia nei vari distretti. Il periodo di aggiornamento in
questione, infatti, che si sarebbe dovuto svolgere all'estero e che
sarebbe durato 25 giorni, era stato chiesto da 2
fisioterapisti.
Noi abbiamo controproposto di accettare, al limite, un corso di
aggiornamento che i due fisioterapisti avrebbero dovuto seguire in
tempi distinti e non contemporanei, proprio per garantire la
continuità del servizio: uno nel mese di novembre e l'altro in un
periodo diverso.
Rispondo ora alla prima domanda della interrogazione, che mira a
conoscere
"a
quanto ammontava la quota finanziaria per
ogni unità operativa e distretto interessato dai provvedimenti di
diniego d'autorizzazione".
Per il Servizio n. 4, unità operativa di vigilanza, lo
stanziamento globale del 1987 ammontava a 6 milioni e 578 mila
lire, delle quali 3,2 milioni spettavano al personale laureato e
3,3 al personale infermieristico. Sempre per lo stesso anno, lo
stanziamento per il laboratorio ammontava a 6,6 milioni di lire,
delle quali 5,5 per il personale laureato e 1 milione circa per
quello infermieristico. Per l'unità operativa di medicina lo
stanziamento ammontava a 11,5 milioni, quasi 10 dei quali per il
personale laureato e 1,660 per il personale infermieristico. Per
l'ortopedia lo stanziamento totale ammontava a 6,5 milioni, dei
quali 5,5 per il personale laureato e 1 milione circa per il
personale infermieristico. La rianimazione ha avuto 7,6 milioni,
6,6 dei quali per il personale laureato e 1 milione per il
personale non laureato. Il distretto n. 12 ha avuto globalmente
5,182 milioni, senza alcuna distinzione tra le due categorie del
personale. I distretti numero 7, 8 e 9, hanno avuto, in totale, 3
milioni e 49 mila lire.
Occorre aggiungere che le spese di partecipazione a convegni o a
"stages" di aggiornamento all'estero non sono comprese nelle cifre
che ho appena ricordato, perché si tratta di quote aggiuntive, a
carico dell'Amministrazione regionale, che vengono prelevate da
vari capitoli di spesa.
Il dott. Sandri ha sicuramente sentito che, per quanto concerne
il 1988, all'interno della commissione sono emerse delle difficoltà
e qualcuno ha proposto addirittura di trasferire la questione
dell'aggiornamento all'U.S.L. Tuttavia, per non bloccare il
servizio di aggiornamento, che ormai sta andando avanti da alcuni
anni, noi abbiamo approvato una deliberazione-stralcio per cercare
di sopperire alle necessità dei primi mesi del 1988.
Nel corso dei prossimi giorni avremo una riunione con le
organizzazioni sindacali, nel corso della quale cercheremo di
definire la composizione della commissione ed il finanziamento
relativo al 1988.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Ringrazio l'Assessore per i dati che mi ha
fornito e che mi consentono di avanzare alcune osservazioni sul
modo in cui è stato impostato il programma di aggiornamento.
Occorre dire, intanto, che le somme stanziate per il personale
para-medico sono nettamente insufficienti rispetto alle esigenze ed
alle richieste. In ortopedia, per esempio, dove c'è un notevole
numero di para-medici, sia a livello di infermieri professionali
che di fisioterapisti, c'è uno stanziamento annuo di appena 1
milione. Questa cifra è assolutamente insufficiente, perché serve
solo a coprire uno "stage" di 4 o 5 giorni per una persona sola. Se
noi moltiplichiamo il costo di questo "stage" di aggiornamento per
i 15 o 20 infermieri o fisioterapisti, ci balza evidente agli occhi
la modestia di tale investimento.
È da parecchio tempo che noi denunciamo quella politica
regionale che tende a non integrare i fondi nazionali previsti per
l'aggiornamento professionale del personale para-medico. La
stragrande maggioranza dei corsi, per i quali era stato chiesto il
finanziamento, era estremamente interessante ed utile. Se i
fisioterapisti sono pochi, ciò può anche essere una diretta
conseguenza della scarsa preveggenza e della mancanza di
programmazione nella istituzione dei loro organici.
Vorrei fare altre due osservazioni. La prima - così come è stato
confermato dalla smentita dell'Assessore - è relativa al fatto che
il vero problema, che ha impedito l'attività di aggiornamento dei
fisioterapisti, è stato l'impossibilità di poter interrompere il
servizio di fisioterapia. Mi piacerebbe anche sapere, però, chi e
come si sia permesso di sindacare e sostenere che il corso
richiesto fosse super-specialistico, rispetto ovviamente alle
esigenze del servizio.
Come è stato fatto giustamente notare anche dall'Assessore,
questa giustificazione non stava molto in piedi, ma ancora meno
poteva starci se, invece che essere espressa dalla commissione che
sovrintende all'aggiornamento professionale regionale, fosse stata
accampata - cosa molto probabile - da una singola persona.
L'aggiornamento professionale, infatti, è una questione molto
complicata e credo che solo con estrema cautela e attenzione si
possano esprimere giudizi seri sulla bontà o meno di certe forme di
aggiornamento. In ogni caso, bisognerebbe sempre interpellare il
personale interessato e non limitarsi al semplice invio di
comunicazioni scritte, che possono essere interpretate come dei
"diktat" imperativi.
Vorrei far notare al Consiglio che un investimento di soli 3
milioni, per l'aggiornamento professionale di ben 3 distretti, è un
qualcosa che grida vendetta di fronte a Dio! È una cifra talmente
modesta che rende improcrastinabili una profonda ristrutturazione
ed un notevole potenziamento dell'aggiornamento degli operatori
professionali.
Spero e mi auguro che queste difficoltà, per il 1988, possano
essere superate con la buona volontà di tutti. Rimane il fatto,
però, che almeno una parte di queste difficoltà è sicuramente
imputabile alla modestia dei finanziamenti. Quando le disponibilità
sono poche, emergono, forse, con più evidenza i difficili rapporti
tra una categoria di persone e l'altra. È estremamente negativo,
infatti, mettere in contrasto i fondi per i para-medici con quelli
stanziati per i medici, anche perché, alla fin fine, ci rimette il
personale para-medico, che è molto più numeroso di quello
laureato.
