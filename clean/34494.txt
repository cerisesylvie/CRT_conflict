Classificazione
CONSIGLIO REGIONALE
Costituzione e funzionamento degli organi consiliari
Attività consiliare d'aula



Oggetto del Consiglio n. 2263 del 22 febbraio 2012 - Resoconto
OGGETTO N. 2263/XIII - Reiezione di risoluzione:
"Interpretazione autentica dei compiti attribuiti alla Commissione
speciale d'inchiesta di cui alla l.r. 11 agosto 1981, n.
48".
Risoluzione
Il Consiglio regionale della Valle d'Aosta/Vallée
d'Aoste
Considerata l'istanza presentata da un cittadino it 9
febbraio 2012, con cui si chiede, ai sensi della l.r. 11 agosto
1981, n. 48 (Istituzione dell'anagrafe patrimoniale dei Consiglieri
regionali) che si accerti la veridicità di quanto dichiarato dal
Consigliere regionale Claudio Lavoyer circa il proprio reddito nel
corso della corrente legislatura regionale;
Preso atto che la conferenza dei Capigruppo, a maggioranza,
ha ritenuto inammissibile l'istanza stessa in quanto "non motivata
né suffragata da dati di fatto, prove o elementi certi atti a far
ritenere che le dichiarazioni prodotte dal Consigliere Lavoyer non
siano veritiere" e in quanto la Procura della Repubblica e la
Guardia di Finanza starebbero già provvedendo ad accertamenti
relativamente alle movimentazioni finanziarie e alla situazione
patrimoniale riconducibili al Consigliere Lavoyer;
Rilevando che
- il richiedente non ha chiesto di accertare la disponibilità
su conti correnti del Consigliere Lavoyer, ma solo di verificare se
la movimentazione anomala certificata dalla Banca d'Italia non
possa nascondere l'esistenza di redditi eventualmente non
dichiarati;
- la Conferenza dei Capigruppo ha semplicemente il compito di
accertare che la richiesta sia regolare e motivata e non deve
esprimersi sui contenuti della motivazione, per cui essa dovrebbe
operare soltanto un vaglio di regolarità formale;
- non spetta al richiedente presentare, a supporto della
propria richiesta, prove o elementi certi, essendo la loro ricerca
compito precipuo della Commissione d'inchiesta;
- l'esistenza di indagini da parte della Magistratura e della
Guardia di Finanza non ha alcun rapporto diretto con la competenza
del Consiglio regionale, trattandosi di funzioni distinte e aventi
finalità diverse fra loro;
Per questi motivi
Impegna
la I Commissione consiliare "Istituzioni e Autonomia" del
Consiglio regionale a elaborare entro 30 giorni una proposta di
interpretazione autentica da sottoporre al Consiglio regionale
dell'esatta portata e del significato dei compiti attribuiti alla
commissione speciale d'inchiesta di cui alla legge regionale 11
agosto 1981, n. 48 (Istituzione dell'anagrafe patrimoniale dei
Consiglieri regionali), nonché dei poteri ad essa
attribuiti.
F.to:
Bertin - Giuseppe Cerise - Chatrian - Donzel -
Carmela Fontana - Louvin - Patrizia Morelli - Rigo
Presidente
- La parola alla Consigliera Patrizia Morelli,
per mozione d'ordine.
Morelli (ALPE)
- Grazie Presidente.
Per mozione d'ordine, giusto per definire quale può essere
l'ordine della prosecuzione dei lavori: sono le 19,37 ed abbiamo
ancora tre risoluzioni che richiederanno un dibattito abbastanza
articolato. Da qui alle 20 e forse anche alle 20,30 dubitiamo che
si possano esaurire le discussioni. La disponibilità è legata alla
prosecuzione dei lavori; sono le 19,38.
Presidente
- La parola al Consigliere Empereur, per
mozione d'ordine.
Empereur (UV)
- Grazie Presidente.
Nel corso dei lavori avevo chiesto la disponibilità di tutte le
forze presenti all'interno del Consiglio ed avevo acquisito questa
disponibilità da parte dei rispettivi Capigruppo. La disponibilità
era quella di continuare nei lavori e provare a finire oggi. Dal
nostro punto di vista, alla luce della disponibilità su una delle
risoluzioni presentate, ci sono tutti i presupposti affinché questo
succeda.
Presidente
- Procediamo intanto con il punto n. 31.2.
La parola al Consigliere Louvin.
Louvin (ALPE)
- Grazie Presidente.
Questa risoluzione è stata introdotta e già in qualche modo
annunciata al momento delle comunicazioni di questa mattina del
Presidente del Consiglio regionale. È una risoluzione che pone il
problema dell'accertamento dei redditi dei Consiglieri regionali,
alla luce di una legge ormai trentennale di questo Consiglio, di
cui penso la maggior parte dei presenti non abbia mai avuto
cognizione o ne abbia perso memoria nel corso di questi anni. Una
legge che fu fortemente proposta e sostenuta dal Consigliere De
Grandis, che molti conoscono ed abbiamo apprezzato in questi anni
come personalità di grande spessore e serietà, che si poneva, prima
ancora che la legge nazionale si facesse carico delle problematiche
relative alla trasparenza patrimoniale dei pubblici amministratori,
il problema di questi accertamenti da parte del Consiglio
regionale. Una parte di questa legge poi - abbiamo potuto appurare
- è stata superata ed assorbita da una normativa nazionale molto
più pregnante, contenuta in una legge del 1982, ma è rimasta in
vigore ed è sicuramente operante la parte che affida alla
costituzione di una commissione speciale, di una commissione
d'inchiesta la possibilità di accertamenti ulteriori in relazione
ai redditi dei Consiglieri regionali, qualora questo venga
richiesto da parte di un cittadino. Uno dei Consiglieri regionali
dell'epoca che votarono questa legge non ne aveva perso memoria ed
è ricorso, come semplice cittadino, a questa legge, chiedendo un
accertamento speciale in relazione alla vicenda che abbiamo già
discusso in quest'aula e che ha condotto alle dimissioni del
collega Lavoyer dalla funzione di Assessore regionale alle finanze,
bilancio e patrimonio. È doveroso, siccome questa procedura ha
avuto uno svolgimento interno ad organi del Consiglio regionale,
che anche all'esterno si abbia cognizione di cosa sia avvenuto di
così significativo...perché un singolo cittadino attivasse questo
meccanismo.
Scrive il signor Tamone:
"Ho appreso dai giornali che la
Banca d'Italia avrebbe irrogato una sanzione pecuniaria ad un
istituto di credito valdostano in relazione a presunte
movimentazioni finanziarie, riconducibili in qualche modo alla
persona del Consigliere regionale Claudio Lavoyer, all'epoca dei
fatti ricoprente la carica di Assessore regionale alle finanze,
bilancio e patrimonio. L'ammontare delle movimentazioni in
questione, indicate dal verbale della Banca d'Italia nella cifra di
oltre 40.000.000 di euro, rende non credibile quanto riportato
dalle dichiarazioni rese dal Consigliere nelle sue dichiarazioni
patrimoniali, ai sensi della legge regionale 11 agosto 1981, n.
48",
che è la legge che istituisce l'anagrafe patrimoniale dei
Consiglieri regionali.
"In particolare
- scrive ancora il
signor Tamone -
le risultanze dell'indagine bancaria fanno
emergere possibili gravi omissioni nel dovere di rendere conto,
come prescritto dalla legge, di tutti i redditi provenienti da
attività di qualunque genere o natura. Il richiedente ritiene
doveroso che il Consiglio regionale proceda pertanto ai necessari
accertamenti e formula espressa richiesta che si accerti la
veridicità di quanto dichiarato dal Consigliere Claudio Lavoyer in
relazione al proprio reddito nel corso della corrente legislatura
regionale".
Questo è quanto chiede un cittadino; lo chieda un
cittadino, lo chiedano mille cittadini o migliaia di cittadini -
come abbiamo fatto poco fa per una petizione -, è doveroso che ci
sia una risposta da parte delle istituzioni. Questa istanza non ha
avuto accoglimento, è stata stoppata ieri dalla Conferenza dei
Capigruppo, che a maggioranza - ovvero con il voto contrario del
Partito Democratico e di ALPE - ha ritenuto inammissibile
l'istanza, in quanto: primo, non motivata, né suffragata da dati di
fatto, prove o elementi certi, atti a far ritenere che le
dichiarazioni prodotte dal Consigliere Lavoyer non siano veritiere
e, secondo elemento cardine della decisione, in quanto la Procura
della Repubblica e la Guardia di Finanza starebbero già provvedendo
ad accertamenti relativamente alle movimentazioni finanziarie ed
alla situazione patrimoniale riconducibili al Consigliere
Lavoyer.
Noi, come Consiglieri proponenti di questa risoluzione, abbiamo
approfondito le motivazioni addotte dalla Conferenza dei Capigruppo
e quattro punti, nei quali si articola la motivazione di questa
nostra proposta di risoluzione, riflettono quattro diversi punti di
vista rispetto a quanto è stato deciso in sede di Capigruppo.
Molto brevemente: il richiedente non ha chiesto di accertare la
disponibilità su conti correnti del Consigliere, ma solo di
verificare se la movimentazione anomala, certificata dalla Banca
d'Italia, non possa nascondere l'esistenza di redditi eventualmente
non dichiarati. Le semplici disponibilità su conti correnti, che
siano modeste o ingenti poco importa, non sono in discussione
nell'accertamento che viene richiesto. È solo l'eventuale non
veridicità della dichiarazione dei redditi, che è stata resa dal
Consigliere, che deve essere accertata. C'è stato, a nostro avviso,
un fraintendimento da parte della Conferenza dei Capigruppo su
quanto viene richiesto.
Secondo punto: la Conferenza dei Capigruppo ha un compito molto
preciso, quello di accertare che la richiesta sia regolare - sotto
questo profilo non sono emerse osservazioni, né obiezioni - e
motivata, e non deve esprimersi sui contenuti della motivazione,
per cui ha secondo noi l'onere soltanto di fare un vaglio di tipo
formale. Questo esplicita la legge n. 48/1981 dicendo che
"ne
verifica la regolarità e l'ammissibilità ai sensi dell'articolo
precedente"
. Quindi non doveva la Conferenza dei Capigruppo
esprimersi sui contenuti della motivazione, che sono stati espressi
in modo succinto, ma molto chiaro - e chiunque ci sta ascoltando ne
può prendere atto, perché abbiamo dato lettura di documenti
ufficiali e fonti di stampa che sono noti a tutti -, non spetta
quindi alla Conferenza Capigruppo entrare nel merito della
motivazione, cosa che avremmo dovuto fare, noi, oggi. Sarebbe stato
nostro preciso dovere, se la Conferenza Capigruppo non avesse posto
un filtro di questa natura, fare nella giornata di oggi, salvo poi
respingere nel merito questa richiesta.
Terzo punto: non spetta al richiedente presentare, a supporto
della propria richiesta, prove o elementi certi, questo è quello
che si chiede alla commissione d'inchiesta. Quando leggiamo dalla
decisione della Conferenza Capigruppo che l'istanza non è motivata,
né suffragata da dati di fatto, prove o elementi certi...insomma,
se uno avesse prove o elementi certi, non sarebbe certo qui a
discuterne in questi termini; è una richiesta che viene fatta
affinché la commissione si attivi. E, aggiungo, è una richiesta che
riteniamo vada nell'interesse del diretto interessato di aver un
luogo dove poter discutere, e discutere - sottolineo -
"riservatamente, con la giusta riservatezza", questa questione.
Quarto punto: l'esistenza di indagini da parte della
Magistratura e della Guardia di Finanza, che non ha alcun rapporto
con quanto richiesto dal signor Tamone, perché si tratta di
funzioni distinte e con finalità diverse. Questo è un punto
politico, colleghi, questa commissione non ha una valenza di
procedura di tipo giudiziale o simili, ma ha una valenza
esclusivamente politica, di accertamento della veridicità ai fini
dell'onorabilità dello stesso Consigliere. Sono due piani
assolutamente distinti che non si sovrappongono, e quando si dice
che la politica deve tenere i suoi spazi e non sconfinare in quelli
della Magistratura e viceversa, si chiede proprio questo.
Quindi, in conclusione, Presidente, ringraziandola per la
cortesia di avermi concesso qualche minuto in più per illustrare la
risoluzione, la richiesta è che venga investita immediatamente la I
Commissione consiliare, la Commissione "Istituzioni e Autonomia"
del Consiglio, perché ci sia un'interpretazione chiara a beneficio
di questo Consiglio, nell'eventualità di altre future iniziative in
merito, sulla portata, sul significato dei compiti che sono stati
assegnati dalla legge alla commissione speciale d'inchiesta - non
abbiamo mai avuto per fortuna bisogno di ricorrere a questa
procedura - ed ai poteri che siano ad essa attribuiti. E quindi di
poter dire ai nostri concittadini: c'è una possibilità, ha
determinate finalità, porterà a determinate conseguenze, nulla più
e nulla meno. Questo chiedono i sottoscrittori di questa
risoluzione, nell'invitare tutti i colleghi a sostenerla perché sia
fatta piena chiarezza su questa procedura nuova in qualche modo
alla nostra esperienza diretta. Grazie.
Presidente
- Dichiaro aperta la discussione generale.
La parola al Presidente del Consiglio, Alberto Cerise.
Cerise A. (UV)
- Ringrazio il collega Louvin perché ha
parlato tanto, ha detto quasi tutto e così mi risparmia un bel
pezzo di discorso. Cercherò di essere un po' più sintetico.
In questo lungo
excursus
c'è stata un'interpretazione del
tutto soggettiva dei disposti della legge n. 48 e sono riportati
quei punti che lei ha voluto sottolineare e che di fatto
negherebbero l'operato della Conferenza dei Capigruppo. Basterebbe
richiamare i contenuti di quella conferenza per capire come in
effetti siamo fuori luogo, nel senso che lei trasforma la
Conferenza dei Capigruppo in una specie di "comitato passacarte" al
quale arriva un'istanza e bellamente questa l'accetta e, senza fare
alcun tipo di esame, la passa al Consiglio. Non è così, perché
l'articolo 4 dice che il Presidente del Consiglio sottopone
l'istanza entro 15 giorni dalla data di ricevimento all'esame della
Conferenza dei Capigruppo, che ne verifica la regolarità - e fin
qui abbiamo stabilito che la domanda è regolare - e l'ammissibilità
ai sensi dell'articolo precedente. Peccato che l'articolo
precedente, al comma 2, dice che ogni cittadino può richiedere al
Presidente del Consiglio, con istanza scritta e motivata, che si
accerti la veridicità di quanto dichiarato da un singolo
Consigliere. Ora questa parola, "motivata", avrà pure un
senso...oppure è stata messa lì per caso? La contestazione più
grossa viene fuori dal fatto che la domanda non è motivata, cioè si
è sentito dire che ad un certo punto c'è stata infrazione da parte
di una banca, che ci sono stati dei movimenti per quanto riguardava
i risparmi oppure i conti correnti di un Consigliere, e da qui si è
dedotto che...ma questa non è una motivazione, questo è un atto di
presunzione! Ecco perché i contenuti dell'articolo 4 sono risultati
fondamentali per dire che l'istanza era irricevibile.
Mi permetto poi di sottolineare che, qualora l'istanza sia
ritenuta irregolare o inammissibile, la Conferenza dei Capigruppo
deve motivare la reiezione ed il Presidente del Consiglio provvede
a comunicarla per iscritto al presentatore dell'istanza, cosa che è
stata fatta. Allora la legge contempla in maniera specifica la
possibilità della Conferenza dei Capigruppo di rigettare l'istanza,
non è un abuso quello che viene fatto, ma è una procedura e, come
tale, del tutto legittima! Si va avanti...si dice: nel caso in cui
fosse stata ammessa la commissione speciale, e quant'altro...non è
del tutto vero quello che lei sostiene al riguardo del rapporto che
c'è fra le procedure che sono previste dalla legge ed i rapporti
con la Magistratura e gli organi finanziari, perché qui si legge
che:
"Qualora i fatti accertati dalla commissione speciale
d'inchiesta possano costituire reato, l'intera documentazione
relativa all'inchiesta deve essere trasmessa a cura del Presidente
del Consiglio alla Magistratura ed ai competenti uffici finanziari
dello Stato. La documentazione acquisita dovrà essere in ogni caso
trasmessa agli uffici finanziari dello Stato nel caso che questi ne
facciano richiesta".
Quindi c'è addirittura la possibilità
degli uffici finanziari di farne specifica richiesta, cosa che
finora non è arrivata.
Questi sono degli elementi sufficienti a dire che la risoluzione
è totalmente infondata, è sicuramente un contenuto anche elegante
di motivazioni, che sono però prive di sostanza. Per questo motivo
ed in funzione di quanto ho sostenuto prima, chiedo che venga
respinta, proprio perché in contrasto con gli stessi dispositivi
della legge.
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, una prima considerazione che magari parte un po'
da lontano, ma che è una volontà che, senza andare a prendere tempo
inutile, serve solo a rendere compiuto un ragionamento, è che sin
dall'antichità, anzi migliaia di anni prima della nascita di
Cristo, si è posto un problema molto delicato. quello del rapporto
della legge con il cittadino. E uno degli elementi da sempre visto
come dirompente nella storia dell'umanità è il Codice di Hammurabi,
perché ad un certo punto un sovrano decide di mettere per iscritto,
naturalmente su una pietra con tanto di incisione, le leggi, in
modo che i cittadini - quei pochi che all'epoca sapevano leggere -
potevano leggere la legge e non essere più nelle mani di altri per
conoscerla e sapere qual era. Quindi la stesura di una legge era
ritenuto un passo avanti, sufficiente perché i cittadini fossero in
grado da soli di leggere e di condurre una retta condotta. Erano
indicate anche le pene per chi violava le norme, ma l'idea era
quella di consentire al cittadino di accedere direttamente alla
legge.
La prima cosa che balza all'occhio è che qui si sta dicendo che
un cittadino ha letto male, ha capito male, ha scritto anche peggio
e non ha formulato nel modo più corretto la sua richiesta. Io
vorrei invece andare all'essenza della norma. La norma è stata
votata da questo Consiglio regionale - guarda caso sono andato a
vedermi per curiosità chi ha votato questa norma - dalla
maggioranza di allora, composta dall'Union Valdôtaine, dall'Union
Valdôtaine Progressiste, dalla Democrazia Cristiana e dai
Democratici Popolari. Non è stata una legge dei barbari della
sinistra che volevano fare chissà quali ispezioni...è stata una
legge votata da questo Consiglio quando la maggioranza era - si
potrebbe dire - una maggioranza di "moderati", per capirci. Devo
dire che all'epoca c'era forse qualche assenteismo in più, perché
non erano tanti i presenti quel giorno in Consiglio, la cosa forse
non appassionava più di tanto, votarono in 24, voti favorevoli 18,
passò al pelo la legge, 6 voti contrari, ma considerate che
all'opposizione c'era allora il Partito Comunista, che aveva da
solo 7 seggi. Questo per dirvi che questa legge fu votata con lo
spirito di dire: la metto lì, a disposizione del cittadino
valdostano che, quando vorrà, la utilizzerà.
Invece noi siamo nelle condizioni di dire ai cittadini: siete
dei begli ignorantoni, bisogna rivolgersi ad una commissione molto
particolare che deve interpretare quello che avete scritto. Altra
cosa è dire: la legge arriva in Consiglio regionale, il quale si
esprime contro perché la ritiene non opportuna; è diritto del
Consiglio. Ma il cercare di far passare il cittadino come colui che
non è in grado di leggere la legge e solo alcuni esperti sono così
bravi da...è un cosa che ha sollevato in me una certa antipatia, un
certo atteggiamento di amarezza nei confronti di una politica che,
se può dire al cittadino "sei ignorante" glielo dice a ogni piè
sospinto...perché questo gli stiamo dicendo: "sei ignorante della
legge, non hai formulato bene la tua domanda"! Io non lo condivido
questo, anche perché, Presidente Cerise, con tutto il rispetto che
devo alla sua carica, lei dice: Louvin dà un'interpretazione
soggettiva, ed io vorrei capire qual è l'interpretazione oggettiva!
Anche la maggioranza dei Capigruppo ha dato la sua
interpretazione...adesso non mi spingo a sollevare le teorie di Eco
rispetto a fin dove può spingersi un'interpretazione, ma certamente
è un'altra interpretazione rispetto alla nostra, che ha la stessa
dignità della nostra, se non che si impone attraverso dei numeri,
non attraverso dei ragionamenti oggettivi. E lei stesso poi
riconosce che il soggetto cittadino che fa la domanda la motiva, ma
definisce quella motivazione pretestuosa...allora mi consenta di
leggere la motivazione. La motivazione è: l'ammontare delle
movimentazioni in questione indicate dal verbale della Banca
d'Italia nella cifra di...questo scrive il cittadino, che lo avrà
letto su un giornale suppongo, non ha nessun elemento lui, lo legge
su un giornale autorevole, e dice: siccome c'è una denuncia di
questo tipo, vi invito a fare il vostro dovere, cioè ad istituire
una commissione che verifichi questa cosa. Mi sembra che tutto fili
liscio; poi, come succede in Parlamento sulle autorizzazioni a
procedere, si può decidere di darle o non darle, questa è un'altra
cosa. Ma dire che questo cittadino ha toppato...io dico di no!
Questo cittadino ha fatto esattamente quello che chiede una legge
regionale.
Allora il fatto che, anche qui, ha sollevato alcune perplessità
da parte mia è che nel resoconto - che in moltissime parti è curato
e fatto molto bene - della Conferenza dei Capigruppo c'è un
passaggio che dice:
"rilevato che sono state ritenute
applicabili le disposizioni della legge nazionale n. 441/1982, in
quanto contenevano adempimenti ulteriori o dettagliavano meglio i
contenuti della legge regionale n. 48/1981"
...cioè noi abbiamo
votato una legge regionale, noi autonomisti convinti, dopodiché
diciamo che lo Stato fa una legge che è meglio della nostra, per
cui noi adesso applichiamo quella nazionale e, anche se quella
nazionale non dice niente in merito a questa cosa, riteniamo non
più esercitabile il diritto espresso dalla legge regionale? Quando
ho letto questo ho detto: non ci credo! Non credo che un Consiglio
regionale di una Regione autonoma non faccia prevalere la legge
regionale, votata da questo Consiglio regionale, su un'evoluzione
legislativa nazionale! Di solito rettifichiamo, interveniamo con
un'altra legge regionale, andiamo a ribadire la nostra potestà
legislativa, ma non diciamo che ormai c'è una legge nazionale e la
nostra la buttiamo nel cassetto! Ma stiamo scherzando? O siamo
autonomisti tutto l'anno...e non solo quando ci fa comodo, tanto
per essere chiari! Anche questo passaggio non mi ha convinto per
niente e, come vedete, non sono entrato nel merito della questione,
cosa che non mi interessa. L'oggetto qui è che un cittadino fa una
richiesta che a noi pare assolutamente rispondere ai requisiti di
regolarità, come hanno condiviso tutti, ma individuare un vizio di
forma nella mancanza di motivazione, su questo non ci stiamo, tanto
più che andrebbe colto che lo spirito di questo cittadino è di
voler utilizzare la legge e questo Consiglio ha tutta la potestà
per rigettare l'iniziativa del cittadino in sede politica.
Allora, a me non sta bene che dovermi beccare delle "sparate"
quotidiane sulla stampa di alcuni Consiglieri che dicono...
(interruzione del Consigliere Agostino, fuori
microfono)
...mi sto proprio rivolgendo a lei, signor Agostino, che tutti i
giorni ce l'ha con i franchi tiratori e non ha il coraggio di
portare in Consiglio una legge! Se è così coraggioso come spesso
rivendica, perché invece di accusare di ignoranza un cittadino, non
porta qui la sua istanza e qui, lei, si alza e dice quello che
pensa...lo dice solo nei corridoi e non lo dice qua, davanti a
tutti...visto che lei la fa lunga su quello che bisogna dire in
modo palese dappertutto! Allora lo faccia fino in fondo, e vediamo
come vota su questa risoluzione, lei, che è così pronto a dire la
sua davanti a tutti...non nei corridoi, lo dica qua!
Presidente
- La parola al Consigliere Louvin.
Louvin (ALPE)
- Grazie Presidente.
È atipico, ma apprezzabile, che il Presidente Cerise - succede
ed è successo - scenda dall'empireo nei banchi del Consiglio, per
fare - come ha fatto con puntualità - una replica a delle
argomentazioni dei colleghi. Lo ringrazio per averlo fatto dai
banchi del Consiglio, questo mi permette di contraddirlo, cosa che
cerchiamo di non fare quando svolge le sempre difficili funzioni di
Presidenza dell'Assemblea. Tre sole sottolineature di dissenso
rispetto alle sue argomentazioni, che sono peraltro argomentazioni
di maggioranza e non presidenziali, non è il "Verbo fatto carne", è
il punto di vista, nell'assenza di altri interventi da parte dei
colleghi di maggioranza, della maggioranza politica in quest'aula.
La Conferenza dei Capigruppo sarebbe ridotta al ruolo quasi
umiliante di "passacarte"...direi proprio di no, ma a un ruolo
molto contenuto nel momento in cui si presuppone che sia - come
deve essere - servente dell'aula nel preparare il terreno e
nell'effettuare un lavoro di accertamento formale che non compete a
noi, all'interno di un'assemblea, fare, ma che in un luogo più
ristretto si opera sul piano tecnico.
Noi interpretiamo in modo molto diverso da come è stato fatto
questo obbligo di motivazione. Scusate, cosa ne può sapere il
cittadino di queste vicende? Deve andare, lui, ad assoldare qualche
investigatore privato? deve interpellare delle banche, dei soggetti
economici, deve fare delle indagini? Credo che abbia un obbligo di
motivare il perché chiede questo accertamento in modo plausibile,
perché se la motivazione fosse irrilevante, bene avrebbe fatto la
Conferenza dei Capigruppo.
Colleghi, dire che l'esistenza di una movimentazione finanziaria
di queste dimensioni sia totalmente irrilevante, ininfluente, è
dire un qualcosa che ciascuno di voi, nei suoi rapporti personali,
con i suoi elettori, non dirà, dirà altre cose, ma non dirà per non
essere considerato un
minus habens
o una persona di
malafede, che il fatto che ci siano delle movimentazioni di queste
dimensioni sia una cosa che non ha nulla a che vedere con la
problematica reddituale, salvo pensare - ma non lo voglio pensare -
del collega Lavoyer che si diverta a fare delle movimentazioni
assolutamente fittizie! Ci saranno altre spiegazioni...lei stesso,
collega Lavoyer, ha sollecitato la possibilità di dare queste
informazioni e di fare chiarezza.
A noi pare che l'accertamento che doveva fare la Conferenza dei
Capigruppo dovesse essere di altra natura, nella sostanza dovesse
limitarsi ad un accertamento di generica fondatezza e motivazione:
questo è il senso della motivazione. Noi non stiamo mettendo in
dubbio la decisione dei Capigruppo, non la condividiamo, ma questa
istanza di un singolo cittadino è finita qui; noi chiediamo di fare
chiarezza per altre eventuali successive future vicende,
semplicemente lo chiediamo perché non ci siano più equivoci e non
si vada ogni volta a dire: manca anche questo, manca anche
quell'altro, ti sei dimenticato una marca da bollo...no, che sia
chiaro cosa vuol dire il Consiglio regionale della Valle d'Aosta
quando ritiene che ci debbano essere dei presupposti di regolarità
e motivazione!
Infine la questione dei rapporti con la Magistratura. Lei ha
fatto benissimo, Presidente, a ricordarci che ci sono degli
obblighi di trasmissione alla Magistratura, qualora vengano
accertate delle questioni che possono avere una rilevanza penale.
Forse ne parleremo anche domani su altre questioni, ma qui, a noi,
non compete fare questo tipo di accertamento; a noi compete
l'obbligo che ci pone in carico una legge regionale di verificare
se una dichiarazione che ognuno di noi - trentacinque, più credo
l'Assessore Lanièce come Assessore tecnico - fa, è una
dichiarazione sull'onore e come tale è ritenuta adeguata...niente
di più, niente di meno.
Lei, Presidente Cerise, a nome della maggioranza dichiara che
sarà respinta questa richiesta - ripeto - di chiarificazione, di
bonificare il terreno...ce ne rammarichiamo moltissimo! Riteniamo
molto pretestuosa la scelta che ha fatto la maggioranza a nome
della quale lei ha parlato, perché frustra una richiesta naturale
da parte di un cittadino, che doveva vedere quest'aula,
tranquillamente, con un voto trasparente, l'assunzione di
responsabilità di ogni singolo Consigliere a fronte di quanto
veniva richiesto. Questa è una garanzia per noi tutti, una garanzia
che ciascuno di noi, domani, non venga ad essere oggetto di
richieste assolutamente immotivate: che ci sia un filtro, ed un
filtro anche elevato richiesto in questa Assemblea, ma non che il
filo spinato sia montato da parte della Conferenza dei Capigruppo
in un luogo oltretutto dove il cittadino non ha nessun accesso,
nessuna visibilità, nessuna possibilità di interlocuzione e nemmeno
di impugnativa.
Riteniamo che sia mancata in questo momento una volontà di
rispetto della nostra legge, di rispetto di una volontà che fu
espressa trent'anni fa, ma che, per quanto ci riguarda come parte
politica, consideriamo assolutamente attuale, e che è quella che
intorno alla trasparenza reddituale e patrimoniale dei singoli
Consiglieri non ci siano ombre o possibili discussioni. Grazie.
Presidente
- La parola al Consigliere Segretario
Rigo.
Rigo (PD)
- Credetemi, non è per far perdere due minuti
che ho chiesto di intervenire, ma voglio capire meglio il senso del
voto contrario e del voto favorevole a questa risoluzione, perché
nella parte impegnativa ci sono alcune cose per me chiare, perché
le ho firmate...quindi vi posso dare l'interpretazione autentica
nel senso che do io rispetto alla nostra risoluzione.
Per la prima volta, mi sembra - non sono andato a curiosare
nella storia -, dal 1981 un cittadino ha fatto riferimento alla
legge n. 48 per chiedere al Consiglio di accertare la veridicità di
quanto dichiarato da un Consigliere regionale; per la prima volta
la Conferenza dei Capigruppo ha dovuto esaminare questa istanza,
non avendo dei precedenti. La Conferenza ha assunto, a maggioranza,
la decisione di dichiarare non ammissibile questa lettera perché -
ha detto il Presidente riassumendo credo la discussione della
Conferenza dei Capigruppo - mancano le motivazioni, quelle
motivazioni indicate dall'articolo 3 della legge.
Non voglio qui mettere in discussione l'operato della Conferenza
dei Capigruppo, ma sembra - dal dibattito odierno e dal dibattito
che si è svolto nella Conferenza dei Capigruppo - che non sia
chiaro il senso della motivazione. Cosa vuol dire "motivazione",
come si stabilisce che un'istanza è motivata, quali sono gli
elementi certi perché un cittadino possa ottenere "giustizia"
attraverso la legge n. 48? Voglio capire perché non è possibile
interpellare la I Commissione, perché questa dia un'interpretazione
autentica dell'articolo 3 (lo fa anche il Parlamento); questo vuol
dire non rigettare la decisione della Conferenza dei Capigruppo, ma
indicare ai cittadini che volessero domani - io spero mai - fare
riferimento a questa benedetta legge, quali elementi, oltre al
certificato di cittadinanza italiana e quello attestante il
godimento dei diritti civili e politici, deve allegare! Quindi non
capisco perché non si voglia incaricare la commissione di
confrontarsi su questo e vedere di modificare l'articolo 3 della
legge n. 48; non possiamo essere fumosi davanti alla richiesta che
sta venendo da parte dei cittadini di chiarezza e trasparenza degli
atti amministrativi e, in particolare, degli atti che riguardano le
nostre attività!
Ripeto: non ho firmato questa risoluzione per dire che hanno
sbagliato, perché i Consiglieri capigruppo hanno verificato ed
hanno preso questa decisione, punto e a capo; si tratta di vedere
adesso l'insegnamento che viene da questa problematica che si è
aperta in questi giorni, cosa è possibile fare per indicare con più
chiarezza ai cittadini la forma con cui deve essere esplicitato
l'articolo 3. Credo che dobbiamo sempre uscire in positivo dai
problemi che ci troviamo davanti; in questo caso il problema è un
problema di interpretazione, e allora superiamolo! Cerchiamo di
affrontarlo accantonando la lettera del signor Leonardo Tamone per
fare il nostro dovere e far sì che le leggi siano chiare ed
interpretabili da tutti, con lo stesso metro di giudizio.
Presidente
- La parola al Consigliere La Torre.
La Torre (FA)
- Grazie Presidente. Intervengo perché ne
sento la necessità di fronte a dei ragionamenti che cercano di
creare un equivoco e l'equivoco sta proprio nel giocare fra quello
che è l'argomento che stiamo discutendo e, invece, la risposta che
ha dato la Conferenza dei Capigruppo alla legittima domanda.
La risoluzione è inaccettabile perché in sostanza cerca di
delegittimare il lavoro della Conferenza dei Capigruppo, ma non
solo: il lavoro degli uffici di Presidenza, il lavoro del
Presidente del Consiglio, e mette in discussione le prerogative di
un organo ufficiale com'è la Conferenza dei Capigruppo. In questo
senso si cerca di delegittimarla, perché si va a richiedere
un'ulteriore interpretazione autentica, e mi sembra di capire, da
quello che dice Donzel, che l'unica interpretazione autentica che
gli può andare bene è quella che gli dà ragione.
Allora se è vero quello che ha detto il collega Rigo, che questa
risoluzione...quindi non stiamo parlando della risposta che ha dato
la Conferenza dei Capigruppo...ma quello che lei dice è che questa
legge non è comprensibile e deve essere discussa, allora il
problema non è nella risoluzione - che a mio avviso è
inaccettabile, perché tende a delegittimare -, il problema è
diverso: se vogliamo o non vogliamo eventualmente discutere di
questa legge all'interno di una commissione. Credo che sul fatto di
andare a ridiscutere una legge del 1981 in una commissione per
valutare quale strumento più moderno possa essere utilizzabile in
funzione di...su questo non c'è nessun problema. Ma non è
attraverso una risoluzione che tende a delegittimare quelli che
sono degli organi che hanno una valenza in questo Consiglio...come
se quegli organi, nel momento in cui danno una risposta, debbano
essere poi riletti su un'interpretazione autentica...ma di chi?
Scusate, se non è autentica l'interpretazione della Conferenza dei
Capigruppo, allora perché dovrebbe essere autentica quella della
commissione? Potremmo chiedere dopo la commissione un'ulteriore
interpretazione autentica, fino a quando Donzel non ottiene
l'interpretazione autentica che cerca, cioè quella che gli dà
ragione! Se siamo coerenti, ed io ho ascoltato il suo discorso con
serietà, credo che non ci sia da parte di nessuno l'indisponibilità
di andare a discutere di una legge che è datata, che deve essere
riletta aggiornandola ai nostri tempi. Ma ciò non c'entra niente
con la risoluzione, che deve essere respinta perché è
inaccettabile!
Presidente
- Se non vi sono altre richieste di
intervento, dichiaro chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente. Ho ascoltato con
attenzione gli interventi dei colleghi che essenzialmente andavano,
gli uni, a dare sostengo alla risoluzione; gli altri, a dire perché
comunque la legge, così come era stata letta dai Capigruppo e dal
Presidente del Consiglio, non è giusta , ma doveva essere letta in
modo diverso. Vorrei ricordare che la legge si riferisce
all'anagrafe patrimoniale...ho sentito parlare qui di conti in
banca, eccetera...ma non si parla di questo!
La motivazione portata è la lettura dalla stampa di una certa
movimentazione che c'è stata, con tutto quello che sappiamo; questa
non si riferisce ad uno degli obblighi dell'anagrafe tributaria,
non è richiesto, tanto che nella richiesta si dice chiaro che tale
dichiarazione deve essere corredata da copia debitamente firmata
dei moduli che il Consigliere regionale è tenuto a presentare
annualmente agli uffici delle imposte dirette: questa è l'anagrafe,
e questo si chiede! Se domani viene fuori una notizia qualsiasi,
non è che questo mi dà la possibilità di andare a chiedere conto,
perché nella sua semplicità la legge è molto chiara, si riferisce
allo stato patrimoniale ed a tutti i redditi provenienti. Invece
qui si è fatto tutto il discorso sul tema: avendo questo, quindi la
motivazione è sufficiente per...ma non è così! Questa è la dizione
che la legge prevede.
Poi, l'altro aspetto, è a cosa viene impegnata la Giunta, perché
qui non sto a ripetere quello che ha detto il Presidente del
Consiglio, ma nel caso in cui ci siano motivazioni, se si portano
degli atti probanti che possano dimostrare che tu non hai
dichiarato il giusto, anzi emerge che tu hai dichiarato una casa e
invece ne hai due, giustamente la commissione deve fare il suo
compito, deve fare un'inchiesta e seguire tutto il suo percorso. Ma
qual è l'impegno? L'impegno è:
"
dell'esatta portata e del
significato dei compiti attribuiti alla commissione speciale"
.
Ma chi discute dei compiti della commissione speciale? ma quando
mai? Se si vuole fare questo, è altro discorso, non c'entra niente
con l'oggetto di cui stiamo parlando! Si può fare, ma ad un altro
tavolo, non c'entra niente con quello che stiamo facendo perché non
è discutendo i compiti della commissione speciale che risolviamo
questo problema, poiché questo problema è già risolto - come ha
detto il Presidente del Consiglio - applicando quelli che sono i
canoni e fatta la verifica...non c'è altro! Se poi si vuole vendere
in modo diverso quello che non è, potete farlo; la realtà è questa:
stato patrimoniale, è o non è, se ci sono elementi si portano, sono
probanti, non sono probanti, la commissione speciale non è messa in
discussione. La composizione è chiara, i compiti sono chiari, di
accertamento, e là dove non può, manda agli uffici competenti e poi
in Procura...finito! Ma qui cosa c'entra tutto questo? Dov'è
l'argomento? Non abbiamo mai ricevuto niente nemmeno noi; l'unica
cosa che si sa è da notizie di stampa e si ricarica su questo tema.
Oggi dico quello che è. Qualcuno ha messo in discussione questo?
No!
Allora la logica è quella che ha detto il Presidente del
Consiglio: la risoluzione è irricevibile.
Presidente
- La parola al Consigliere Louvin, per
dichiarazione di voto.
Louvin (ALPE)
- Grazie Presidente. Tutto o quasi è stato
detto, ma una brevissima puntualizzazione perché tutto rimanga agli
atti.
Presidente Rollandin, lei ha una visione un po' semplicistica di
questa problematica; naturalmente ognuno ha il diritto di
posizionarsi nell'angolo visuale che ritiene opportuno. Ogni
cittadino può richiedere al Presidente del Consiglio che si accerti
la veridicità di quanto dichiarato da un singolo Consigliere. È
vero che noi singoli Consiglieri depositiamo non solo una
dichiarazione all'inizio della legislatura con il nostro stato
patrimoniale e l'aggiorniamo ogni anno...abbiamo appreso oggi, dai
giornali, delle barche, delle baite, dei titoli di cui dispongono i
componenti del Governo nazionale, e noi lo facciamo da trent'anni e
non abbiamo mai avuto di questi problemi.
Quello che a me pare, perché dovrebbe essere l'interessato a
spiegarlo, di leggere dalle righe di una richiesta che è stata
avanzata è che si accerti la veridicità di quanto dichiarato dal
punto di vista reddituale di un nostro collega. Non entro nel
merito della vicenda individuale, ma questo cittadino ritiene che
ci possano essere in relazione a determinate vicende di natura
bancaria delle posizioni reddituali diverse...
(interruzione del Presidente della Regione, fuori
microfono)
...lui ne ha dato informazione al Consiglio regionale, e chiede
che si vada a verificare se...non ho da rivelare niente di
straordinario, ma la dichiarazione dei redditi del nostro collega è
pubblica come la mia, la sua, quella di ciascuno di noi...se
l'ammontare del reddito e dell'attività di questa persona
corrispondono effettivamente.
Qui siamo 27 a 8 a ritenere che non possa sollevare dubbio la
questione che è stata sollevata. Noi la vediamo molto diversamente,
ma non è così scontato come lei dice, non è così evidente;
altrimenti, una volta assolto l'onere di buttare sul tavolo il
nostro 740, tutto il resto sarebbe ininfluente e non esisterebbe
neanche questa procedura!
Vorrei capire quali sono le circostanze che possono metterla in
moto. Riteniamo che questa ne sia una e riteniamo che lo si debba
precisare puntualmente. Però questo è il nodo della questione ed
abbiamo cercato di trattarlo in modo asettico rispetto alla
vicenda, perché non ci interessa fare illazioni o speculazioni. Ma
fuori da quest'aula esiste o non esiste un mondo che si interroga e
che si chiede se non ci sia necessità di dare chiarezza? A poca
distanza da qui dei colleghi che seguono in Consiglio comunale una
vicenda che è di natura parallela, se lo stanno chiedendo! Poi si
chiedono anche come mai si possa, in Consiglio regionale, "mettere
in panchina" un Assessore per 90 giorni...su questo la pregherei di
essere fermo in una prossima occasione, per sapere cosa vuol dire
questa dichiarazione. Lo chiederemo naturalmente all'interessato,
ma siccome il Sindaco Giordano è del suo partito, siccome tante
cose vengono discusse nelle "segrete stanze" del partito, magari
possiamo avere qualche lume, cosa vuol dire che loro purtroppo non
possono tenere in panchina l'Assessore! Chiusa parentesi, perché
non è desiderio infierire.
La questione è molto semplice: la gente non capisce questa
saracinesca tirata giù e, con grandissimo rammarico, prenderemo
atto di un voto contrario a questa istanza. Grazie.
Presidente
- La parola al Consigliere Donzel.
Donzel (PD)
- Grazie Presidente.
Cari colleghi, solo per ribadire che abbiamo subito anche
qualche critica rispetto ad un tentativo di dare ragione del
concetto di interpretazione, ma poi è arrivata in modo dirompente
l'interpretazione del Presidente della Regione e, a quel punto,
visto che è autorevole, è l'interpretazione vera. Mi scusi, collega
La Torre, ma lei non può dire che la minoranza non interpreta e
poi, qui, tutti si fanno interpreti di tutto...è normale, così come
quel cittadino ha interpretato. Però l'istanza presentata dal
collega Rigo, che dice: ai prossimi cittadini che vorranno
interpretare questa legge, glielo diciamo cosa devono scrivere in
questa domanda? No, non glielo vogliamo dire, vogliamo tentare
addirittura di farci credere...venite in commissione con la legge
che poi la abroghiamo! Ma questo è il
clou
della serata,
scoprire che il tentativo non è quello di rendere traducibile al
cittadino una legge, bensì quello di farla sparire dalla
circolazione! Se si può capire che vengano date
interpretazioni...però farci anche percepire che si potrebbe farla
sparire, questa legge, qualche sospetto ce lo crea! Di
interpretazione in interpretazione, forse ho capito male, ma si è
fatto intendere che questa legge, visto che genera confusione, se
la seppelliamo è la strada migliore! Se non la seppelliamo,
dobbiamo dire - non fra sei mesi, ma in tempi brevi - ai cittadini
come possono usare uno strumento che il Consiglio regionale ha
messo a disposizione dei cittadini.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Le affermazioni fatte dal collega Louvin riprendono un punto
molto delicato, cioè cosa pensa la gente di tutto questo? Allora
c'è qualcuno che cerca di nascondere qualcosa e gli altri che
vogliono fare uscire qualcosa? Posto così, il problema è sbagliato,
perché la commissione speciale non può risolvere quel problema
collegato alla domanda che tanti si sono posti, di come e in che
termini è avvenuta questa movimentazione, su cui non entro nel
merito e, nemmeno lei credo voglia entrare nel merito, e che
sicuramente lascia perplessi. Ma voglio discutere qui della ragione
per cui noi riteniamo valide le conclusioni a maggioranza della
Capigruppo sul senso della legge, perché quando lei ha citato il
passaggio
"ogni Consigliere può"
, è giusto, ma deve farlo
con un'istanza scritta - e risolvo il problema del collega Donzel -
e motivata. Cosa vuol dire "motivata"? Che mi deve portare un
argomento. Ma se l'argomento è la notizia sulla stampa, questa non
è una motivazione! O mi porta una motivazione da cui si evince che
nell'istanza presentata io ho detto il falso e hai degli elementi
veri, allora io lo accerto...ma non mi basta una notizia di stampa
per fare una commissione d'inchiesta! Secondo me è un'esagerazione.
Nel momento in cui ci saranno le motivazioni, se ci sono delle
situazioni da chiarire, bene; ma non è con questo, non bisogna
pensare che qui c'è qualcuno che vuole nascondere qualcosa e
qualche altro che dice: facciamo noi chiarezza.
I compiti della commissione speciale li sappiamo bene: sono solo
quelli di capire se quell'istanza che ha presentato è motivata,
cioè se le motivazioni sono valide oppure no, è questo che deve
capire la gente! Non è che deve fare il lavoro che altri forse
stanno facendo, io queste notizie non le ho...se stanno facendo
accertamenti perché hanno il dovere, ma non è il nostro, perché la
commissione speciale valuta i due capisaldi: stato patrimoniale e
redditività. Se io ho delle notizie in tal senso, le presento e la
commissione le valuta.
Non vorrei, su un tema così delicato, che si desse l'idea al
cittadino che ci fossero, qui, due fazioni: una che tenta di far
finta di niente perché vuole coprire un collega e, un'altra, che
dice: siamo rigorosi, vogliamo fare chiarezza...ma chiarezza su
cosa? Non c'è il punto da chiarire. Se mi si dice qual è il punto
da chiarire...dov'è la motivazione? Una lettura del
giornale...onestamente mi sembra poco! Attenzione, da tutto quello
che compare ci sono sicuramente delle cose da chiarire, ma non è
compito mio, né della commissione farlo, e spero che al più presto
si possano chiarire, come ho sempre detto. Oggi voglio sottolineare
che stiamo parlando di stato patrimoniale, di rispetto della
dichiarazione dello stato patrimoniale e reddituale, punto! Noi a
questo siamo ligi e vogliamo che sia fatta chiarezza. Diciamo che
lo strumento è giusto, ma non c'è la motivazione e, non essendoci
la motivazione, riteniamo che questa non sia presentabile; come la
risoluzione non ha quel senso che è collegabile con la legge,
perché non fa chiarezza. La risoluzione dice solo: andate a
modificare, ma non risolve il problema di oggi...
(interruzione del Consigliere Louvin, fuori
microfono)
...ah, ecco, è chiaro! Ma allora quel discorso...voi capite che
qui abbiamo fatto due discorsi, io ho capito il tuo, ma non è
l'interpretazione di cosa deve fare la commissione, che è indubbio,
perché quello che deve fare la commissione è chiarissimo, non si è
mai nemmeno presentato il caso! Vorrei dire che non è che ci sia
stato l'equivoco, dice: qui non abbiamo capito cosa deve fare la
commissione, allora rimoduliamo la commissione, cambiamo le
funzioni...invece non è così, perché non si è mai posto il
problema, e non è quello!
Quindi ribadisco che con queste motivazioni non abbiamo nulla da
nascondere, né da salvare nessuno che non sia nella logica della
correttezza dell'applicazione della legge.
Presidente
- Pongo in votazione la risoluzione:
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Con questa votazione, vista l'ora, dichiaro
conclusi per questa giornata i lavori dell'odierna adunanza del
Consiglio regionale. I lavori riprenderanno domani mattina alle ore
9, con la discussione del punto n. 31.3 all'ordine del giorno.
La seduta è tolta.
---
La seduta termina alle ore 20,45.
