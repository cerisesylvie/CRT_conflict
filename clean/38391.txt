Classificazione
AGRICOLTURA
ENTI LOCALI
Comunità montane - Unité des communes



Oggetto del Consiglio n. 1937 del 22 marzo 2016 - Resoconto
OGGETTO N. 1937/XIV - Interpellanza: "Individuazione di
giovani neolaureati da assegnare alle Unités des Communes a
sostegno degli operatori rurali per lo sfruttamento delle risorse
previste nel nuovo piano di sviluppo rurale".
Rosset (Presidente) -
Riprendiamo l'ordine del giorno con
il punto n. 27. Per l'illustrazione, ha chiesto la parola il
Consigliere Bertin, ne ha facoltà.
Bertin (ALPE) -
Grazie Presidente.
Riprendiamo in quest'interpellanza un argomento che avevamo già
affrontato appena un mese fa con un'altra interpellanza riguardante
le ricadute sul territorio della programmazione europea in termini
generali. Rispetto a quella volta, l'approccio è un po' diverso
perché questa volta ci occupiamo del GAL (Gruppi di Azione Locale),
ma sempre di programmazione europea si tratta.
Come l'altra volta, avevamo evidenziato, a nostro avviso, un
costo eccessivo di tutta quella parte che riguarda la burocrazia e
la gestione dei programmi di funzionamento degli stessi. Il
funzionamento dei tre GAL che sono stati attivati nella
programmazione 2007-2016, per quanto riguarda il solo
funzionamento, assorbe dal 20 al 30 percento circa delle risorse
complessivamente a disposizione. A nostro avviso, si tratta di una
percentuale piuttosto significativa, anche eccessiva, questo tanto
più che sono sempre dei costi che poi vengono dati a dei
professionisti, che di solito sono sempre gli stessi, che in certi
casi anche usare il plurale diventa addirittura esagerato,
all'appannaggio di questi progetti sono spesso - per non dire
sempre - gli stessi. Questi due elementi li abbiamo già evidenziati
in un'altra occasione. Proprio per questo, prendiamo ad esempio il
GAL dell'Alta Valle, su 1,976 milioni di euro 640 mila euro sono
affidati per il funzionamento stesso del GAL, vale a dire il 33
percento, un terzo va in questa direzione, mentre per il GAL della
Media Valle questa percentuale si abbassa al 23, tra l'altro, su
una disponibilità maggiore di circa 2 milioni e qualcosa e ancora
più basso per il GAL della Bassa Valle, una percentuale di circa un
1 percento in meno su un totale di 2,243 milioni. Totale del GAL:
la percentuale per il funzionamento è di circa il 21 percento e in
termini assoluti intorno ai 514 mila euro. Sono cifre notevoli, ci
chiediamo se queste restano nell'ambito di quanto è previsto e
soprattutto anche in funzione delle disparità all'interno di questi
tre GAL dei costi di funzionamento.
Un altro aspetto che volevamo evidenziare è quello del fatto che
manca un cambio generazionale alla gestione di questi programmi,
sono sempre i soliti professionisti ed è necessario uscire da una
dimensione esclusivamente burocratica per avere maggiore
concretezza e assistenza concreta ai progetti e magari perché no? -
questa è soltanto un'ipotesi - si potrebbero trovare altri
meccanismi per affidare all'interno di ogni comunità ad un giovane
neolaureato in materie vicino a quelle legate alle attività dei GAL
un'attività di animazione più puntuale e di informazione rispetto
alle possibilità: primo, per avere maggiore efficacia del lavoro e
dei programmi, ma anche per formare nuove professionalità che in un
secondo momento potrebbero tornare utili, anche perché, come
evidenziavamo in un'altra occasione, tra l'altro, sostanzialmente
con l'accordo anche del Governo regionale, c'è un problema di
ricambio generazionale e di necessità di nuove professionalità
all'interno di questo settore. Grazie.
Presidente
- Per la risposta, la parola all'Assessore
Testolin.
Testolin (UV) -
Grazie Presidente.
Rispondo volentieri a quest'interpellanza, riportando anche
delle cifre che divergono un po' da quelle presentate dal collega
Bertin, che si era premurato comunque di acquisire tutta una serie
di informazioni, ribadendo, ad esempio, come i costi di gestione e
di animazione dei GAL afferenti al periodo 2007-2013 sulla misura
431, che sono le risorse destinate a questo tipo di attività sul
territorio, corrispondono al 17,2 percento della dotazione
finanziaria spesa dal GAL Alta Valle d'Aosta, al 15 percento della
dotazione finanziaria per il GAL Media Valle e al 17,1 percento
della dotazione finanziaria per il GAL Bassa Valle, dove queste
somme rientrano in tutti e tre i casi nei limiti regolamentari che
fissano la somma massima delle spese di gestione e animazione nel
20 percento rispetto alla somma spesa sul totale della misura 413,
e questo è imposto comunque da un regolamento che è stato
evidentemente rispettato.
Rispondendo alla seconda domanda, probabilmente può emergere
qual è la discrasia nell'interpretazione dei dati. Sottolineiamo
che le discordanze significative tra le somme spese e la sola
gestione di animazione dei tre GAL non corrispondono a quello che è
stato utilizzato per le spese tecniche, ma diversamente è se tali
cifre si sommano alle spese per l'attuazione dei progetti
realizzati direttamente dai GAL, dove emergono effettivamente delle
significative differenze che sono dettate dal numero di progetti
realizzati dai vari GAL, che nello specifico sono stati quattro per
l'Alta Valle, cinque per la Media Valle e due in Bassa Valle, il
che porta effettivamente a degli importi che sono diversi a seconda
del GAL di riferimento. A questo proposito, io ho preparato uno
schema riepilogativo che posso far avere al collega se lo ritiene
opportuno.
Per quanto riguarda la terza domanda che porta su quella che
sarà la gestione dei prossimi GAL, effettivamente l'
input
che viene lanciato è un po' l'input che l'Amministrazione regionale
intende passare a chi sarà il gestore dei nuovi gruppi di azione
locale, cioè quello di utilizzare il meno possibile di risorse da
destinare alla progettazione, ma di utilizzare il più possibile
delle risorse per "ritornare" sul territorio degli interventi che
abbiano una certa efficacia ed efficienza. A questo proposito, però
va anche sottolineato che nei prossimi mesi uscirà il bando per la
determinazione di chi andrà a gestire questo nuovo gruppo di azione
locale per il periodo 2014-2020, ma sarà compito del GAL stesso e
non nell'Amministrazione regionale andare a ricercare le risorse
che dovranno gestire quest'attività da un punto di vista
tecnico-amministrativo. Evidentemente, a mio avviso, sarebbe
opportuno che si trovassero delle risorse interne
all'Amministrazione da valorizzare e da formare anche in questo
senso, soprattutto per l'approccio a tutte le normative molte volte
anche complesse che i fondi europei richiedono, in questo modo
andando a risparmiare una somma anche importante da destinare
invece a delle attività da svolgere sul territorio, a degli
interventi puntuali, e su questo concordiamo, lo sforzo e
l'indicazione dell'Amministrazione saranno assolutamente in questo
senso, la decisione non sarà però dell'Amministrazione nel rispetto
dei ruoli delle varie figure in campo. Grazie.
Presidente -
Per la replica, la parola al Consigliere
Bertin.
Bertin (ALPE) -
Grazie Presidente.
La priorità, come sottolineavo in precedenza e come sottolineava
anche lei, è quella di ridurre al minimo questi costi di
funzionamento dei GAL per avere il massimo di ricaduta sul
territorio delle attività. Certamente l'Amministrazione magari non
potrà farlo direttamente, ma quest'aspetto è nell'interesse della
collettività. Pertanto, visto che la Regione è il principale
attuatore, ha comunque un dovere di controllo su questi aspetti e
deve mettere come priorità quella di contenere al massimo le spese
relative al funzionamento di questi GAL, come concordavamo. Se poi
mi passerà la documentazione, la analizzerò nel dettaglio.
La premura che avevamo rispetto a questa programmazione era
quella di mettere in evidenza che bisogna massimizzare i risultati
sul territorio, minimizzando tutti questi aspetti, costi di
funzionamento che pesano comunque in modo significativo, andando a
rendere più efficiente l'attività di animazione sul territorio con
un contatto diretto con chi poi i risultati di questi programmi li
deve comunque gestire, evitando il più possibile di utilizzare i
soliti circuiti, cercando anche, come dicevamo, di creare nuove
professionalità all'interno o all'esterno dell'Amministrazione.
Questa deve essere un'altra delle priorità in questo settore, che
sta diventando sempre più importante anche in ragione della
diminuzione delle possibilità finanziarie dell'Amministrazione
regionale. Grazie.
