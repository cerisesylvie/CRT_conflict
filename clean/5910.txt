Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 333 del 9 febbraio 1984 - Resoconto
OGGETTO N. 333/VIII - UTILIZZAZIONE, DOPO L'ENTRATA IN
FUNZIONE DEL COMPLESSO DEL BEAUREGARD, DELL'EDIFICIO ATTUALMENTE
SEDE DELLA MATERNITA' E DI ALTRI REPARTI -
(Interrogazione).
PRESIDENTE
: Do lettura dell'interrogazione presentata
dal
Consigliere Riccarand:
INTERROGAZIONE
Al fine di avere informazioni precise in merito
all'utilizzazione, dopo l'entrata in vigore del complesso
ospedaliero del Beauregard, dell'edificio attualmente sede della
Maternità e dei reparti di Pediatria, Geriatria e
Psichiatria;
il sottoscritto Consigliere regionale
INTERROGA
l'Assessore alla Sanità ed Assistenza Sociale per
sapere:
1)
quando entrerà in funzione il complesso ospedaliero
del Beauregard;
2)
quali servizi o reparti rimarranno o verranno
collocati nell'attuale "maternità" dopo l'entrata in funzione del
Beauregard;
3) se il reparto di psichiatria rimarrà negli attuali locali
della maternità.
PRESIDENTE
: Ha chiesto di parlare l'Assessore alla Sanità
e Assistenza Sociale Marcoz, ne ha facoltà.
MARCOZ - (U.V.):
In una lettera dell'Assessorato ai
Lavori Pubblici datata 18 gennaio, si fa presente che nel corrente
mese entrerà in funzione e sarà ultimata la fognatura, che
l'allacciamento elettrico è stato eseguito e la cubatura delle
vasche di riserva per l'acqua potabile è ultimata.
Quindi, secondo l'Assessorato competente, l'edificio di
Beauregard potrà essere consegnato all'U.S.L. nel corrente mese di
marzo.
Per quel che riguarda quindi i trasferimenti dall'attuale sede
della Maternità al Beauregard, verranno innanzitutto spostati la
geriatria, la pediatria, l'ostetricia, la ginecologia; quindi
rimarranno ancora nel vecchio edificio della maternità sia il
Centro trasfusionale che la psichiatria.
Stiamo esaminando con il Direttore sanitario dell'U.S.L. alcuni
spostamenti per quel che riguarda l'Ospedale di Viale Ginevra: ad
esempio, le cucine possono essere trasferite a Beauregard, dal
momento che qui è stata attrezzata una cucina modernissima e
sufficiente per preparare i pasti per tutto il complesso
ospedaliero, con conseguente utilizzo di personale e risparmio di
locali per quel che riguarda le attrezzature ed i locali
dell'Ospedale suddetto.
Il Centro trasfusionale, che attualmente si trova nel vecchio
Ospedale Maternità, verrà inserito nell'attuale complesso di Viale
Ginevra. Dopo l'entrata in funzione della Piastra, che è stata
ultimata e che ci consegneranno a giorni in quanto aspettiamo solo
i documenti da parte del Comune di Aosta per l'agibilità dei
locali, entreranno in funzione i nuovi laboratori di Viale Ginevra;
con lo spostamento nella Piastra del reparto radiologia si sta
valutando se i locali lasciati liberi saranno sufficienti per il
Centro trasfusionale oppure se tale centro verrà inserito nell'ex
palazzina dell'Ospedale, dove c'era una volta la farmacia.
Sono tutte proposte che stiamo valutando e studiando con i
tecnici, la parte sanitaria e l'U.S.L..
Per l'ultima domanda posta dall'interrogante, presumibilmente
anche il reparto psichiatria, che attualmente si trova nella
vecchia sede della Maternità, dovrebbe essere spostato, perché è
assurdo che in Valle d'Aosta ci siano tre strutture ospedaliere,
con tutte le conseguenze che ne derivano, specialmente per il
personale e la sorveglianza in servizio.
Dovremo affrontare, come Consiglio, il grosso discorso di come
utilizzare questo enorme edificio che è l'ex-Maternità.
Si sono già ipotizzate delle soluzioni; una che venga utilizzato
per un day hospital, visto che attualmente una gran parte dei
nostri anziani ricoverati nel reparto geriatria - dati i posti
limitati - non trova una sistemazione adeguata; quindi, rifacendo
delle strutture, potrebbe essere recuperata molta volumetria e
parecchio spazio.
Potremmo anche inserirvi la scuola per infermieri professionali,
che attualmente è carente come locali. Ci sarebbero anche altre
soluzioni e penso che tutti i Consiglieri potranno farsi delle idee
proprie sulla futura utilizzazione, visto che, in linea di massima,
tutta la parte maternità dovrebbe rimanere vuota. I tempi necessari
sono quelli tecnici di trasferimento da parte delle singole unità
operative, per cui complessivamente quest'anno riusciremo a
traslocare tutti i reparti insediati nella maternità.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.): Ringrazio l'Assessore per la risposta e le
informazioni che ha dato e mi riservo di tornare successivamente
sulla questione.
