Classificazione
ASSISTENZA SANITARIA E OSPEDALIERA
Personale medico e paramedico
FORMAZIONE PROFESSIONALE


Resoconto integrale del dibattito dell'aula
Oggetto del Consiglio n. 138 del 15 ottobre 2003 - Resoconto
OGGETTO N. 138/XII - Problemi concernenti la scuola regionale
per infermieri professionali per l'anno accademico 2003/2004.
(Interpellanza)
Interpellanza
Visti i dati relativi alle iscrizioni alla scuola regionale
per infermieri professionali, per l'anno accademico
2003/2004;
Constatato che anche quest'anno le iscrizioni sono in numero
inferiore ai posti messi a disposizione, in quanto non si riescono
a coprire i 30 posti, necessari per favorire il ricambio degli
operatori sanitari;
Ritenuto tale dato preoccupante, in quanto sembra difficile,
in prospettiva, procedere sia alla sostituzione del personale
infermieristico che va via via in pensione sia alla copertura di
posti ancora attualmente vacanti;
Considerato che comunque rientra tra le finalità del governo
regionale garantire il funzionamento delle strutture sanitarie e
territoriali dell'Usl, per rispondere ai bisogni di salute della
popolazione,
I sottoscritti Consiglieri regionali
Interpellano
l'Assessore competente per sapere:
1) quanti sono gli infermieri che negli ultimi anni hanno
concluso positivamente tale scuola e quanti di questi lavorano
presso l'USL della Valle d'Aosta;
2) se la scuola di infermieri professionali riesce a coprire
il fabbisogno dell'Usl della Valle d'Aosta e, in caso contrario,
come si intende operare per garantire comunque un adeguato servizio
infermieristico;
3) se e come intende operare per superare la difficoltà della
scarsa "appetibilità" della professione di infermiere
professionale.
F.to: Squarzino Secondina - Riccarand
Presidente - La parola alla Consigliera Squarzino Secondina.
Squarzino (Arc-VA) - Sugli organi di informazione sono apparsi
alcuni dati circa il numero di iscrizioni al corso universitario
per infermieri per l'anno accademico 2003-2004: si parlava di una
presenza di 16 domande a fronte di 30 posti.
Correggo fra l'altro una dicitura dell'interpellanza in cui,
erroneamente, ho parlato di
"scuola regionale per infermieri
professionali"
: è una vecchia dizione di quando non c'era
ancora il diploma universitario, ma a volte siamo vittime di schemi
mentali che ripetiamo senza adeguarci in modo consono alle nuove
realtà.
Tornando all'argomento, la sottoscritta ha fatto una verifica
rispetto ai dati apparsi su "La Stampa" per capire meglio se erano
solo dati provvisori o se erano dati più definitivi e, dalla
verifica fatta una decina di giorni fa, ho appreso che i dati non
sono sostanzialmente cambiati, nel senso che su 30 posti messi a
disposizione ne sono stati coperti 15 o forse 16 se qualcuno riesce
all'ultimo momento a rientrare. Credo che anche l'Assessore
concordi sul fatto che questo è un dato preoccupante, perché il
numero di 30 allievi per corso è stato determinato tenendo conto
delle esigenze del servizio sanitario regionale. Siamo invece di
fronte a un numero decrescente di nuovi infermieri che ogni anno
conseguono il diploma universitario - vedremo adesso i dati esatti
che l'Assessore ci darà, ma mi sembra che vi sia un trend
decrescente - e contemporaneamente l'USL è confrontata a un numero
crescente di richieste di posti per infermieri, richieste che non
riesce a soddisfare e allora è obbligata a ricorrere a degli
escamotage e ne ricordo due.
Il primo escamotage è quello di pagare ore di straordinario per
coprire i turni in reparto, al fine di consentire l'erogazione dei
livelli minimi di assistenza; ma questo escamotage ha una
conseguenza molto preoccupante rispetto al personale, nel senso che
noi chiediamo al personale, già oberato di lavoro e stressato, un
ulteriore impegno lavorativo. Sarebbe allora da chiarire a questo
punto se si è fatta una verifica dei carichi di lavoro di questi
infermieri e cosa comporti in termini di stress per questi
infermieri lavorare tante ore in più rispetto al carico orario
normale e quale risultato può avere questo rispetto alla resa del
lavoro, rispetto all'efficienza del lavoro con gli utenti. Vi è
quindi questo primo escamotage: pagare ore di straordinario.
Un secondo escamotage a cui l'USL è ricorsa è utilizzare
convenzioni con cooperative, ricorrendo così a personale esterno,
con contratti a breve termine, ma credo che a tutti possa essere
noto che, tranne rarissimi casi in cui questo personale dà i
concorsi e li supera, in tutti gli altri casi vi è una difficoltà a
preparare le singole persone alla specificità dei diversi reparti o
settori di lavoro.
Esiste un problema, non solo in Valle, anzi forse la Valle
finora aveva un trend positivo rispetto ad altre regioni, nel senso
che noi forse riuscivamo a coprire i posti a disposizione in misura
superiore a quello che avveniva in altre regioni. La nostra
Regione, tuttavia, si trova a confrontarsi con questa emergenza,
quindi vorremmo sapere quali strategie l'Assessore intende
perseguire. Noi abbiamo usato un termine nella nostra
interpellanza: quello di rendere "appetibili" fra virgolette?
comunque fare in modo che i giovani mettano anche questa
professione come una delle aspirazioni del loro futuro. Come si
intende intervenire? Non so, su un "battage" preventivo
all'iscrizione, su una politica che all'interno dell'Ospedale
valorizzi e riconosca l'autonomia e la responsabilità degli
infermieri? Forse su una serie di incentivi non solo a carattere
economico, che altre realtà ospedaliere offrono per utilizzare
personale magari preparato in Regione? Oppure vi sono altri
intendimenti? Penso che sia interessante conoscere quale tipo di
politica l'Assessore intende portare avanti per affrontare questo
problema.
Si dà atto che dalle ore 12,35 riassume la presidenza il
Presidente Perron.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - La ringrazio di aver sollevato questa questione,
perché è un problema vero ed è un problema per cui non è facile
trovare le soluzioni, io non le ho, non dipendono solo da me, non
dipendono solo da noi. La figura dell'infermiere professionale poi?
per chi ha lavorato lì tanti anni? è sicuramente determinante e non
è facile prevedere una struttura ospedaliera, un'assistenza senza
questa figura.
Le do i dati che lei mi ha chiesto, che non sono molto
differenti da quelli in suo possesso, anche perché li abbiamo presi
tutti e 2 dallo stesso organismo: intanto nel 2000 si sono
diplomati 21 infermieri professionali e l'USL ne ha assunti 13; nel
2001, 16 e l'USL ne ha assunti 10; nel 2002, 32 - è stato l'anno
boom dell'infermiere professionale - e l'USL ne ha assunti 27; nel
2003, primo anno quest'anno in cui i dimessi dalla scuola sono
laureati in scienze infermieristiche, abbiamo 30 alunni che hanno
frequentato il corso, che non hanno ancora svolto la loro tesi e
quindi non sono ancora stati assunti dall'USL. In questi anni
alcuni hanno abbandonato la scuola in itinere: nel 1998, 6; nel
1999, 6; nel 2000, 6; nel 2001, 3; nel 2002, 5; nel 2003, 4
studenti. Le motivazioni di questo abbandono sono dovute a cause
naturali, la gravidanza per esempio, oppure una mancanza di
motivazione sopraggiunta in alcuni casi o, per alcuni, sono i
motivi più frequenti, motivi di famiglia.
Il dato più importante che le ho portato e che dimostra come vi
sia un trend negativo non solo nelle diplomate, ma anche nelle
domande stesse? mentre nel 2000 avevamo 62 domande per 40 posti
disponibili, queste sono passate a 39 per 30 posti nel 2001, a 35
domande per 30 posti nel 2002, a 26 domande nel 2002, mi scusi, per
26 posti e questo ultimo anno su 30 posti disponibili abbiamo avuto
16 domande che poi si sono risolte a 15, perché una di queste
domande non era stata presentata in modo corretto. Come lei ha già
detto, questo non è solo un nostro problema anzi, da quello che mi
risulta, è un problema molto più importante nelle altre realtà
viciniori, cioè in tutta Italia.
Con la seconda domanda mi chiede se bastano queste forze
infermieristiche: no, non bastano, come ha già detto, anche perché
la previsione di aprire delle RSA sul territorio impone comunque un
aumento di queste figure professionali. Come ha detto, si è
proceduto con procedure concorsuali o soprattutto con contratti
libero-professionali, che ci hanno portato degli infermieri anche
di altre professionalità: dai Magrebini, che all'inizio si erano
inseriti male, ai Brasiliani ultimamente, a professionalità che
giungono dall'est.
Le ore di straordinario richieste proprio per sopperire, perché
di base non ne abbiamo a sufficienza? quindi bisognerà fare
qualcosa per mantenere quei livelli assistenziali a cui accennava
prima e che sono già stati determinati per il personale
infermieristico, le ore di straordinario sono una soluzione
temporanea, non sicuramente una soluzione ideale.
Il problema grosso, che è fonte di diverse analisi, però è
proprio quello che lei ha definito giustamente di una "scarsa
appetibilità". Non è un termine sbagliato, è giusto, anche se siamo
vicini all'ora di pranzo, io e lei abbiamo delle relazioni in
Consiglio sempre vicino a quest'ora? Abbiamo una scarsa
appetibilità della professione, questo è vero. La domanda, girata
in modo diverso, potrebbe essere: come mai i nostri giovani non
vogliono andare a fare gli infermieri professionali? Mi creda, è
già stato fatto tantissimo, l'informazione nelle scuole è non dico
capillare, ma molto estesa, la scuola infermieri gira e ha delle
presenze significative nei vari ordini di scuola. Aggiungo che dal
2000 al 2001 è stata fatta una convenzione con l'Università di
Torino, e ha portato la scuola infermieri in Valle d'Aosta, una
scuola a cui tutti riconoscono una grande validità. Le nostre
infermiere hanno una professionalità sicuramente al di sopra del
livello nazionale. L'Amministrazione precedente ha persino pensato
a delle borse di studio che incentivassero questo. Attualmente
un'infermiera professionale in formazione prende 2.600 euro annuali
con un riconoscimento del 50% sempre al mese di maggio, a questo
aggiunge contributi per l'alloggio, per il trasporto, la mensa, le
divise; di più forse non si sa cosa fare. La pubblicità: il primo
anno che sono arrivato qui ho fatto diversi proclami, ho detto che
l'infermiera professionale era il lavoro più bello del mondo,
abbiamo cercato in ogni modo di incentivare questa professionalità,
che ha una grande validità nell'assistenza sanitaria e di cui
abbiamo delle carenze. Le faccio notare che le nostre infermiere
professionali godono di una retribuzione di bilinguismo che non
esiste nelle regioni vicine; è in costruzione un nido aziendale che
rende sicuramente ancora più appetibile la situazione delle nostre
infermiere; è prevista una flessibilità di orario, di questo ne ho
parlato con i sindacati e qui vi sono delle idee abbastanza buone,
nel senso di prevedere una mobilità interna, perché spesso vi sono
dei reparti in cui i carichi di lavoro sono di un certo tipo e
reparti in cui i carichi di lavoro sono inferiori, per cui pensare
ad una mobilità aumenterebbe una professionalità e al tempo stesso
permetterebbe il turnover verso questi reparti.
Cosa possiamo fare di più? Quello dell'infermiera professionale
rimane un lavoro duro, un lavoro che comporta dei turni la notte di
Natale o di Capodanno; è un lavoro di grande responsabilità, dal
punto di vista legale non sempre la nostra storia è stata positiva
per la responsabilità di questa figura; una retribuzione che forse,
nonostante che venga qui corrisposto un bilinguismo, non è
altissima rispetto ad altri lavori. Cosa dobbiamo fare? Questo non
lo so, è un problema nazionale e lei sa che in materia sanitaria
non possiamo creare delle figure professionali nuove o modificare
le competenze dell'infermiera professionale. Credo comunque - e ne
ho già parlato anche a livello nazionale - che sia importante
rideterminare il ruolo dell'infermiera professionale, tanto più
adesso che è una laureata in scienze infermieristiche, cioè una
maggiore responsabilità e autonomia professionale. Non so se lei
sia mai stata in Francia in ospedali a verificare la situazione,
però le infermiere professionali in sala operatoria conducono
normalmente un'anestesia, nei reparti chirurgici, come era il mio,
fanno le medicazioni e gestiscono l'assistenza del malato; da noi
non è così. Se non avviene un ripensamento e una ridistribuzione di
questa autonomia lavorativa, penso che non ne veniamo fuori e noi
su questo possiamo incentivare, però non risolviamo il problema
alla radice.
Président - La parole à la Conseillère Squarzino Secondina.
Squarzino (Arc-VA) - È difficile replicare ad un'analisi di una
situazione complessa o aggiungere elementi ulteriori di annotazione
e di approfondimento.
Partirei dall'ultima annotazione dell'Assessore, perché credo
che un grosso lavoro possa essere fatto anche in loco, anche
nell'USL e nelle strutture regionali, sanitarie, proprio di
ripensamento e valorizzazione di questa figura professionale,
perché è vero che bisogna forse aumentare lo stipendio e ridefinire
un ruolo a livello nazionale, però è anche vero che in termini di
organizzazione di lavoro è possibile fare molto. Non so se lei ha
avuto modo di parlare con alcuni di questi infermieri, che hanno
conseguito il diploma in Valle, ma poi non sono stati assunti
dall'USL oppure, una volta assunti, hanno deciso di andarsene per
scegliere altre strutture ospedaliere fuori Valle; queste persone
mi parlavano di un'organizzazione del lavoro totalmente diversa, mi
parlavano di una valorizzazione all'interno della struttura
ospedaliera del loro ruolo. Credo che sia possibile fare uno sforzo
per dare un riconoscimento in termini di autonomia di lavoro, di
formazione continua, di ulteriori spazi di crescita culturale e
professionale, altrimenti anche se noi organizziamo la migliore
campagna pubblicitaria del mondo, se non cambiamo la realtà
lavorativa? è chiaro che i giovani si lasciano attirare da questa
pubblicità, ma se per un attimo solo hanno avuto occasione di
vedere le condizioni di lavoro e i rapporti anche di lavoro, forse
fanno marcia indietro, cioè è proprio la realtà lavorativa che
molte volte impedisce a questi giovani di trovare appetibile questo
tipo di professione.
Non me ne voglia poi l'Assessore? capisco che ormai il progetto
di un nuovo Ospedale è stato seppellito nella voragine che si sta
scavando attorno all'Ospedale vecchio, capisco questo progetto e,
pur con la morte nel cuore, magari lei è costretto a portare avanti
i progetti che altri, prima di lei, hanno deciso. Lei però
sicuramente avrà visto come funzionano altri ospedali, avrà visto
come l'organizzazione degli spazi interni e dei percorsi, come
l'utilizzo di posta pneumatica o di piccoli robot consenta agli
infermieri di svolgere solo il lavoro professionale di cura e di
attenzione all'utente, così che essi non devono, come avviene in
altre strutture, occupare parte del loro tempo prezioso - non oso
fare delle percentuali, ma moltissimo tempo prezioso - a fare i
postini o i passacarte, o coloro che vanno e vengono da un posto
all'altro per raccogliere o dare informazioni. Credo che
un'organizzazione strutturale edilizia diversa avrebbe potuto
garantire un ambiente fisico di lavoro diverso e più
appetibile.
