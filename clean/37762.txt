Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1430 del 23 settembre 2015 - Resoconto
OGGETTO N. 1430/XIV - Interpellanza: "Situazione dei lavori
di ampliamento dell'area museale "Maison Caravex" nel comune di
Gignod".
Presidente
- Per l'illustrazione del punto 26 c'è
qualcuno che chiede la parola? Chiede la parola il Consigliere
Bertin, ne ha facoltà.
Bertin (ALPE)
- Grazie Presidente.
Mi scuso, ma questi cambi di ordine del giorno mi prendono
sempre in contropiede. Quest'interpellanza riprende una vecchia
questione che avevamo già sollevato diverso tempo fa nella passata
legislatura: stiamo parlando della "Maison Caravex", una vecchia
storia. Potremmo dire: "c'era una volta, tanto tempo fa Maison
Caravex", che ancora c'è come immobile, non come opera dato che non
è ancora conclusa. Una vicenda che risale ad una ventina di anni
fa, addirittura, se mi ricordo bene, in certi documenti viene
chiamata Caravel e poi cambia di nome, per dire quanto tempo è
passato dall'inizio di quest'operazione ai nostri giorni, una
costante che...purtroppo questa struttura non è ancora utilizzata e
sono ormai decenni. Sono intercorsi diversi accordi tra
l'Amministrazione comunale di Gignod e l'Amministrazione regionale,
l'ultimo quello del 2010, al fine di fare di questa struttura, in
collaborazione con l'IVAT, un museo riguardante l'artigianato
valdostano. Quest'opera, questa struttura, tra l'altro, è stata
inserita nell'ambito dell'elenco delle opere incompiute previste da
una legge del 2011 e risultano essere fermi questi lavori da
diverso tempo e realizzati per il 23 percento da quanto viene
riportato dall'elenco previsto dalla legge citata. Credo che
manchino ancora diversi milioni, se non mi sbaglio, 5-6 milioni per
concludere quest'opera. Recentemente sono passato vicino a Maison
Caravex e bisogna dire che lo spettacolo non è dei migliori: è
tutto abbandonato com'è normale che sia per un cantiere ormai fermo
da anni e fornisce un'immagine pessima evidentemente. Tra l'altro,
questa struttura è anche...vede il passaggio della via Francigena
proprio nelle vicinanze, anche questo potrebbe essere un aspetto
positivo per un futuro riutilizzo di questa struttura.
Volevo pertanto conoscere: "
a quanto ammonta complessivamente
l'onere finanziario sostenuto sinora dall'Amministrazione regionale
per l'ampliamento della struttura e quanto ancora rimane per il
completamento dell'opera; se e quando i lavori si concluderanno e
la struttura sarà fruibile; i costi di gestione previsti per questo
polo museale, i visitatori potenziali e quali valutazioni sono
state fatte in merito alla coesistenza con il MAV di Fénis...sempre
gestito dall'IVAT
", anche perché rischia di essere un doppione,
sono due strutture simili e volevamo anche sapere se si confermava
quest'ipotesi di destinazione o se si stanno valutando altre
ipotesi, o comunque un cambio rispetto all'impostazione originaria
di questa destinazione. Tra l'altro, quest'interpellanza ha
suscitato un certo interesse in molti giornali locali che hanno
ripreso...pertanto non sto qui ad illustrare ulteriormente
l'interpellanza che ha avuto anche una parziale risposta in questa
settimana. Grazie.
Presidente
- Grazie. Per la risposta, chiede la parola
l'Assessore Donzel, ne ha la facoltà.
Donzel (PD-SIN.VDA)
- Grazie Presidente.
Gentile Consigliere la ringrazio per aver posto all'attenzione
del Consiglio regionale questa questione, che in parte era stata
anticipata su alcuni giornali, personalmente non ho fornito tutte
le indicazioni, tornerò qui in questa sede come ho spiegato anche
al giornalista che mi aveva contattato...altri liberamente hanno
scritto quello che hanno voluto, com'è giusto che sia, senza
coinvolgere l'Assessorato...per il rispetto che le dovevo, per il
rispetto che dovevo all'aula consiliare a cui prima dovevo riferire
prima che in qualche modo si riferisse sui giornali. Capisco poi
che molte persone, probabilmente per frustrazione personale,
trasformano la politica in puro rancore, quindi ogni argomento
diventa occasione di polemica, in particolare con il Partito
Democratico, per cui, insomma, dal Casinò a qualunque altra cosa,
se le cose non vanno, è colpa del PD, magari se le cose vanno, ci
si dimentica poi magari di dire: "scusa" alla fine
dell'interpellanza per aver citato impropriamente il PD all'interno
di una situazione in cui il PD non c'entra per nulla, però,
insomma, ognuno interpreta la politica come vuole, chi rancoroso
vuol essere lo sia, non è questa la nostra dimensione.
Nel ripercorrere, ma molto brevemente con lei, che mi sembra
edotto sulla storia di quest'edificio...bisognerebbe risalire ad
una visione, ad un sogno che ebbe la politica nel 1998, in altri
contesti, con altri soggetti, e che videro nella possibilità di
sviluppare nei pressi di una casaforte, una vecchia abitazione con
le caratteristiche tipiche degli edifici valdostani, la possibilità
di sviluppare un moderno polo museale e quindi dare un'opportunità
ad una comunità come quella di Gignod e a tutta la vallata del
Grande di avere un centro importante di attrazione.
Dal 1998 ad oggi si sono susseguiti vari Governi regionali,
alcuni hanno stipulato ulteriori accordi, però, per dare qualche
indicazione precisa, ci fu un'interruzione vera e propria dei
lavori dovuta anche a dei problemi legati ad una causa intercorsa
con la ditta appaltante che aveva registrato dei problemi nella
progettazione. Fatto sta che i lavori sono rimasti bloccati nel
2008 e, a seguito di un ulteriore accordo intervenuto nel 2010, si
è deciso di riprendere in mano la situazione. I numeri di questa
lunga storia di "Maison Caravex" sono quelli che la interessavano,
ci dicono che fino ad allora sono stati spesi 2.128.000 euro e la
struttura, che si può constatare anche oggi è un po' circondata
dalla vegetazione, dà l'idea dell'importanza dell'investimento che
è stato fatto su quel sito. Al fine quindi di non lasciare e di non
abbandonare quel sito ad un destino infelice, quindi di buttare a
mare 2 milioni di euro, è intervenuto un accordo del 2010 che
rilancia la prospettiva di Maison Caravex e si interviene con
un'idea di rifinanziamento globale dell'opera. Inizialmente si
ipotizzano 5 milioni di euro, poi quest'ipotesi viene ripensata
alla luce di quello che accade dopo il 2010, quindi le forti
contrazioni che ha subito il bilancio regionale; ciononostante
vengono comunque spesi in questo periodo 329.000 euro, che hanno
permesso il completamento della cosiddetta "parte della casaforte",
che a questo punto risulta completamente finita e pronta ad
accogliere un eventuale allestimento.
Per quanto riguarda invece la parte in cemento armato,
servirebbero ovviamente ulteriori risorse e a questo punto un
progetto di riutilizzo di buon senso al fine di non sciupare
quest'importante investimento che è stato fatto. Tali valutazioni
che sono state fatte dal MAV, a cui nell'accordo del 2010 è stata
affidata l'eventuale possibilità di una gestione...e tengo a
precisare che il MAV, cioè il soggetto a cui è stata affidata
l'eventuale possibilità di gestire la parte potenzialmente fruibile
di Maison Caravex, che, come lei ha ben ricordato, si trova situata
sulla via Francigena...chiaramente, essendo un'area di cantiere,
non offre nessuna appetibilità in questo momento. La sua
interpellanza mi ha spinto a salire fin lì, insomma, e a calpestare
le erbacce per arrivare fino alla casa, ma francamente noi abbiamo
realizzato una perla in quella casaforte. È una casaforte che, da
un certo punto di vista, per rappresentarle un'idea, non è lontana
da operazioni che sono state fatte, per esempio, a Cogne con
"Maison Dayné" o altre cose di questo tipo. Sarebbe quindi davvero
molto grave se non intervenissimo per fruire di quella parte che
ormai è arrivata praticamente al compimento
Il MAV, per esempio, che si occupa di queste cose...vorrei
ricordare che ha dei dati che ci dicono che in questo momento è il
primo centro culturale della Valle d'Aosta per la didattica e
quindi, oltre che un luogo di attività museale, ha delle enormi
potenzialità che potrebbero essere sviluppate. Come giustamente lei
ha fatto notare con un particolare tono della voce riferendosi alla
parola "museo"...come dire? non andiamo a fare un ennesimo museo,
ecco, certamente l'intenzione, da quelli che sono i progetti di
un'eventuale utilizzazione, non è quella di farne un museo statico,
ma piuttosto uno spazio dinamico dove valorizzare il patrimonio
artigianale, un luogo dove esporre non soltanto opere della nostra
cultura, ma attraverso...utilizzare quel luogo per un confronto di
tipo antropologico con altre culture, popoli di montagna, artigiani
che vivono in zone estreme come quelle in cui viviamo noi, un luogo
di scambio, di incontro, un luogo aperto anche a sviluppare anche
tutto quello che è il discorso del restauro dei beni artigianali
che sta interessando sempre di più i soggetti. Certo, questo non va
fatto in modo astratto, bisogna non soltanto coinvolgere le
amministrazioni comunali come sono state coinvolte...anzi penso che
nel 1998 siano state probabilmente all'origine le amministrazioni
comunali a coinvolgere l'Amministrazione regionale. Adesso bisogna
in qualche modo che siano coinvolte l'Amministrazione comunale di
Gignod e le Amministrazioni comunali della Valle del Grande in un
progetto partecipato di coinvolgimento vivo ed attivo di questo
spazio, un luogo che può diventare luogo di sperimentazione
dell'artigianato valdostano e anche di formazione dei nostri
artigiani e uno spazio...ecco, anche il collegamento forte con il
MAV per sviluppare quelle mostre temporanee di più ampio respiro
che gli spazi del MAV oggi non consentono di operare.
Certo, mi verrebbe da dire che bisognerebbe riuscire a fare un
biglietto unico, quel biglietto unico che non siamo ancora riusciti
a fare tra il MAV e il Castello di Fénis, quindi una sfida
importante, ma io sono convinto - ne ho parlato tempo fa con il
collega Baccega - che l'anno prossimo, molto ragionevolmente, la
parte fruibile di Maison Caravex può tranquillamente essere aperta
e si può immaginare senza in qualche modo intervenire con i costi
che lei appunto correttamente ventilava per completare interamente
un'opera museale - che in questo momento sicuramente non ci sono
nel bilancio regionale -, per rendere, diciamo, fruibile a fini
altri anche una parte dell'edificio in cemento armato che è stato
aggiunto alla parte della cosiddetta "casaforte".
Abbiamo dei beni importanti, sta a noi avere la determinazione
di renderli fruibili a tutta la collettività, oppure dedicarci
magari a questi percorsi storici per vedere chi fu più colpevole
dal 1998 ad oggi - e probabilmente il più colpevole di tutti il PD,
che ha deciso di entrare in questa maggioranza, secondo la teoria
di qualcuno - perché in questo momento Maison Caravex non è
fruibile. Io invece sono convinto che l'anno prossimo la
inaugureremo, farò ogni sforzo affinché ci sia la possibilità anche
per lei di venire all'inaugurazione.
Presidente
- Per la replica, ha chiesto la parola il
Consigliere Bertin, ne ha la facoltà.
Bertin (ALPE)
- Grazie Presidente.
Apro una parentesi sulle premesse dell'Assessore che non ho ben
capito a cosa si riferisse riguardo a presunte...non so a cosa si
riferisse, ma, va beh, io...
(interruzione dell'Assessore Donzel, fuori microfono)
...allora sia esplicito perché non capisco...quando deve
intervenire...intervenga per fatto personale, può farlo anche
l'Assessore. Chiudo questa parentesi che non avevo capito.
Passando all'interpellanza, nel merito anch'io, come ho detto,
ho visitato "Maison Caravex" dall'esterno del cantiere e
oggettivamente la situazione, come citava anche lei, tra erbacce,
eccetera, come ogni cantiere abbandonato, è certamente pessima,
bisogna al più presto ridare una conclusione a questi lavori. Se
l'anno prossimo finiranno e si potrà inaugurare qualcosa, non
potremo che essere, da questo punto di vista, soddisfatti. Vedremo,
è un dossier da seguire, è certo che non si può lasciare quella
struttura in questo stato di abbandono perché è un simbolo proprio
di spreco, ma anche perché va comunque utilizzata, come citavo in
precedenza, comunque qui ci passa la via Francigena, che ha sempre
un successo maggiore e potrebbe anche, secondo me, essere
utilizzato quest'aspetto per la struttura in questione.
Finire al più presto deve essere l'obiettivo e la sollecitazione
di quest'interpellanza andava in questa direzione con il
coinvolgimento di tutte le entità territoriali, in particolare del
Comune di Gignod, so che il Sindaco è particolarmente attento a
questi aspetti legati a queste questioni. Io rimango preoccupato su
un'ipotesi di un...qualcosa com'era stato immaginato, invito a
rifletterci attentamente affinché non si creino altre situazioni
tipo "Maison de Mosse" a Runaz nei quali poi questa struttura è di
fatto inutilizzata. Stiamo attenti, cerchiamo di non commettere
degli errori perché la situazione finanziaria è cambiata e non si
possono più fare errori, è un invito ad aprire al più presto la
struttura e a valutare attentamente i possibili utilizzi.
Grazie.
Presidente
- Grazie Consigliere Bertin. La parola al
Consigliere Bertschy...per?
(interruzione del Consigliere Bertschy, fuori
microfono)
La parola al Consigliere Bertschy.
Bertschy (UVP)
- Per mozione d'ordine, Presidente, grazie
della parola. Visto che abbiamo visto nei corridoi i dirigenti
delle politiche sociali e anche noi stiamo cercando un momento di
lavoro per trovare le risorse al riguardo dei nido, le anticipo -
poi sentiremo gli altri Capigruppo - che abbiamo intenzione di
chiedere una breve sospensione per capire: uno, se si può
partecipare a questa riunione o quanto meno avere informazioni di
pari dignità come Capigruppo; due, eventualmente per trovarci e
cominciare a fare un lavoro che poi domani dovremo affrontare nella
risoluzione. Grazie.
Presidente
- Consigliere Chatrian...per? La parola al
Consigliere Chatrian.
Chatrian (ALPE)
- Sì, grazie Presidente.
Per confermare e richiedere la sospensione, perché ci sembra una
situazione surreale, Presidente Rosset, in quanto questa mattina ci
sembrava che non ci fossero le condizioni per poter affrontare
pacatamente tale dossier. Abbiamo fior fiori di dirigenti, durante
il Consiglio regionale parallelamente c'è una riunione presunta,
non presunta, di Capigruppo, non Capigruppo...solo da capire se
possiamo essere utili alla causa per poter rimodulare, rivedere o
affrontare nel merito quelle che sono...comunque il dibattito che
questa mattina mi sembra abbiamo audito e ascoltato...e la volontà
era quella comunque di dare gamba alle criticità che sono state
espresse. Chiederemmo quindi a lei, Presidente, innanzitutto una
sospensione e poi se può essere convocata una...
(interruzione del Presidente della Regione, fuori
microfono)
...come? No, ma io sto...innanzitutto, scusi, Presidente
Rollandin, la richiesta è al Presidente del Consiglio, con tutto il
rispetto delle cariche, dato che ci sembra ci sia in atto un
incontro con i vari dirigenti dell'Assessorato e siamo in pieno
Consiglio, oggi non abbiamo potuto, perché la maggioranza ha deciso
di non affrontare la nostra risoluzione e quindi non
invertire...
(nuova interruzione del Presidente della Regione, fuori
microfono)
...certo, ma è legittimo, quindi adesso c'è una riunione
parallela durante il Consiglio...
(nuova interruzione del Presidente della Regione, fuori
microfono)
...ma ti ha detto...scusi eh! Posso finire l'intervento?
Presidente
- Presidente, per favore, lasci concludere
l'intervento. Prego, prosegua.
Chatrian (ALPE)
- ...grazie Presidente Rosset.
Solo per capire se possiamo parlare o dobbiamo chiedere al
Presidente Rollandin se possiamo intervenire. Chiederemmo quindi
gentilmente una sospensione e una Capigruppo. Grazie.
Presidente
- La parola al Consigliere Ferrero, ne ha
facoltà.
Ferrero (M5S)
- Grazie Presidente.
Rapidamente solo per unirmi alla richiesta degli altri
Capigruppo, per insomma spezzare un po' questa tensione, a me pare
di intravvedere sui vostri visi la volontà di venire incontro, noi
pensiamo anche di poter trovare una soluzione, magari condivisa,
per questa questione, forse c'è questa buona volontà e allora
perché non approfittarne. Allora, dato che è una cosa seria, una
cosa importante, insomma, non facciamo contrapposizione, se si può
in questo caso andare avanti e trovare rapidamente una soluzione,
troviamola. Grazie.
Presidente
- Ci sono altri interventi in merito?
Prendiamo atto della richiesta di una sospensione per un attimo per
la Capigruppo. La sospensione è accolta.
Si dà atto che la seduta è sospesa dalle ore 17,58 alle ore
18,29.
Rosset (Presidente)
- Possiamo riprendere i lavori? Ha
chiesto la parola il Consigliere Bertschy, ne ha facoltà.
Bertschy (UVP)
- Grazie Presidente anche per la
sospensione che ci ha permesso di chiarire un po' in Capigruppo,
alla presenza anche del Presidente della Regione, la richiesta che
abbiamo formulato. La richiesta era legata al fatto di poter
valutare se la riunione che era in corso, certamente informale, ma
su un argomento importante trattato questa mattina...se c'era la
possibilità di approfondire anche da parte dei gruppi di
opposizione. Prendiamo atto che probabilmente il lavoro sta
continuando, noi ribadiamo che la volontà è quella di ragionare su
un tema che sta creando serie difficoltà e, come eravamo pronti
questa mattina, siamo pronti ora a discutere della questione.
Ribadiamo anche che è stato da parte nostra anche un atto di
cortesia evitare di chiedere una continua richiesta del numero dei
presenti in Consiglio, perché per un lungo momento nel pomeriggio
non c'erano sicuramente i numeri per poter continuare i lavori.
Il Presidente, è bene rimarcarlo, ha sottolineato quest'aspetto,
ci si impegna reciprocamente, rimane un po' il dispiacere di non
aver potuto avere da parte nostra anche quest'approfondimento, ci
sarà occasione nel corso dei lavori in Consiglio di continuare a
parlare di asili-nido. Grazie.
Presidente
- Possiamo proseguire con l'ordine del giorno?
Punto 27 all'ordine del giorno.
