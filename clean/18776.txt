Classificazione
INDUSTRIA


Resoconto integrale del dibattito dell'aula
Oggetto del Consiglio n. 1882 del 7 marzo 2001 - Resoconto
OGGETTO N. 1882/XI Situazione dei rapporti tra Regione e
società Cogne Acciai Speciali. (Interpellanza)
Interpellanza Preso atto di quanto era stato comunicato in
sede di Consiglio regionale da parte dell’Assessore
all’Industria ed Artigianato in merito alla ripresa
degli incontri con la Società "Cogne Acciai Speciali";
il sottoscritto Consigliere regionale
Interpella
la Giunta regionale e l’Assessore competente per
conoscere:
1) se l’incontro fra la Regione e la Società
Cogne Acciai Speciali è avvenuto e quali intese fra le parti sono
state raggiunte;
2) se non ritiene opportuno informare il Consiglio regionale in
merito all’aggiornamento degli accordi sottoscritti
con il protocollo d’Intesa del 1993.
F.to: Beneforti
Presidente
La parola al Consigliere Beneforti.
Beneforti (PVA-cU)
Nella seduta del Consiglio regionale
della seconda quindicina di gennaio, dove affrontammo il problema
Cogne Acciai Speciali, l’Assessore al termine della
sua risposta annunciò un incontro con la società da tenersi il
giorno successivo.
Noi abbiamo presentato questa interpellanza per conoscere se
l’incontro è avvenuto e quali intese fra le parti
sono state raggiunte o non sono state raggiunte. Inoltre se ritiene
di informare il Consiglio sul confronto che si dovrebbe essere
aperto con la società a seguito anche dell’ordine
del giorno, approvato in questa sede dalla maggioranza il 20
dicembre, con il quale il Consiglio dava un certo mandato alla
Giunta regionale e di conseguenza anche
all’Assessore.
Non sto a ripetere il nostro parere sulla vicenda Cogne perché
lo abbiamo già espresso qui dentro e fuori e quindi ormai è noto a
tutti i livelli. Mi riservo solo di replicare dopo
l’Assessore ci avrà detto quanto ha da dirci.
Presidente
La parola all’Assessore
all’industria, artigianato ed energia, Ferraris.
Ferraris (GV-DS-PSE)
L’incontro fra la
Regione e i vertici della Cogne Acciai Speciali previsto per
l’8 febbraio, come è stato anticipato nel Consiglio
del 7 dello stesso mese e come ricordato dal Consigliere Beneforti,
si è regolarmente svolto.
In merito alla riunione dell’8 febbraio si può
riferire che le parti hanno sottolineato come il mutato contesto
socio-economico regionale così come la diversa organizzazione dei
mercati e le rinnovate sfide che essi pongono richiedano un impegno
comune dell’azienda e
dell’Amministrazione regionale,
all’interno del quale si deve inquadrare un
aggiornamento del protocollo di intesa del 1993.
Indipendentemente dai pareri che possiamo esprimere sulla
vicenda Cogne, credo che sia evidente a tutti come questo sia uno
stabilimento che occupa fra dipendenti diretti e indotto più di
1.000 addetti e che comunque la Cogne fino ad oggi ha fatto degli
investimenti per 200 miliardi, quindi questa è una realtà
significativa.
Nel corso dell’incontro si è deciso di attivare
un tavolo tecnico per individuare soluzioni utili alla stesura di
una bozza di accordo che possa riguardare le strategie aziendali, i
problemi legati ai costi energetici, agli investimenti, alle
politiche di acquisizione, alla formazione professionale,
ovviamente all'occupazione e a quant’altro può
essere utile per definire il quadro in cui l’azienda
deve operare. La bozza verrà sottoposta successivamente
all’esame dell’Esecutivo regionale e
dei vertici aziendali. Sarà mia cura informare sia in sede di
commissione consiliare oppure direttamente in sede consiliare
sull’esito finale dell’aggiornamento
dell’accordo in questione.
Ciò detto, vorrei evidenziare come vi siano una serie di segnali
significativi che lasciano intravedere la possibilità di un diverso
rapporto fra azienda e organizzazioni sindacali e fra azienda e
comunità locale. Mi riferisco all’accordo del 1°
febbraio 2001 fra azienda e organizzazioni sindacali che è stato
importante nell’ottica di una normalizzazione delle
relazioni sindacali stesse e che ha dato i suoi primi frutti
proprio nel quadro della vicenda del sequestro degli scarichi
aziendali di cui parleremo in una successiva interpellanza. In ogni
caso la soluzione concordata dei permessi retribuiti ai lavoratori
è un chiaro segnale che l’accordo del 1° febbraio è
qualcosa di più di una mera dichiarazione di intenti.
La stessa azienda attraverso i suoi vertici ha evidenziato, nel
corso dell’incontro che si è tenuto presso il Comune
di Aosta il 23 febbraio 2001, la necessità di migliorare
l’immagine presso la comunità valdostana.
Contestualmente ha invitato il Consiglio comunale di Aosta a tenere
una propria seduta all’interno dello stabilimento
nel mese di maggio con un dibattito sulla situazione aziendale e
con lo scopo di migliorare i rapporti fra la fabbrica e la
città.
Sempre nella direzione di creare un diverso rapporto fra
l’azienda e la comunità locale si inserisce
l’avvio della procedura per
l’ottenimento della certificazione ambientale; la
certificazione ambientale, quindi le ISO 14.001 e
l’EMAS, si differenzia dalle norme di certificazione
del gruppo ISO 9.000 in quanto tale certificazione non è rivolta
prioritariamente a soddisfare il cliente, bensì tiene conto di un
vasto insieme di parti interessate e della crescente esigenza della
società e dell'opinione pubblica di migliorare la protezione
dell’ambiente.
Credo che anche questo possa essere interpretato come
un’attenzione dell’azienda al
rispetto dell’ambiente e al miglioramento del
contesto in cui opera.
Da parte nostra rinnoviamo l’impegno a seguire
con attenzione le attività di questa importante azienda valdostana
con la massima disponibilità a sostenere le strategie rivolte a un
rafforzamento della capacità competitiva
dell’azienda e alla salvaguardia dei livelli
occupazionali.
Presidente
La parola al Consigliere Beneforti.
Beneforti (PVA-cU)
Prendo atto di quanto
l’Assessore ha detto questa mattina in questa sede
e, come dicevo nella premessa dell’intervento, la
nostra posizione, ciò che pensiamo sulla Cogne come sul
comportamento dell’Esecutivo nei confronti delle
vicende che si sono susseguite in questi ultimi tempi, è noto per
cui non sto qui a ribadirlo.
Restiamo in attesa di conoscere l’esito di questo
confronto fra la Cogne e la rappresentanza della Regione; quando
avremo in mano il documento che sarà sottoscritto fra le parti in
sostituzione o in accompagnamento dell’accordo di
protocollo del 1993, in questa sede o in sede di commissione
torneremo ad esprimere il nostro parere.
Rivolgo solo una raccomandazione: che si faccia presto perché
abbiamo grosse preoccupazioni nei confronti del comportamento di
questa azienda, sia per quanto riguarda il seguito che può avvenire
con gli scorpori, sia per quanto riguarda il comportamento di
rappresaglia antisindacale che esiste all’interno
dell’azienda. Per questo, ripeto, occorre fare
presto.
Aspettiamo e mi auguro che non si debba più ripresentare
un’altra interpellanza o interrogazione per
conoscere l’esito che verrà fuori fra le parti e che
dovrà essere portato all’esame del Consiglio.
