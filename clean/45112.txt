Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1925 del 19 ottobre 2022 - Resoconto
OGGETTO N. 1925/XVI - Interpellanza: "Attuazione della
clausola valutativa prevista all'articolo 4 della legge regionale
19/2021 in materia di equo compenso".
Marguerettaz (Presidente) -
Punto n. 30 all'ordine del
giorno. La parola al vicepresidente Sammaritani.
Sammaritani (LEGA VDA) -
Torniamo a parlare della legge
19/2021 che, fra le norme che vede, prevede anche la clausola
valutativa, una clausola, che ormai viene inserita in molte norme
regionali e non solo, che ha lo scopo proprio di verificare
l'efficacia dell'intervento normativo di cui si parla.
Nel caso di specie la clausola valutativa è prevista
dall'articolo 4 e recita testualmente: "Entro un anno dalla data di
entrata in vigore della presente legge, e successivamente con
cadenza annuale, la Giunta regionale riferisce alla competente
Commissione consiliare sullo stato di attuazione e sugli effetti
delle disposizioni dettate dalla presente legge".
Ebbene, in considerazione del fatto che questa legge in materia
di tutela delle libere professioni ed equo compenso è entrata in
vigore da oltre un anno, e ricordato naturalmente che le clausole
valutative, come dicevamo, hanno proprio il fine di consentire al
legislatore di comprendere quale sia stata l'efficacia e il
funzionamento, per capire anche se è necessario magari fare dei
correttivi o se effettivamente ha funzionato per quelli che erano
gli intenti del legislatore, a questo punto- immagino già la
risposta, anche se in realtà poi ci sarà un piccolo colpo di scena
- interpelliamo il Presidente per conoscere se l'articolo 4 abbia
avuto attuazione, in caso negativo per quali ragioni, e
nell'ipotesi di mancata attuazione, se la Giunta regionale abbia
intenzione di ottemperare e con quali tempistiche.
Presidente -
La parola al presidente Lavevaz.
Lavevaz (UV) -
Io aspetto con interesse il colpo di
scena. Oggi il collega Sammaritani vuole mettere il dito nella
piaga e prometto che domani verrò in Consiglio con il cilicio per
fare penitenza.
Scherzi a parte, come abbiamo visto nella discussione della
mozione a inizio seduta, chiaro è che non avendo dato attuazione in
particolare all'articolo 2, che prevede un termine di 60 giorni per
l'attuazione, tantomeno abbiamo verificato quanto previsto dalla
clausola valutativa entro l'anno.
Non ripeto quanto detto nell'analisi della mozione, le
motivazioni erano legate all'attesa di questa legge nazionale, che
doveva dare un quadro più complessivo, quindi daremo corso
all'impegnativa della mozione approvata oggi e poi, di conseguenza,
alle valutazioni successive, compresa quella prevista nell'articolo
4 della clausola valutativa.
Quindi a oggi non abbiamo ancora ottemperato, confesso, a quanto
previsto dall'articolo 4.
Presidente -
Per la replica il vicepresidente
Sammaritani.
Sammaritani (LEGA VDA) -
In realtà il tema è un poco più
complesso dal punto di vista normativo, legislativo, giuridico se
vogliamo, perché il fatto che questo comma secondo dell'articolo 2,
quello di cui abbiamo parlato in effetti nella mozione che lei
giustamente ha citato... probabilmente ci sarebbe da interrogarsi
sul fatto se sia la mancata attuazione di quel comma motivo per
considerare non in vigore di fatto, operativamente, la legge.
Questo è un interrogativo che mi ponevo un po' - se permettete - da
"giurista", perché, a mio avviso, in realtà, la norma è vigente
sicuramente e non c'è dubbio su questo e dovrebbe essere
addirittura operativa. Poi il fatto che gli atti d'indirizzo siano
o meno stati inoltrati dalla Giunta, forse è un po' secondario per
certi versi. Questo era un po' il discorso del fatto in sé.
Questa clausola valutativa è un po' un pretesto, essendoci
quella mozione che attualmente è stata proposta in tempi diversi;
adesso non è presente il presidente Bertin ma anche lui come me è
sensibile a questo tema, per il fatto che le norme valutative e gli
articoli che prevedono le valutazioni sull'efficacia delle norme
sono un tema molto importante, perché effettivamente è il modo per
davvero capire se ci sia l'efficienza della norma, se la norma
abbia colpito nel segno, se sia giusta la direzione intrapresa con
quel dettato normativo che può essere in questo caso questo, ma
qualsiasi tipo di norma.
È proprio un fatto di sensibilità che, grazie a Dio, noi abbiamo
ormai, anche come Ufficio di Presidenza, coltivato in questo
periodo e devo dire grazie anche alla sensibilità del presidente
Bertin, e di questo mi compiaccio.
Probabilmente occorre fare un po' di ordine, perché queste
clausole valutative sono un po' sparpagliate qua e là e non c'è la
clausola valutativa tipo, quindi c'è il rischio che si crei un po'
di confusione anche sulle modalità con le quali poi si scrivono
intanto e soprattutto poi si mettono in esecuzione o si dà seguito
a questa procedura che credo sia assolutamente una procedura di
buona amministrazione e che il bravo legislatore dovrebbe davvero
coltivare.
