Classificazione
INDUSTRIA



Oggetto del Consiglio n. 557 del 22 aprile 2004 - Resoconto
OGGETTO N. 557/XII - Nuovi insediamenti produttivi in Valle
d'Aosta. (Interrogazione)
Interrogazione
Premesso che
Nel 2001 l'Assessore all'industria aveva annunciato
l'insediamento in Valle entro il biennio successivo di tre nuove
aziende denominate Acroservizi srl, Cios srl, Pluritek spa;
il sottoscritto Consigliere regionale
Interroga
Il Presidente della Regione e l'Assessore delegato per
conoscere:
1. se tali insediamenti si sono realizzati e sono
operativi;
2. in caso affermativo, qual è la forza lavoro da ciascuno
attualmente occupata;
3. in caso negativo, quali sono i motivi delle variazioni di
programma;
4. quali sono gli oneri sostenuti dall'Amministrazione
regionale per ciascuno degli insediamenti di cui in
premessa.
F.to: Frassy
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Questa interrogazione pone alcune domande
in merito ai nuovi insediamenti produttivi in Valle: se tali
insediamenti si sono realizzati e sono operativi, qual è la forza
lavoro occupata e quali sono i motivi delle variazioni di programma
e gli oneri sostenuti dall'Amministrazione regionale.
Per quanto riguarda la prima impresa, la "Cios", la Giunta
regionale, con la deliberazione n. 1566/2001, ha concesso in
locazione all'impresa "Cios S.r.l.", di Cassino, un capannone
situato nel Comune di Arnad. Successivamente, con deliberazione
successiva ha approvato lo schema di contratto di locazione con
l'impresa: il contratto è stato stipulato il 6 dicembre 2002.
Sempre la deliberazione n. 1566/2001 ha previsto la concessione di
un contributo per i lavori di messa a norma ed adeguamento
dell'immobile che l'impresa avrebbe dovuto sostenere per il suo
insediamento, nei limiti dell'importo di 208.648 euro (pari al 40%
dell'importo complessivo dei lavori, stimato in 521.621 euro). I
lavori sono già stati realizzati dall'impresa, che ha presentato
alla Finaosta la documentazione di spesa. Attualmente la
documentazione è all'esame della Finaosta e il contributo non è
ancora stato erogato. "Cios" può detrarre dall'ammontare del canone
di locazione, stabilito in 11.878 euro all'anno, un importo pari al
restante 60% del costo dei lavori di messa a norma ed adeguamento
dello stabilimento, nei limiti dell'importo di 312.972 euro. Il 28
febbraio 2004 l'impresa ha trasferito la propria sede legale ad
Arnad; lo stabilimento è in funzione e la forza lavoro impiegata
ammonta attualmente a 13 dipendenti.
Per quanto riguarda la "Pluritec", la Giunta regionale, con la
deliberazione n. 3664/2001, ha approvato la stipula di un
protocollo di intesa con questa società per l'insediamento
nell'immobile "ex Akerlund", nel Comune di Pont-Saint-Martin; il
protocollo è stato stipulato il 9 ottobre 2001 e il 16 febbraio
2004 la "ACD Technologies" che è subentrata alla "Pluritec", ha
comunicato di voler rinunciare a proseguire con gli accordi
stipulati, a causa di difficoltà produttive legate al deprezzamento
del dollaro e alle modificazioni che si sono verificate sul suo
mercato. La Giunta esaminerà, nella seduta del 26 aprile 2004, una
proposta di deliberazione concernente la risoluzione di detto
protocollo di accordo. L'iniziativa non ha comportato spese per
l'Amministrazione regionale. Sempre per lo stesso immobile,
l'immobile "ex Akerlund", la "Atos Origin", che è l'azienda che
attualmente occupa lo stabilimento "ex Sema" e che ha acquisito la
"Schlumberger", gruppo con sede in Francia che fattura 5 miliardi
di euro all'anno, con circa 50.000 dipendenti in 50 paesi del mondo
e con una presenza, in Italia, di 3.000 addetti, è lo sponsor
ufficiale delle Olimpiadi invernali, ha manifestato il suo
interesse all'insediamento nello stabilimento "ex Akerlund"; stiamo
valutando questa richiesta.
Per quanto riguarda "Acroservizi", questa azienda aveva
presentato, a marzo 2001, una richiesta di insediamento in due
lotti di proprietà di Finaosta situati nell'immobile denominato
"Les Arcades", in Pont-Saint-Martin. La Finaosta ha istruito
l'istanza per quanto riguardava l'aspetto economico, mentre
l'Assessorato scrivente ha valutato l'importo dei lavori di messa a
norma ed adeguamento ammissibile a contributo. Sulla base
dell'istruttoria, la Giunta regionale, con deliberazione n. 1338
del 30 aprile 2001, ha deciso la concessione in locazione dei lotti
e la concessione di un contributo di importo massimo pari a lire
400.000.000, nella misura del 40% dei lavori di messa a norma e
adeguamento, valutati allora in lire 1.000.000.000. La società ha
tuttavia ritenuto non sufficiente il contributo concesso e, con
nota del 8 ottobre 2001, ha dichiarato di rinunciare
all'insediamento. L'iniziativa non ha comportato spese per
l'Amministrazione regionale. Per quanto riguarda sempre questo
immobile, la Finaosta sta verificando i "business plan" presentati
da 4 aziende regionali e al più presto avremo una risposta. Ci sono
comunque delle richieste sufficienti per collocare questo tipo di
immobile.
Président - La parole au Conseiller Frassy.
Frassy (CdL) - Ringrazio l'Assessore delle risposte puntuali che
ha voluto fornire.
Ritengo peraltro che alcune brevi considerazioni su questa
materia vadano fatte, nel senso che la conclusione di quella
politica dell'annuncio di una nuova fase di sviluppo industriale in
Valle - politica dell'annuncio che caratterizzò la prima parte
della scorsa legislatura -, a consuntivo non ha dato i risultati
sperati, perché di 3 aziende quella che oggi si è insediata, la
"Cios", era la più piccola dal punto di vista delle aspettative
produttive ed occupazionali, mentre l'"Acroservizi", dove si
stimava un inizio di forza occupazionale di 30-40 unità per
arrivare a 100 a regime, e la "Pluritec", dove si parlava di più di
100 addetti, sono dei progetti che sono naufragati per strada. Non
è che questi progetti siano naufragati per strada; anzi, per certi
versi, è meglio che siano naufragati prima di creare dei problemi
di tipo occupazionale, finanziario e industriale con
l'Amministrazione regionale: Vorrei però ricordare come su questi
argomenti il nostro gruppo, nella scorsa legislatura, aveva
sollevato dubbi e perplessità sulla solidità di queste aziende,
evidenziando come gli annunciati accordi che erano stati siglati
rischiavano, alla luce di quella situazione, di essere quanto meno
"avventati".
Dobbiamo prendere atto che le nostre sensazioni dai banchi
dell'opposizione siano state confermate dai fatti e dobbiamo anche
dire che Finaosta - o chi ha fatto l'istruttoria per conto di
Finaosta - non aveva azzeccato la valutazione su queste proposte di
insediamento industriale. Questo lo diciamo perché le rinunce non
sono avvenute in quanto la Regione si è resa conto che le proposte
erano inadeguate rispetto alle aspettative, ma perché sono le
stesse aziende che - per fortuna! - hanno rinunciato loro stesse
all'insediamento! Era il 2001 quando si parlava di queste cose;
oggi siamo nel 2004, sono passati 3 anni e 1/2 con delle potenziali
aree per insediamenti industriali che sono rimaste vuote e che,
purtroppo, non troveranno una destinazione funzionale nel
medio-breve, perché se ci sono voluti gli anni che ci sono voluti
per arrivare a nulla concludere, nell'ipotesi in cui dovessero
partire dei lavori dovremmo mettere in preventivo un periodo
superiore all'anno!
Vorrei evidenziare che dai dati da lei forniti avanziamo delle
perplessità sul fatto che l'Amministrazione regionale non abbia
sostenuto oneri, e questo lo dico a ragion veduta, perché dai
documenti che abbiamo, sia per la "Pluritec" sia per
l'"Acroservizi" risulterebbero situazioni differenti1 Qui ho un
allegato "C" contenuto in una deliberazione dell'8 ottobre 2001,
dove si ipotizzavano una serie di fasi operative per il
riadattamento e il recupero di quello stabilimento e le evidenzio
che, fino a giugno 2002, la Regione doveva fare tutta una serie di
opere di intervento in quell'immobile - immagino siano state fatte
-, anche perché la rinuncia da parte della "Pluritec" lei ci dice
che è arrivata nel febbraio 2004. Probabilmente saranno state opere
di bonifica, come lei mi dirà, e che di conseguenza non hanno
condizionato lo sviluppo futuro di riutilizzo di quello
stabilimento, ma sicuramente degli oneri sono stati sostenuti.
Per "Acroservizi", se la deliberazione che avete adottato è
andata a buon fine, ed è la deliberazione di mandato a Finaosta ad
acquisire l'immobile, "Acroservizi" penso sia costato più di
qualcosa, perché quell'immobile che dovrebbe essere stato
acquistato da Finaosta appositamente per insediare "Acroservizi",
era stato valutato 1.253 milioni nel 2001, questo era il mandato
che era stato fornito a Finaosta. Se quel mandato - lei non lo ha
precisato - è andato a compimento, è da 4 anni che
l'Amministrazione ha immobilizzato queste risorse senza poterle
farle fruttare.
Il tempo è scaduto; chiudo la mia breve replica evidenziando
che, anche in questo caso, il fallimento della politica industriale
è evidente, perché di 3 aziende importanti solo una, e in maniera
minimale, si è concretizzata!
