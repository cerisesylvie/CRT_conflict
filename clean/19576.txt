Classificazione
FINANZA REGIONALE E LOCALE
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 2734 del 24 luglio 2002 - Resoconto
OGGETTO N. 2734/XI Costi dei biglietti per l'accesso alla
piscina comunale di Aosta ed eventuale concessione di contributi
regionali alla società gestionaria. (Interrogazione)
Interrogazione Appreso che il prezzo del biglietto per l'entrata
alla piscina comunale di Aosta, sarebbe aumentato in misura
rilevante rispetto agli anni passati;
Creduto che la società che gestisce tale impianto riceve
contribuzioni pubbliche in applicazione delle leggi di settore;
il sottoscritto Consigliere regionale
Interroga
l'Assessore competente per sapere:
1) se si è verificato effettivamente un aumento del costo di
ingresso della piscina comunale di Aosta ed in quale percentuale
rispetto agli scorsi anni;
2) se la società che gestisce l'impianto riceve contributi
regionali e, in caso affermativo, in quale misura;
3) se la medesima abbia depositato presso gli uffici regionali
competenti i bilanci ed i rendiconti e se tali documenti contengano
anche dati relativi ai ricavi del bar gestito all'interno
dell'impianto.
F.to: Curtaz
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Una premessa al primo quesito. La risposta
potrebbe essere molto semplice: la piscina comunale di Aosta è di
proprietà del Comune di Aosta ed è gestita per conto del comune dal
"Nuoto Club Valle d'Aosta": l'Assessorato, pertanto, non ha alcuna
competenza in merito. Però, proprio per evitare polemiche, fornirò
alcuni dati che peraltro l'interpellante conosce molto bene, perché
il suo gruppo ha rivolto un'analoga interpellanza al Comune di
Aosta, che ha la competenza in materia, e al suo gruppo è stato
fornito tutto il quadro delle risposte. Nel 2000 l'ingresso era
4.400 lire, nel 2001 4.500 lire, nel 2002 è stato portato a 3 euro:
queste sono le notizie che senz'altro Curtaz conosce; sa anche che
con l'aumento è stata prevista una serie di modificazioni nel
rapporto fra Comune e gestore, nel senso che è stata portata la
gratuità per i bambini fino a tre anni, che l'apertura è stata
anticipata di due ore la domenica, e che è stato anche messo a
disposizione dei fruitori della piscina un campo di bicivolley.
Voglio sottolineare che queste decisioni sono state prese tra il
Comune e la società.
Per quanto attiene invece ai contributi che la società ottiene
da parte dell'Amministrazione regionale, la società denominata
"Nuoto Club Valle d'Aosta" percepisce i contributi regionali
ordinari, contributi che vengono erogati esclusivamente a sostegno
dell'attività sportiva praticata dagli atleti ad essa tesserati,
sviluppatasi nell'ambito di calendari federali ufficiali, e
contributi a sostegno dell'attività amatoriale promozionale
effettuata attraverso un ente di promozione sportiva, sulla base di
quanto disposto dalla legge regionale 20 gennaio 1998 n. 3.
Tali contributi sono concessi annualmente entro i limiti degli
stanziamenti previsti dal bilancio regionale, sulla base di uno
specifico piano di riparto. È vero che questo piano di riparto lo
delibera la Giunta regionale, ma la Giunta regionale delibera
secondo quanto viene definito dal comitato di tutte le società
sportive, associazioni ed enti, in base alle disponibilità di
bilancio. Questo riparto prende in considerazione elementi quali:
spese federali di affiliazione della società, tesseramento dei
tecnici di dirigenti sportivi, iscrizione ai campionati, tasse di
gara, giudici di gara, cronometristi, utilizzo degli impianti
sportivi, consistenza del vivaio giovanile, entità chilometrica
delle trasferte effettuate, efficacia delle iniziative promosse per
la diffusione della pratica sportiva a seconda della tipologia del
contributo richiesto.
Sulla base di questa ripartizione, nel corso degli ultimi anni,
il "Nuoto Club Valle d'Aosta" ha avuto i seguenti contributi
regionali, divisi per attività ordinaria e attività promozionale:
nel 1999, per attività ordinaria, ha avuto 19.300.000 lire, per
attività promozionale, 1.030.000 lire; nel 2000, per attività
ordinaria, ha avuto 14.000.000 lire e 2.415.000 lire per attività
promozionale; nel 2001, attività ordinaria, 15.200.000 lire e
attività promozionale 2.050.000 lire.
Penso di avere esaurientemente risposto al secondo quesito, che
parzialmente dà anche una risposta al terzo, nel senso che i
criteri per erogare questi contributi, i quali peraltro sono
definiti dal comitato, sono quelli che ho elencato in risposta al
secondo quesito. Quindi sono criteri definiti con la legge n. 3,
che non prevedono la presentazione dei bilanci, ma solamente una
domanda redatta sul modello predisposto dall'Assessorato in accordo
con il comitato, nel quale modello vengono richiesti i dati che
prima ho elencato. Non viene inoltre presentata documentazione che
contenga dati relativi ai ricavi della società per altre attività,
quali bar, o simili.
Président
La parole au Conseiller Curtaz.
Curtaz (PVA-cU)
Prendo atto delle risposte che mi ha dato
l'Assessore.
È vero quanto l'Assessore ha riferito circa il fatto che anche
in Comune di Aosta il gruppo "Verde" si sta occupando della
vicenda, ma io ritenevo - e l'Assessore me lo ha confermato - che
questa vicenda abbia un risvolto che interessa anche
l'Amministrazione regionale perché, come abbiamo visto, la Regione
concede dei contributi a questa associazione per le vie ordinarie.
Perché questo problema viene evidenziato in questa sede? Perché
nell'ultimo anno, in riferimento ai vari corrispettivi di entrata
alla piscina comunale di Aosta, si sono riscontrati degli aumenti
che definire "anomali" è un eufemismo.
Per quanto riguarda gli aumenti, l'Assessore ha fatto
riferimento solo al biglietto ordinario, ma i tipi di rapporto
contrattuale che si instaurano fra utenti e gestione sono
variegati; ci sono stati, a tale proposito, degli aumenti che vanno
dal 27 percento al 122 percento per i corrispettivi dell'utilizzo
delle corsie per l'allenamento degli atleti delle società sportive:
questo per dare una misura dell'aumento.
Ripeto, percentuali che vanno dal 27 percento al 122 percento e
che dimostrano la totale anomalia di questi aumenti. Di
conseguenza, ci interessava capire se ci fosse una qualche
relazione fra gli aumenti stabiliti dalla società di gestione e le
contribuzioni regionali che invece seguono altre logiche, perché
se, in ipotesi, a questa società fossero venuti a mancare i
contributi regionali, allora avrebbe potuto essere giustificato un
aumento, certo non di queste proporzioni, ma in misura comunque
significativa.
Tra l'altro prendo atto - ma su questo era abbastanza persuaso,
ho voluto avere la conferma dell'Assessore - che quando la società
di gestione presenta i bilanci alla Regione per il ricevimento dei
contributi per la sua attività sportiva e per l'attività di
promozione, non presenta i bilanci relativi alle attività
commerciali, che gestisce anche all'interno della piscina - si
tratta di un bar dalla resa intuitivamente piuttosto elevata - e
quindi è un dato che sfugge ad ogni tipo di controllo pubblico: si
tratterebbe, invece, a nostro giudizio, di un elemento da prendere
in considerazione, là dove si stabilisce il prezzo di un biglietto
di entrata.
