Classificazione
TRASPORTI E VIABILITÀ



Oggetto del Consiglio n. 2378 del 20 aprile 2023 - Resoconto
OGGETTO N. 2378/XVI - Interpellanza: "Presenza di dotazioni
wi-fi e sistemi conta persone sui nuovi treni acquistati dalla
Regione".
Bertin (Presidente) -
Punto n. 56. Illustra
l'interpellanza il consigliere Marquis.
Marquis (FI) -
Con quest'iniziativa parliamo di treni.
Premesso che con la fine dell'anno e l'inizio dell'anno, con due
distinte delibere di Giunta sono stati acquistati nuovi quattro
treni elettrici nel 2022 e uno nel 2023 con un investimento di 55
milioni di euro, che si vanno ad aggiungere agli altri 5 BTR già in
dotazione bimodali che sono stati dati poi in concessione a
Trenitalia. Sostanzialmente nell'ultimo periodo abbiamo portato, in
più occasioni, all'attenzione del Consiglio regionale la questione
del sovraffollamento dei treni e sono stati anche momenti in cui
abbiamo verificato il contratto di servizio che disciplina i
rapporti tra Trenitalia e la Regione. Abbiamo visto che sul
contratto c'era una tempistica precisa per dotare i treni che
venivano messi a disposizione di Trenitalia con tutta una serie di
accessori che non erano un vezzo, avevano delle funzionalità per
poter garantire anche la verifica delle persone a bordo sui treni,
uno di questi accessori era il conta persone, l'altro invece è il
wi-fi
, che può essere di utilità per coloro che utilizzano
questa modalità di trasporto. Erano stati dati due anni dall'inizio
del servizio a Trenitalia per adeguarsi e dotare i treni di questi
accessori.
In risposta a quest'interpellanza, verso la fine dell'anno, alla
scadenza dei due anni, ci è stato detto che sono stati dati
ulteriori due anni per adempiere, richiamando il problema che si
era riscontrato che c'è stata la pandemia e quindi ci sarebbero
state delle difficoltà di reperire sul mercato questi accessori. Mi
sembra che la cosa poteva magari essere risolta diversamente,
soprattutto anche alla luce dell'importanza che riveste il conta
persone sui treni, anche perché ci sono delle situazioni che si
sono verificate e continuano a verificarsi su particolari corse di
sovraffollamento.
Pertanto cogliamo l'occasione per interpellare il Governo
regionale e chiedere se su questi cinque treni che sono stati
ordinati è prevista già la dotazione, che sarebbe da installare
sugli altri, perché diversamente, una volta che saranno consegnati,
ci sarà di nuovo da fare una trafila che rischia di durare degli
anni per mettersi a norma e a regime, perché, tra l'altro, risulta
che queste difficoltà siano anche un po' dovute, che il gestore
deve intervenire su dei treni di proprietà della Regione, che a sua
volta sono stati realizzati da una ditta, quindi bisogna sapere
anche come mettere in ordine questa procedura, tutto questo avrebbe
determinato anche delle complicazioni.
Con l'interpellanza quindi si chiede sostanzialmente se è
prevista questa dotazione, qualora non fosse prevista, se è
intendimento del Governo, siccome sono stati appena ordinati, di
implementare l'ordine con l'integrazione della richiesta e in
ultimo, tenuto conto che continuano a verificarsi problemi di
affollamento e che con questa nuova modalità di servizio, che non è
più quella dei treni che erano configurati a vagoni, che bastava
aggiungere qualche vagone, quando non basta la configurazione di
una modalità di un treno, bisogna aggiungerne un altro, o se ne
mette due o se ne mette uno, questo è un problema. Da voci, abbiamo
sentito e di questo chiediamo conferma se corrisponde al vero o no,
che nelle interlocuzioni Trenitalia avrebbe consigliato
l'acquisizione di treni di dimensione maggiore per evitare
sostanzialmente di dover impiegare due treni sulle corse più
affollate e quindi di avere delle difficoltà aggiuntive nel
garantire poi la copertura del servizio.
Presidente -
Risponde l'assessore Bertschy.
Bertschy (AV-VdA Unie) -
Grazie consigliere Marquis. Per
quanto riguarda la prima domanda, i nuovi treni, rispetto a quelli
circolanti, dovranno essere dotati dei requisiti minimi imposti
dalle relative fonti di finanziamento, tra i quali sono contemplati
i conta passeggeri e il sistema
wi-fi
, quindi partono con
quel tipo di dotazione, credo anche rispetto alle sollecitazioni
che ci sono state anche da parte vostra, un segnale positivo, così
non dobbiamo rincorrere il problema dopo. Prima, seconda domanda
superate quindi.
Terza domanda: "se corrisponde al vero che Trenitalia avrebbe
consigliato nelle interlocuzioni con l'Amministrazione regionale e
le sue strutture all'acquisto di treni più capienti per risolvere
il problema del sovraffollamento di alcune corse", non mi è dato
sapere, nel senso che io da poco mi occupo del problema e devo
dirvi che ci sono tanti temi prioritari e poco tempo per risolverli
nei prossimi mesi. Rispetto a questo, credo che la valutazione sia
stata fatta in maniera intelligente per cercare di avere treni più
capienti, i nuovi treni elettrici partono da una condizione di base
migliore perché tutti i vagoni sono a disposizione per i passeggeri
e i nuovi treni elettrici hanno quattro casse con 236 posti a
sedere e ci sono 61 posti in più rispetto agli attuali bimodali.
Evidentemente, non avendo necessità, si può recuperare una cassa
rispetto a quella precedente, che sarebbe poi un vagone.
È bene quindi che si vada verso treni di portata più ampia,
anche perché da un lato il sovraffollamento nei prossimi anni... e
non sarò sicuramente io in questi due anni di legislatura a poter
risolvere un problema così importante, lo si potrà risolvere con
dei migliori servizi, treni più capienti ma soprattutto di fondo
dovremo lavorare - e con la Regione Piemonte lo stiamo facendo già
in questi primi giorni - a investimenti importanti su un raddoppio
della linea quanto meno nel tratto più affollato che è quello tra
Chivasso e Torino, e questo permetterà una migliore distribuzione
dei passeggeri.
Anticipo che stiamo per partire con un questionario sugli
studenti universitari per cercare di capire - e partirà la prima
settimana di maggio - quali sono le esigenze, anche in preparazione
dei servizi sostitutivi che dovremo mettere in campo a partire dal
prossimo anno per cercare di migliorare, in particolare per loro ma
non solo per loro, le condizioni di trasporto nei momenti in cui
abbiamo ricevuto le segnalazioni in passato di maggiore
sovraffollamento, di difficoltà e di disagio per le persone del
trasporto.
Presidente -
Per la replica, ha chiesto la parola il
consigliere Marquis.
Marquis (FI) -
Grazie per la risposta che è stata
fornita. Ci fa piacere che l'interesse che abbiamo posto
sull'argomento abbia potuto contribuire a porre tutta l'attenzione
in fase di ordine di questi nuovi treni, perché così si semplifica
un pochettino la vita dopo sostanzialmente se si hanno già dei
mezzi adeguati al momento dell'arrivo e della messa in
operatività.
Per quanto riguarda invece la seconda domanda, qualche piccola
perplessità e preoccupazione riguardo al futuro ci rimane, sotto il
profilo della capienza, perché se è vero che partiamo con 60 posti
in più, tenuto conto di questi grossi afflussi che ci sono in
determinate corse, probabilmente questi 60 posti sono già saturati
dalle esigenze attuali.
Se noi facciamo dei ragionamenti di prospettiva, a immaginare
che cosa potrà essere il servizio ferroviario tra qualche anno, se
si vuole portare avanti un discorso di incentivazione di questa
modalità di trasporto, quindi si può anche immaginare che cresce il
numero degli utenti, degli utilizzatori e che pertanto partiamo già
con dei mezzi che hanno una capienza già a saturazione al momento
dell'acquisto, che non ci danno possibilità di incrementare il
numero dei potenziali utenti perché ci si troverà in difficoltà o
perlomeno si dovrà provvedere, magari unendo due treni nei momenti
di maggiore difficoltà. Questo rimane l'unico problema che vediamo
in prospettiva che potrà purtroppo verificarsi.
