Classificazione
SPORT E TEMPO LIBERO



Oggetto del Consiglio n. 331 del 11 febbraio 2021 - Resoconto
OGGETTO N. 331/XVI - Interpellanza: "Intendimenti in merito
al raggiungimento degli obiettivi di valorizzazione del patrimonio
naturale, ambientale e culturale perseguiti dal Piano regionale
della mobilità ciclistica".
Bertin (Presidente) -
Alla presenza di 34 consiglieri
possiamo dare avvio ai lavori di questa mattinata. Siamo arrivati
al punto 35 all'ordine del giorno. Per l'illustrazione il
consigliere Brunod, ne ha facoltà.
Brunod (LEGA VDA) -
Appreso che il piano regionale della
mobilità ciclistica previsto dalla legge n. 2 dell'11 gennaio 2018
è nella sua fase di elaborazione; inoltre, mi risulta che sono
stati estesi tempi di valutazione in modo da permettere ai Comuni,
sia alle nuove amministrazioni sia a quelle confermate, di
effettuare eventuali considerazioni entro il termine massimo del 31
gennaio 2021. Verificato che il piano regionale della mobilità
ciclistica disciplina l'intero sistema regionale ed è redatto in
coerenza con quanto previsto dal piano generale della mobilità
ciclistica per la rete ciclabile nazionale denominata Bici Italia,
rete che è individuata seguendo i principali criteri di seguito
esposti: integrazione ed interconnessione con le reti
infrastrutturali a supporto di altre modalità di trasporto,
collegamenti con le aree naturali protette e le reti di percorrenza
turistica, utilizzo di strade arginali, sviluppo di piste ciclabili
e/o utilizzo di viabilità minori attuali. Constatato che per quanto
riguarda le caratteristiche funzionali la rete di interesse
generale del piano viene distinta in rete strategica e rete
cicloturistica. Evidenziato che gli obiettivi principali perseguiti
dal piano regionale della mobilità ciclistica sono: la ricucitura
dei percorsi esistenti nel Fondovalle in modo da realizzare una
dorsale da Pont-Saint-Martin a Courmayeur, al fine di definire una
rete continua di connessione fra i comuni, usufruibile sia per gli
spostamenti sistematici casa lavoro o casa studio, sia per gli
spostamenti ai fini turistici e ricreativi, l'incentivazione
dell'intermodabilità con altri mezzi di trasporto, il miglioramento
dell'accessibilità ai servizi al cittadino e ai servizi turistici
di valenza sovracomunale, in modo particolare la valorizzazione del
patrimonio naturale, ambientale e la valorizzazione del territorio
e dei beni culturali per accrescere e sviluppare l'attività
turistica. Constatato che per quanto riguarda le caratteristiche
funzionali la rete di interesse generale del piano viene distinta
in rete strategica e rete cicloturistica. Ritenuto che la
definizione di itinerari ciclabili interconnessi che si snodino
lungo percorsi a valenza turistica, permettendo di visitare le
piccole città e borghi storici di fondovalle, i siti di valenza
ambientale, rappresenta l'opportunità per la regione di aumentare
l'attrattività del territorio rivolgendosi a nuovi target
turistici: cicloturismo.
Appreso che dalla bozza del piano regionale della mobilità
ciclistica vengono valorizzate e messe in evidenza importanti aree
naturalistiche con i relativi itinerari cicloturistici ben
individuati e pianificati: Parco Nazionale del Gran Paradiso e le
rispettive valli, Rhêmes-Notre-Dame, Valsavarenche, Cogne, mentre
non compaiono altri prestigiosi siti ambientali e aree protette,
per esempio Parco naturale del Monte Avic, Riserva naturale del
Mont Mars e tante altre, con i relativi percorsi cicloturistici di
collegamento che meriterebbero fortemente essere valorizzati
attraverso l'inserimento in tale progetto. Per esempio, percorsi
come quello che collega Champdepraz dalla località Chevrère, dove
vi è anche il centro visitatori del Parco del Monte Avic già molto
apprezzato dagli appassionati ciclisti scalatori, in quanto tale
percorso è stato più volte sede di tappe del famoso giro ciclistico
della Valle d'Aosta Mont Blanc, dove vinsero forti atleti che poi
diventarono professionisti nel mondo del ciclismo come per esempio
Fabio Aru.
Inoltre, ritengo sia fondamentale, ai fini di una completa
promozione e valorizzazione della nostra regione, creare maggiori
collegamenti del corridoio di fondo Valle Dora Baltea alle numerose
peculiarità presenti lungo le diverse vallate laterali del nostro
territorio. Per esempio, per quanto riguarda sempre l'ente Parco
del Monte Avic il piano di gestione territoriale dell'ente prevede
un itinerario per la mountain bike e animali da sella che
attraversa l'intera area naturalistica, con sede di partenza dove
vi è il centro visitatori in località Covarey a 1280 metri, per poi
transitare nel versante di Champorcher e proseguire l'itinerario
all'interno dell'altra meravigliosa area naturalistica, il Parco
Nazionale del Gran Paradiso, fino quindi a raggiungere il Comune di
Cogne, altro territorio molto apprezzato per i suoi itinerari
cicloturistici.
Evidenziato inoltre che in data 2 febbraio e 6 febbraio 2021 si
è appreso dagli organi di stampa che la Confagricoltura e
l'associazione CISL Terra Viva, pur essendo favorevoli alle piste
ciclabili come importante strumento di crescita e valorizzazione
del territorio, mettono in evidenza l'importanza di preservare
l'integrità dei fondi senza quindi danneggiare le attività
produttive.
Su questo discorso ci tenevo fare un passaggio dagli articoli di
stampa che queste due associazioni hanno portato. Questo è quello
di Confagricoltura: "Apprezziamo la volontà della Regione di
realizzare un sistema di percorsi ciclabili in valle e al tempo
stesso chiediamo un'attenzione particolare per il territorio e le
attività del settore primario. La coordinatrice di Confagricoltura
Valle d'Aosta interviene sul dibattito sui percorsi ciclabili
chiedendo all'ente, a nome delle imprese agricole del territorio,
di adottare tutti gli accorgimenti più opportuni, mantenendo un
dialogo costante con le amministrazioni comunali e l'organizzazione
degli agricoltori, per far sì che la realizzazione dei percorsi
percorribili in bicicletta diventi uno strumento di crescita e di
valorizzazione del territorio, senza danneggiare le attività
produttive. La particolare maglia ponderale delle imprese agricole
valdostane, la frammentazione aziendale e la caratteristica
conformazione del territorio richiedono infatti un occhio di
riguardo. Occorre evitare di compromettere l'integrità dei fondi e
di danneggiare strutture produttive fragili che hanno la necessità
di essere preservate e valorizzate. In Valle d'Aosta - ricorda il
direttore regionale di Confagricoltura - operano circa 2300 imprese
agricole che coltivano 53.000 ettari di superficie agricola
utilizzata, media aziendale di 23 ettari, ma oltre 1400 aziende
hanno una dimensione inferiore a 5 ettari, per cui è
indispensabile, nei limiti del possibile, evitare di frazionare
ulteriormente le proprietà. Confagricoltura suggerisce di iniziare
a mappare velocemente gli attuali percorsi, renderli fruibili
digitalmente con le moderne tecnologie e favorirne la diffusione
sia tra i valdostani sia soprattutto nei confronti dei forestieri,
in modo che la Valle d'Aosta possa diventare metà di un turismo
sempre più diffuso". Questo ultimo concetto è già stato da noi
ribadito nei precedenti Consigli dalla collega Spelgatti, sempre
con iniziativa legata al cicloturismo.
In riferimento all'associazione Terra Viva, volevo mettere in
evidenza questo passaggio: "La questione non si basa tanto sulla
perdita di produzione, quanto nel rendere la vita impossibile agli
allevatori che conducono al pascolo i loro animali. Il progetto
prevede infatti di passare prevalentemente su terreni coltivati a
prato stabile, oppure su strade poderali esistenti sulle quali gli
agricoltori si spostano abitualmente con le mandrie per raggiungere
le aree di pascolo e con i mezzi agricoli. Le norme di utilizzo
delle piste prescrivono che si possa passare con gli animali
d'allevamento, ma il pastore è tenuto all'immediata pulizia e
all'asporto delle deiezioni solide degli animali, operazione troppo
onerosa per chi percorre lunghi tratti quattro volte al giorno,
mattina e pomeriggio andata e ritorno. I trattori non sono
ammessi". Aggiunge CISL Terra Viva: "Sarebbe opportuno quindi
privilegiare scelte che sfruttino il più possibile percorsi già
esistenti". Terra Viva rammenta inoltre all'Amministrazione
regionale che, oltre alle somme da pagare ai proprietari dei
terreni per l'esproprio, andranno riconosciuti anche i danni agli
agricoltori affittuari per le eventuali sanzioni AGEA per il
mancato rispetto degli impegni agroambientali pluriennali
sottoscritti.
Ecco, con questa interpellanza si interpella l'Assessore
competente per conoscere quali siano le intenzioni e le modalità
per il raggiungimento degli obiettivi perseguiti dal piano, in modo
particolare per quanto riguarda la valorizzazione del patrimonio
naturale, ambientale e la valorizzazione del territorio e dei beni
culturali.
Presidente -
Per la risposta l'assessora Minelli, ne ha
facoltà.
Minelli (PCP) -
Ringrazio il collega Brunod per questa
iniziativa che pone una serie di problematiche che, dalla sua
esposizione è emerso chiaramente, non interessano soltanto la
questione della mobilità ciclistica, ma anche tutta la questione
delle strade poderali.
A proposito del suo quesito occorre anzitutto sottolineare che
sia la Commissione sia il Consiglio avranno occasione di un più
puntuale approfondimento e definizione dei contenuti del piano
della mobilità, in occasione della sua presentazione nei prossimi
mesi. Il piano prende le mosse, come lei ha ricordato, e dà
attuazione alla legge 2/2018 recante "Disposizioni per lo sviluppo
della mobilità in bicicletta e la realizzazione della rete
nazionale di percorribilità ciclistica", la quale affida dei
compiti specifici e diversificati allo Stato, alle Regioni e anche
agli enti locali.
Il piano regionale concorre a perseguire l'obiettivo principale
della norma. Quindi per quello che riguarda la parte regionale
l'obiettivo è quello che cito: "promuovere l'uso della bicicletta
come mezzo di trasporto sia per le esigenze quotidiane sia per le
attività turistiche ricreative, al fine di migliorare l'efficienza,
la sicurezza e la sostenibilità della mobilità urbana, tutelare il
patrimonio naturale e ambientale, ridurre gli effetti negativi
della mobilità in relazione alla salute e al consumo di suolo,
valorizzare il territorio e i beni culturali, accrescere e
sviluppare l'attività turistica in coerenza con il piano strategico
di sviluppo del turismo in Italia".
Per conseguire queste finalità il piano regionale si articolerà
attorno a due obiettivi principali. Il primo è l'agevolazione della
mobilità ciclistica, sia per gli spostamenti quotidiani sia
turistici, con la connessa strategia che prevede la creazione
prioritariamente della dorsale della Ciclovia Baltea, collegata con
il Piemonte, da Pont-Saint-Martin a Courmayeur, con diramazioni che
potranno man mano collegare piste e percorsi ciclabili diffusi sul
territorio. Il secondo, la creazione di reti di interconnessione
fra rete di fondovalle e centri intermodali previsti dal piano
regionale dei trasporti, per incentivare l'intermodalità
bici-trasporto pubblico. Terzo, la creazione di connessioni tra la
rete di fondovalle, i servizi di interesse regionale, come
l'università, i presidi sanitari, le scuole, e i poli turistici. Il
secondo obiettivo è la fruizione del patrimonio naturale e
ambientale, con connessa strategia, che prevede l'individuazione di
una rete cicloturistica.
La valorizzazione del territorio e delle sue particolarità a
vario livello, come lei ha ricordato, dei beni ambientali e
culturali diffusi su di esso, passa anzitutto dal perseguimento di
entrambi gli obiettivi. Le esperienze europee e di altre regioni
italiane ci dimostrano che non è possibile strutturare un'offerta
cicloturistica che possa competere ed essere attrattiva sul piano
nazionale e internazionale, senza una infrastruttura portante il
più possibile dedicata, quella di fondo valle su cui poi innestare
le altre. Dalla ciclovia potranno infatti diramarsi percorsi
ciclabili su piste dedicate, su strade poderali e vicinali, strade
asfaltate secondarie in grado di connettere il patrimonio diffuso,
i beni ambientali, storici, archeologici e culturali che
costituiscono - come sappiamo - una ricchezza fondamentale di
questa regione. Da questo punto di vista il piano regionale dovrà
soprattutto coordinare la segnaletica, individuare i supporti
digitali più opportuni per favorire il raggiungimento e la
conoscenza dei siti di interesse, la localizzazione di servizi di
supporto quali per esempio anche le stazioni di ricarica.
La fruizione dei beni ambientali, culturali e naturalistici
presenti lungo l'asse ciclabile di fondovalle dovrà essere promossa
in sinergia con il percorso di
trekking
del Cammino
Balteo.
Per la definizione della rete cicloturistica sul territorio un
ruolo fondamentale è demandato agli enti locali alle Unités des
Communes e ai Comuni stessi che dovranno, e già lo stanno facendo
alcuni, man mano estendere la rete dei percorsi, segnalare e
descrivere siti di interesse, favorire la creazione di servizi di
supporto alla ciclabilità.
Per quanto riguarda i servizi, con la DGR 746 del 2020,
attraverso la concessione di contributi regionali agli enti locali
per la progettazione e la realizzazione di zone di sosta per le
biciclette e di stazioni di ricarica per la micromobilità
elettrica, ai sensi dell'articolo 38 della legge regionale 8/2020,
sono stati finanziati 19 interventi. Inoltre, si sta operando per
dotare finalmente di portabiciclette alcuni autobus adibiti al
trasporto pubblico di linea.
Sempre riguardo alla realizzazione di percorsi ciclabili
finalizzati alla valorizzazione del territorio, c'è da segnalare la
proposta di creazione di un anello ciclabile di montagna in Val
Veny, fra i Comuni di Courmayeur e di Chamonix, in modo da mettere
in comunicazione sportivo-turistica due territori di montagna
transfrontalieri e limitrofi, organizzando una navetta di bus
elettrici dotati appunto di portabiciclette attraverso il tunnel
del Monte Bianco con la possibilità di estendere questo progetto
alla Svizzera tramite la Val Ferret.
Altri spunti, come lei ricordava, stanno provenendo dagli enti
locali che hanno ricevuto in una seconda battuta la bozza di piano
e anche dall'associazionismo. Riguardano, per fare soltanto un
esempio, i percorsi dei
ru
verso la Valle di By e del Col
Fenêtre Durand con la Svizzera, oppure percorsi sul territorio di
Donnas. Questi spunti e gli altri che verranno raccolti saranno
valutati nella redazione definitiva del piano della mobilità.
È poi importante l'attenzione che si sta sviluppando attorno a
questo tema da parte non solo degli enti locali, ma dalle varie
associazioni di categoria, alcune delle quali lei ha citato.
Contiamo di avere, nei prossimi mesi, un quadro di partenza il più
possibile completo.
In ultimo, ma non in ordine di importanza, perché è una
questione annosa e non ancora risolta e lo ha ricordato anche lei
nella sua esposizione, c'è il problema delle responsabilità e dei
rapporti con i proprietari delle piste e dei fondi. Si è chiesto
agli uffici di lavorare, di approfondire e di cercare una soluzione
relativamente alla questione della responsabilità civile in capo ai
gestori di piste ciclabili e dei proprietari delle strade poderali
o comunque aperte su cui transita il pubblico. A questo scopo, per
appunto cercare di arrivare a una normativa che poi potrà essere
valutata, è in atto una collaborazione dell'Assessorato con il
collega Sapinet con cui stiamo cercando di approfondire la
questione, perché interessa ovviamente entrambi i dipartimenti.
Presidente -
Per la replica consigliere Brunod, ne ha
facoltà.
Brunod (LEGA VDA) -
Grazie Assessore per la panoramica
che mi ha fatto sulla bozza di questo piano, dove anch'io mi ero un
po' documentato, quindi ha ripreso i concetti espressi nel piano e
molti concetti che lei ha detto e ribadito ovviamente li condivido
anch'io, però ci sono alcuni passaggi che mi lasciano un po'
perplesso. Lei ha citato nel suo discorso il progetto del Cammino
Balteo sul quale sicuramente in futuro tornerò, perché era un
progetto di grande potenzialità, secondo me che ha ancora dei
grossi margini di manovra e sul quale, come ho detto, ci ritornerò.
È proprio per questo motivo che sono intervenuto sul discorso del
piano della mobilità ciclistica, anche se siamo solo in fase di
bozza, per evitare di portare avanti magari delle azioni poi con
dei vuoti e delle dimenticanze, ed è per questo che ho voluto
subito fare queste segnalazioni.
Ci tenevo a puntualizzare che all'interno di questa bozza, a
pagina 104, dove si dice che "l'immagine schematizza i principali
elementi stazioni,
app
, servizi al cittadino, poli
turistici", su questa pagina nella legenda c'è il simbolino Parco
del Monte Avic, addirittura qua c'è stato un passaggio di
categoria, è scritto Parco Nazionale del Monte Avic, quindi
immagino che sarà sicuramente stato un errore di cui anche lei si
sarà già accorta, per poi essere completamente dimenticato nella
tavola generale di questa bozza. Questo mi preoccupa un po', perché
negli obiettivi strategici c'è la fruizione del patrimonio naturale
ambientale con individuazione di una rete cicloturistica, c'è nella
legenda e poi nella tavola generale vi è solamente individuato il
Parco Nazionale del Gran Paradiso. Io mi auguro, come ha detto lei,
che nelle prime fasi della redazione della bozza, quindi in
Commissione e poi successivamente in tutti i lavori che ci saranno,
vengano immediatamente presi in considerazione queste suggestioni,
per evitare di portare avanti dei lavori che poi dopo, nelle fasi
avviate, magari diventa più problematico tornare indietro e
recuperarle, anche perché la Valle d'Aosta è molto ricca da questo
punto di vista ambientale e ha delle enormi potenzialità, come ho
sottolineato io nelle premesse.
Altro discorso che volevo mettere in risalto è questo: il
progetto del piano regionale della mobilità ciclistica avrà
sicuramente dei grandi risultati, ma ci andranno anche delle
tempistiche molto elevate prima di riuscire a portarlo a termine.
Quindi, come già ribadito dalla collega Spelgatti nel Consiglio
passato e come ribadiscono anche queste associazioni, la invitiamo
al più presto a cercare di portare avanti quelle azioni che possano
andare a segnalare tutti quei tracciati che abbiamo al momento già
potenzialmente fruibili, ma che non sono a conoscenza dei
potenziali turisti. Quindi portare avanti un discorso di
segnaletica e di caricare questi itinerari su delle applicazioni,
in modo tale da sfruttare questo momento dove l'attività del
cicloturismo è già nella sua fase avanzata. Non rischiamo di
portare avanti dei grandi progetti per i quali ci vorranno ancora
degli anni, mentre il discorso ciclismo è nella sua fase di
espansione in questo momento.
Questo è l'
input
che noi vogliamo darle e mi auguro che
faccia un buon lavoro.
