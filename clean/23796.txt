Classificazione
ENTI LOCALI
Comuni
INDUSTRIA



Oggetto del Consiglio n. 2803 del 20 giugno 2007 - Resoconto
OGGETTO N. 2803/XII - Promozione del "Piano stabilimento
Cogne 2010". (Interrogazione)
Interrogazione
Premesso che:
· la Giunta regionale ha approvato un protocollo d'intesa da
stipularsi con la Cogne Acciai Speciali S.p.A. e con il Comune di
Aosta per la promozione del piano "Stabilimento Cogne
2010";
· il piano in oggetto è costituito da una semplice
planimetria redatta dalla Cogne Acciai Speciali S.p.A., la quale è
stata allegata alla deliberazione della Giunta regionale n.
1263/2007;
· nel piano sono sommariamente definiti gli obiettivi, ma non
si fa cenno alcuno né alle procedure di attuazione né alle risorse
finanziare previste per realizzarlo, con particolare riferimento a
quelle stanziate da enti pubblici;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se conosce qualche ulteriore elemento del Piano di cui in
Premessa;
2) se sono già stati definiti i tempi, le modalità di
attuazione e gli impegni finanziari dell'imprenditore, della
Regione, del Comune di Aosta e di altri soggetti che eventualmente
partecipano alla sua realizzazione: in caso affermativo, quali
sono;
3) se intende portare il Piano a conoscenza delle competenti
commissioni consiliari prima che venga sottoscritto dalle parti
interessate.
F.to: Tibaldi - Frassy - Lattanzi
Presidente -
La parola all'Assessore alle attività
produttive e politiche del lavoro, La Torre.
La Torre (FA) -
L'argomento mi permette, essendo
strettamente collegato con lo sviluppo delle aziende, di fare una
piccola precisazione sui dati.
Il primo trimestre 2007 ha visto cessare in Val d'Aosta 444
imprese, nel primo trimestre 2006 ne erano cessate 401, quindi
apparentemente il dato dice che ne sono cessate di più nel primo
trimestre 2007; però io le do anche i dati delle imprese che si
sono iscritte. Al primo trimestre 2006 si sono iscritte 281 nuove
imprese, invece nel primo trimestre 2007 se ne sono iscritte 316:
come vede, c'è un miglioramento nel 2007 rispetto al 2006. C'è
sempre una situazione di difficoltà, ma c'è un miglioramento fra il
2006 e il 2007... era solo una precisazione. Ciò detto, parliamo di
un'azienda che fortunatamente è un'azienda che prolifera e continua
a crescere sui mercati, non a caso nel rapporto della "Banca
d'Italia" si evince come il settore siderurgia sia un settore
trainante sull'economia valdostana ed è evidente che quando si
parla di siderurgia si parla di "CAS". Appare chiaro come sia
indispensabile per un'azienda che guarda al futuro progettare sul
futuro, ecco che allora si comprende perché il "progetto Cogne
2010" è definito così, proprio perché traguarda degli obiettivi a
breve, ma lo fa con una precisazione che è volta soprattutto
all'incremento della possibilità di intervenire sui mercati della
"CAS". In tal senso lei fa delle domande precise e io mi vorrei
attenere alle sue domande.
In merito alla prima domanda, il protocollo d'intesa, da
stipulare con il Comune di Aosta e la "Cogne Acciai speciali
S.p.a." per la promozione del piano, denominato "Stabilimento Cogne
2010", presentato dalla "Cogne Acciai speciali s.p.a.", rappresenta
una risposta all'esigenza della società "Cogne Acciai speciali
S.p.a." di armonizzare e migliorare l'impatto dello stabilimento
sul contesto cittadino e di modernizzare, razionalizzare ed
implementare le attività produttive in modo da renderle ancora più
competitive e performanti. Su questo vorrei fare una precisazione:
credo che sia importante, visto la stretta collocazione dello
stabilimento sul territorio della città, che all'interno di questo
progetto si evidenzino alcune delle cose da me appena dette, cioè
la volontà di rendere meno impattante lo stabilimento sulla città,
di migliorarlo sotto il profilo funzionale, ma anche sotto il
profilo ambientale; quindi uno dei primi elementi del progetto su
cui concentrare l'attenzione è proprio questo. Il protocollo non
prevede impegni specifici a carico della Regione o del Comune, ma
costituisce soltanto un accordo preliminare per esaminare la
fattibilità degli interventi proposti dalla "Cogne Acciai speciali
S.p.a.".
La realizzazione degli interventi previsti dal piano
consentirebbe di migliorare l'impatto estetico-architettonico dello
stabilimento, e ambientale, di ridurre le emissioni connesse alle
attività produttive in essere, prevedendo, contestualmente
all'effettuazione degli interventi indicati nel piano,
l'ammodernamento delle reti tecnologiche obsolete, quindi un
miglioramento delle reti funzionali dello stabilimento, anche per
le condizioni interne dello stesso e di vivibilità dei dipendenti,
e di restituire aree ed immobili, attualmente locati, all'uso
pubblico: qui faccio riferimento a Via Paravera. Il piano prevede,
infatti, la realizzazione di una serie di interventi che
riguardano, in particolare, i seguenti ambiti: trasferimento
dell'attuale palazzo direzione in un nuovo edificio da costruire
nell'area "UC 110" e successiva restituzione dell'attuale palazzo
direzione a "Vallée d'Aoste Structure S.r.l."; realizzazione di una
nuova entrata e di un nuovo parcheggio per dipendenti, clienti e
fornitori presso la nuova palazzina direzione; realizzazione di
nuovi edifici (spogliatoi, eccetera); realizzazione di nuove aree
di stoccaggio (parco billette e area stoccaggio vergella);
spostamento degli stoccaggi dei gas tecnici e numerose altre cose.
Perché vado avanti così veloce? Perché è evidente che un argomento
di questo spessore richiederebbe almeno un'esposizione di circa
un'ora! Ho voluto preparare una breve relazione descrittiva degli
interventi che sono molteplici, si parla di tantissimi interventi e
soprattutto di interventi su cui su ognuno, volendo, ci si potrebbe
anche soffermare. Adesso non entro nello specifico, al limite le
fornisco la relazione e avremo modo di confrontarci avendo lei
questi dati in più.
In merito alla seconda domanda, nel protocollo d'intesa
approvato con la deliberazione della Giunta regionale n. 1263/2007,
la Regione si impegna a promuovere, per quanto di competenza, la
realizzazione del piano denominato "Stabilimento Cogne 2010",
condotti i necessari approfondimenti in ordine alla compatibilità
con le prescrizioni degli strumenti urbanistici... - e qui il
discorso anche con il Comune di Aosta che, non dimentichiamoci, è
il domino del territorio - alle sinergie con gli interventi già
realizzati, in corso di realizzazione e da realizzare nell'area,
alle implicazioni patrimoniali per la Regione e le società
controllate, mediante la promozione della stipula di accordi con il
Comune di Aosta, la valutazione della possibilità di prolungare il
contratto di locazione e di esplicitare la rilevanza degli
investimenti - sottolineo "prolungare il contratto di locazione",
perché questo è anche un ulteriore impegno che abbiamo chiesto alla
famiglia Marzorati, che è quello di traguardare anche un impegno
nel tempo rispetto alle cose che stiamo facendo, cioè riconfermiamo
questa volontà a lungo tempo, per dare garanzie e prospettive allo
stabilimento in termini occupazionali, ma anche di urbanistiche sul
territorio, cioè gli interventi che andiamo a fare, li dobbiamo
traguardare anche in un'ottica non solo decennale, ma trentennale
-, anche immobiliari, previsti dal piano al momento della
definizione del rinnovo del contratto in essere e la valutazione
della possibilità di favorire la realizzazione di alcuni interventi
mediante finanziamenti diretti o derivanti dal prolungamento della
locazione, a fronte della realizzazione del piano di sviluppo
industriale. È chiaro che, anche qui, c'è un riferimento stretto ai
benefici che ne possono derivare per la città da alcuni interventi
che vengono fatti e di cui si terrà conto per quelli che sono i
canoni di locazione dello stabilimento.
Gli eventuali impegni finanziari a carico della Regione saranno
pertanto definiti, condotti i necessari approfondimenti, in
occasione dell'attuazione dei singoli interventi. È possibile che
ci siano interventi finanziari da parte della Regione, ma dovranno
essere di volta in volta verificati e concordati in funzione degli
obiettivi che ci siamo dati e soprattutto dei benefici per la
collettività, perché non ci dimentichiamo che dobbiamo essere, sì,
un partner di sostegno per la più grande azienda valdostana, ma che
questa azienda in termini di ritorni sulla collettività deve dare
delle garanzie. Ecco che i nostri investimenti saranno
proporzionati sui singoli interventi, che saranno da valutare,
ovviamente non su tutti, in funzione dei ritorni alla collettività.
Ad esempio, se andiamo a recuperare Via Paravera, a dismettere
tutto il traffico da Via Paravera, andiamo a restituire alla città
Via Paravera e tutti quelli che possono essere gli edifici fronte
strada, ci potrebbe essere un beneficio per la collettività che
potrebbe essere valutato e magari riportato nella strada di gronda,
che potrebbe essere verso il Quartiere Dora dove all'interno di un
progetto di recupero con il Comune di Aosta, si potrebbero fare
degli interventi a beneficio della collettività... in tal senso si
dovrebbe agire!
In merito alla terza domanda:
"se intende portare il piano a
conoscenza delle competenti commissioni consiliari prima che venga
sottoscritto dalle parti interessate"
... come le dicevo oggi,
le fornirò ulteriori dati, perché le ho preparato una breve
relazione descrittiva che poi fornirò eventualmente agli altri
Capigruppo e, sulla base di quei dati, avremo modo di
dibattere.
Presidente -
La parola al Vicepresidente Tibaldi.
Tibaldi (CdL) -
Il piano ha un nome importante,
"stabilimento Cogne 2010"; non siamo qui a negare l'importanza di
questo insediamento industriale per la Valle d'Aosta sotto tutti i
profili, sviluppo economico, occupazionale e quanto vogliamo dire.
Allora, il discorso è un altro: il discorso è che qui forse si
cerca di fare vetrina e non la si fa neppure troppo bene, perché
questo protocollo d'intesa come ci viene presentato è costituito da
un piano, da un'idea che è stata redatta dall'imprenditore privato
e l'idea è sviluppata attraverso la planimetria allegata a questa
deliberazione n. 1263, molto compressa; lei forse l'avrà su un
foglio in modo più visibile, ed è un'idea che viene accolta con
entusiasmo dagli enti pubblici: la Regione e il Comune di
Aosta.
Se guardiamo cosa c'è nella scatola, al di là di quello che è
scritto in deliberazione, lei dice che all'interno c'è un sacco di
materia, e magari avremo occasione di vederla e di parlarne anche
in commissione visto che questa materia, che ha una valenza
industriale, ma soprattutto urbanistica, interessa più commissioni,
e ci piacerebbe capire quali sono i contenuti. Dico questo, perché
qui si legge che il piano è costituito dalla planimetria allegata,
quindi il contenuto è questa planimetria, un foglietto... lei mi
dirà che c'è un foglio più grande e la dimensione del foglio forse
fa la differenza, ma... cosa fa la Regione? La Regione si impegna a
promuovere per quanto di competenza la realizzazione di questo
piano e lo stesso fa il Comune, per quanto di sua competenza; poi
dice che non ci sono fondi che vengono impegnati, è un accordo
preliminare, è una buona intenzione: esistiamo, siamo dei
dirimpettai, il privato, l'imprenditore e il pubblico, i due enti,
sappiamo che il privato insiste su una porzione di territorio
urbano piuttosto rilevante, 1/6 o 1/7 della superficie di Aosta; di
conseguenza ha un suo impatto estetico che deve essere governato e
migliorato, però nei punti che sono convenuti non si dice nulla,
tranne qualche buona intenzione che è stata arricchita da qualche
bella parola, oggi, nel suo intervento.
Ci piacerebbe capire, visto che il 2010 è dietro l'angolo, e
questo piano si propone degli obiettivi ambiziosi... chi fa... che
cosa? Realizza l'imprenditore, governa la realizzazione l'ente
pubblico, il Comune, la Regione? Promuove... che cosa? Ci sembra
riduttivo che un piano si consumi in un foglietto, anche perché,
Assessore, se di protocollo d'intesa deve trattarsi, forse qualche
puntualizzazione più specifica sarebbe necessaria! Non vorremmo che
si consumasse il tutto come è successo per l'"Espace Aosta" o per
il recente accordo fra Regione e "Poste italiane", cioè la funzione
primaria è quella di dare in pasto all'opinione pubblica attraverso
i "media" alcune notizie che paiono rilevanti, ma in realtà non lo
sono, e sentirsi per il momento soddisfatti di quello che un domani
neanche si realizzerà o non ci sarà!
Si registrano delle contraddizioni anche su questo fronte: nei
rapporti che ci sono fra l'imprenditore privato e la Regione. Ho
sotto gli occhi due notizie, una de "La Stampa" della Val d'Aosta e
una dell'ANSA della Val d'Aosta, datate 20 aprile scorso; nella
prima c'è un rapporto che pare conflittuale fra Marzorati e La
Torre, dove si dice: "attacco frontale di Marzorati, Regione ci
sei...", di conseguenza rivolge all'Assessore determinate accuse
per quanto riguarda l'attenzione nei confronti dell'industria; lo
stesso giorno sull'ANSA invece dice Marzorati: "confortanti gli
impegni della Giunta della Val d'Aosta"... questo ci fa capire qual
è il clima in cui ci troviamo nei rapporti con gli organi di
informazione, dove non si sa quale delle due notizie sia quella
veritiera, quali siano gli effettivi rapporti fra imprenditore
privato e Regione, quindi ci sentiamo molto presi in giro, perché
una notizia ha un segno positivo e l'altra ha un segno negativo, ma
la profonda contraddizione esistente fra le due ci fa capire che
qui, i rapporti, forse sono stati sanati con questo accordo
preliminare che, in fondo, si compone di sole parole!
