Classificazione
ASSISTENZA SOCIALE
Disabili
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 1751 del 20 aprile 2011 - Resoconto
OGGETTO N. 1751/XIII - Interrogazione: "Interventi per
consentire l'accesso delle persone disabili all'Espace Porta
Decumana della Biblioteca regionale".
Interrogazione
Ricordato che oramai da molti anni l'area interna alla
Biblioteca regionale detta Espace Porta Decumana è abitualmente
utilizzata come sede per mostre e esposizioni;
Richiamate le nostre precedenti iniziative
sull'argomento;
Sottolineato che lo spazio sopra indicato continua a non
essere accessibile alle persone con disabilità motoria e che nessun
intervento è ancora stato intrapreso nonostante le dichiarazioni
fatte dagli Assessorati competenti;
i sottoscritti Consiglieri regionali
Interrogano
gli Assessori competenti per sapere:
1) se si conferma la volontà di rendere fruibile a tutti
l'Espace Porta Decumana;
2) in che tempi si ritiene finalmente possibile iniziare e
concludere i lavori per l'abbattimento delle barriere
architettoniche della sede espositiva in premessa.
F.to: Bertin - Giuseppe Cerise - Chatrian - Louvin - Patrizia
Morelli
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Per quanto è della prima domanda,
l'abbattimento delle barriere architettoniche per l'accesso al
piano interrato della Biblioteca regionale sede dell'area
espositiva, tra l'altro, Espace Porta Decumana, è un progetto che,
seppure particolare per il luogo in cui ci si trova, per la
vicinanza delle vestigia storiche, per la necessità di realizzare i
lavori a biblioteca aperta essendo un posto molto frequentato,
tenendo conto della necessità di ricavare nuove uscite di sicurezza
dal piano interrato, rappresenta una necessità inderogabile -
malgrado queste particolarità dei lavori da effettuare - nel
contesto di uno stabile molto frequentato dal pubblico e anche sede
di mostre. È quindi sottoposto alla nostra attenzione ed è in corso
di realizzazione.
Per quanto riguarda i tempi, per la realizzazione del progetto
si è reso necessario un adeguamento funzionale, poiché i Vigili del
fuoco hanno ritenuto che il nuovo intervento renda anche necessario
il potenziamento dell'attuale sistema di vie di esodo,
particolarmente per garantire la sicurezza delle persone con
ridotte o impedite capacità motorie. Quindi la procedura ha
richiesto un supplemento di istruttoria, il rifacimento della
documentazione antincendio dell'intero edificio per ottenere il
nuovo parere di conformità.
Ad oggi, la necessaria progettazione e la redazione della nuova
pratica di richiesta del parere di conformità sono in fase di
ultimazione a cura degli uffici dell'Assessorato. Per quanto
riguarda invece la procedura di selezione della ditta esecutrice,
sono state completate, a cura dell'Assessorato competente per le
opere pubbliche...e non essendo compatibile l'esecuzione dei lavori
con la presenza del pubblico è stato studiato il cronoprogramma;
allo stato attuale, di programmazione dei diversi interventi che
riguardano lo stabile della Biblioteca regionale, è previsto che i
lavori siano avviati nella prima metà del mese di luglio per la
durata di 90 giorni.
Presidente
- La parola al Consigliere Bertin.
Bertin (ALPE)
- La Biblioteca regionale è probabilmente
una delle strutture, forse l'unica che rimarrà come un segno
positivo di questo periodo dell'abbondanza finanziaria. Certamente
è cambiata in positivo la qualità della vita dei cittadini di Aosta
e dei cittadini valdostani, in particolar modo delle giovani
generazioni, ed è anche un punto di orgoglio degli stessi
valdostani. Mi è successo di incontrare delle persone che portavano
in visita alla Biblioteca regionale dei loro amici che erano venuti
a trovarli; pertanto anche la comunità ha in questa struttura un
elemento nel quale ormai si riconosce. Proprio per questo credo sia
importante intervenire in fretta, per rendere accessibile a tutti
questa struttura specialmente per il ruolo che ha, perché è una
delle poche cose positive di questi anni, a mio avviso. Quindi è un
peccato che non sia stato fatto...è da 15 anni che vengono
realizzate e allestite mostre in questo spazio, e in 15 anni non si
è provveduto a farle!
Avevo presentato già nel 2008 un'iniziativa su questa che è
diventata - se vogliamo - un'iniziativa che ripropongo, perché è
diventata un fatto emblematico. All'epoca un po' ottimisticamente,
con l'ottimismo berlusconiano, mi ha risposto che in 10 mesi
sarebbe stato tutto fatto...in realtà non è andata così! Sono
soddisfatto in parte dal fatto che, con questa risposta, i tempi
sembrano essere più certi e la cosa sembra avviata a risoluzione in
tempi relativamente brevi...era ora!
