Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 122 del 27 ottobre 1983 - Resoconto
OGGETTO N. 122/VIII - RITIRO DELLA MOZIONE CONCERNENTE:
"MODIFICAZIONI ALLA LEGGE REGIONALE 56/1983 RECANTE MISURE URGENTI
PER LA TUTELA DEI BENI CULTURALI.
PRESIDENTE:
Do lettura della mozione presentata dai
Consiglieri Torrione, Breuvé e Pascale:
MOZIONE
VISTA la legge regionale 10 giugno 1983, n. 56 recante norme
in materia di tutela di beni culturali;
CONSIDERATO che tale provvedimento seppure tardivo, in quanto
disciplina una materia che avrebbe dovuto avere da parte dell'Ente
regione ben altra attenzione proprio in considerazione del
vastissimo patrimonio di beni culturali di cui fortunatamente
dispone la nostra Regione, costituisce, pur sempre nella sua
contraddittorietà, almeno la testimonianza di una inversione di
tendenza nei confronti di una problematica così ampia, così
complessa e così delicata;
ACCERTATO che la legge in questione risente del fatto che la
sua elaborazione è frutto esclusivamente del settore antichità e
belle arti dell'Amministrazione regionale in quanto volta
essenzialmente alla salvaguardia di beni di particolare interesse
archeologico e monumentale mentre tutti gli altri beni a carattere
culturale trovano elementi di tutela molto superficiali se non
addirittura insignificanti;
VALUTATO che, oltre agli scompensi sopra evidenziati, il
testo legislativo risente del periodo preelettorale durante il
quale è stato varato vuoi per certi fattori di estemporaneità, vuoi
per la superficialità di alcune disposizioni che appaiono lesive
delle autonomie comunali e certamente vessatorie nei confronti del
Comune capoluogo della Regione;
ACCERTATO che mentre per ogni Comune della Regione l'apposita
Commissione regionale per i beni culturali e ambientali approva
l'elenco delle zone individuate come "aree di interesse
archeologico" e "aree di interesse paesistico" previa consultazione
del Sindaco del Comune interessato, per quanto riguarda il Comune
di Aosta si sancisce invece che ogni opera interessante il
sottosuolo o gli edifici evidenziati in una planimetria allegata
alla legge stessa deve essere preventivamente autorizzata dalla
Sovraintendenza per i beni culturali e ambientali;
CONSIDERATO che una disposizione siffatta oltre a creare una
disparità di trattamento fra il Comune di Aosta e gli altri Comuni
della Regione appare mortificante nei confronti di una città che si
è saputa dotare degli strumenti urbanistici necessari a tutelare in
particolar modo le caratteristiche peculiari del suo centro storico
e degli immobili a carattere monumentale in esso ubicati; ACCERTATO
che la perimentazione indicata nella planimetria, esorbita dal
cosiddetto "centro storico" per comprendere anche zone periferiche,
assoggettando in pratica qualsiasi intervento in una così vasta
zona cittadina a preventiva autorizzazione della Sovraintendenza ai
beni culturali ed ambientali;
CONSIDERATO che l'indeterminatezza della norma consente di
conseguenza interpretazioni le più svariate per cui al limite,
senza considerare interventi di maggiore consistenza e di più vasta
portata, la semplice tinteggiatura di un edificio e il cambio di
una serratura o di una grondaia necessitano di una specifica
autorizzazione non più dell'Ente comunale, ma della sopracitata
Sovraintendenza;
RITENUTA tale situazione del tutto abnorme e paradossale
seppure finalizzata alla giusta e doverosa tutela dei beni
culturali ed ambientali;
tutto ciò premesso il Consiglio regionale
DELIBERA
1)
di impegnare la Giunta regionale ed in particolare
l'Assessorato regionale al Turismo, Urbanistica e Beni Culturali a
presentare gli opportuni emendamenti alla legge regionale 10 giugno
1983, n. 56 al fine di rendere tale provvedimento legislativo più
organico e completo possibile nel quadro di una effettiva tutela di
tutti i beni culturali;
2)
di impegnare la Giunta all'abrogazione della
disposizione di cui all'art. 8 (ultimo comma) della citata legge
con la quale si sottrae alla competenza del Comune di Aosta,
trasferendola alla Sovraintendenza per i beni culturali,
l'autorizzazione per ogni opera interessante il sottosuolo o gli
edifici evidenziati in una discutibile perimetrazione di una
altrettanto discutibile planimetria allegata: alla legge in
questione;
3)
di uniformare, per quanto attiene al Comune di
Aosta, le disposizioni in materia di tutela dei beni culturali e
quelle previste dalla legge stessa per gli altri Comuni della
Regione o, nel caso in cui si manifesti l'esigenza di una specifica
normativa per il Comune Capoluogo, vista la particolarità e
complessità della situazione aostana, si determinino disposizioni
chiare ed inequivocabili che siano possibilmente frutto di una
preventiva consultazione delle autorità comunali
interessate.
PRESIDENTE
: La parola al Consigliere Torrione, ne ha
facoltà.
TORRIONE - (P.S.I.):
Oggi è la giornata dei beni
culturali, mi auguro che sia di buon auspicio!
Questo provvedimento di legge, tra l'altro votato all'unanimità
dal precedente Consiglio, per conto mio risente di varie
sollecitazioni. Lo dico facendo dell'autocritica perché lo votammo
anche noi socialisti. Forse è frutto di una certa fretta e di
istanze che sono intervenute nella predisposizione del disegno di
legge.
Da alcune informazioni che ho avuto, devo dire che eravamo
partiti con obiettivi molto limitati; poi, con l'andare del tempo
gli obiettivi si sono ampliati, per cui il disegno di legge ha
risentito di questo atteggiamento che, forse, gli stessi uffici
regionali hanno avuto nel predisporre il provvedimento arrivato poi
all'attenzione e all'esame del Consiglio.
Nato con intenti limitati, questo provvedimento si è dimostrato
invece di ben altro respiro. Poiché si volevano creare gli
ispettori onorare dei beni culturali (questo il primo obiettivo)
siamo arrivati ad una disciplina generale dell'intera materia.
La legge risente di questo stato d'animo, di questa atmosfera,
risente anche del fatto che il provvedimento in sè era da dividere
a metà, per competenza, fra la Sovraintendenza alle Antichità e
belle arti, cioè l'Assessorato al Turismo, Urbanistica e Beni
Culturali e l'Assessorato alla Pubblica Istruzione, il quale, in
effetti, doveva dire qualcosa in questa legge, ma, secondo me, non
l'ha detta.
Infatti tutta l'impostazione della legge è rivolta alla tutela
di particolari interessi architettonici, archeologici e
paesaggistici e ben poco troviamo circa il discorso sui beni
immobili e mobili di particolare valore artistico e
archeologico.
A mio avviso, il provvedimento del Consiglio, anche qui è
tardivo; infatti basta fare un riferimento storico alla legge
nazionale a cui si aggancia il provvedimento legislativo del
Consiglio, la quale è del 1939, 17° anno dell'era fascista (così
sta scritto). Questo sta a dimostrare, da un punto di vista molto
generale, quanto poco rispetto abbia avuto questa nostra Repubblica
per la tutela dei beni culturali. Sono passati più di 50 anni a
momenti! Anche in Valle d'Aosta questo discorso è arrivato con un
pochino di ritardo, per cui è successo che il problema della tutela
dei beni culturali lo si affronta facendo riferimento a queste due
leggi del '39 le quali, appunto, prevedono la creazione di apposite
commissioni per la tutela dei beni culturali nell'ambito regionale,
tutela che, a seconda dei Comuni, viene fatta ed esplicata in un
modo o nell'altro.
La cosa che riteniamo illogica è il fatto che la legge preveda
una disciplina a sé stante per quanto riguarda il centro storico e
l'intero comparto archeologico di Aosta. Dico questo perché sono
sorti degli inconvenienti; mentre per il censimento dei beni
culturali, soprattutto archeologici e architettonici degli altri
Comuni della Regione, è prevista tutta una procedura, per il Comune
di Aosta si dice molto semplicemente (in maniera un po' vessatoria
nei confronti di un Comune, il quale tra l'altro si è dotato di un
piano regolatore, a differenza di certi Comuni della Regione):
"Nella parte del territorio del Comune di Aosta indicata
nell'allegata planimetria, ogni opera interessante il sottosuolo
deve essere preventivamente autorizzata dalla Sovraintendenza ai
beni culturali e ambientali".
Per anni ci siamo dimenticati un pochino di questa tutela, poi
con un provvedimento di legge, di tipo elettoralistico, non per i
fini che perseguiva, ma per la fretta con cui è stato esaminato -
siamo a ridosso dell'ultima tornata elettorale - si viene a dire
che questo discorso è di chiusura per cui, per assurdo, succede che
la tinteggiatura di un edificio o il cambio di una serratura
nell'ambito del centro storico di Aosta, deve essere
preventivamente autorizzato dalla Sovraintendenza.
I problemi del centro storico li conosciamo tutti, e meglio di
me li conosce la Giunta regionale cha ha approvato recentemente
alcuni provvedimenti relativi all'assetto e alla cosiddetta
variante 10 al piano regolatore della città di Aosta.
Nell'assetto urbanistico della nostra città, devo dire però che
forse siamo andati al di là di quelle che erano le intenzioni e
abbiamo agito con una eccessiva leggerezza, perché non basta una
piccola traccia su di una planimetria per dire "questa è Aosta e
quindi la trattiamo così" perché la Sovraintendenza all'Antichità e
Belle Arti probabilmente ha voluto così.
Aosta va trattata come vanno trattati tutti gli altri Comuni,
cioè si deve fare un censimento da sottoporre alla Commissione e
dopo di che, in accordo con il Comune, si devono dire quali sono i
beni da tutelare e quali no, stabilendo quelli soggetti a vincolo e
per i quali si può intervenire nei modi previsti dalla legge
stessa. Non si può, con un colpo di spugna, non tenere conto che
Aosta ha una realtà di tipo diverso; essa non può essere soggiogata
da un vincolo così drastico come quello previsto dall'art. 8 ultimo
comma. Ritengo che si debba avere un confronto anche con
l'Amministrazione, così come è previsto per i casi di vincolo negli
altri Comuni della Regione. A noi sembra che questo sia un eccesso;
siamo passati da un regime di tolleranza assoluta ad un regime
dove, in effetti, la città di Aosta deve sottostare a disposizioni
che, secondo me, sono un poco contrastanti con l'autonomia che il
Comune capoluogo della Regione deve avere.
Noi riteniamo che tutta questa legge, al di là di questo
discorso che riguarda il territorio di Aosta, vada rivista, perché
l'unico riferimento che c'è riguarda non la tutela dei beni
previsti dalla prima legge del '39, ma la seconda legge che
riguarda i beni immobili e mobili di particolare interesse
artistico (libri ecc.).
Riteniamo che una revisione di questo provvedimento possa
eliminare questa norma che ci sembra assurda nei confronti del
Comune di Aosta e possa dare una disciplina della materia di un
tipo diverso e più consona alle esigenze di una tutela globale dei
beni culturali.
PRESIDENTE
: La parola all'Assessore al Turismo,
Urbanistica e Beni Culturali Borbey, ne ha facoltà.
BORBEY - (D.C.):
Oggi è la giornata in cui parliamo dei
beni culturali, ma è anche una giornata in cui la Giunta chiede al
Gruppo consiliare del partito socialista di rinviare le mozioni che
ha presentato, proprio perché sono due mozioni che toccano problemi
importantissimi. Quindi noi chiediamo, anche per questa mozione, un
rinvio per avere degli incontri coi rappresentanti del Comune di
Aosta e con i presentatori della mozione.
Oggi alle ore 15,30 il Sindaco di Aosta sarà da me per fissare
gli incontri con gli Assessori comunali competenti, in modo
particolare con l'Assessore all'Urbanistica perché vogliamo
approfondire l'argomento.
Pertanto ho preparato una risposta scritta a questa mozione
concordata in parte, con gli uffici e logicamente con la Giunta ed
il Presidente della Giunta.
La legge n. 56 di. quest'anno "Misure urgenti per la tutela dei
beni culturali" come rilevato dai Consiglieri che hanno presentato
la mozione, effettivamente è una legge non organica e globale.
Lo stesso titolo, d'altra parte, dichiara che non si vuole
andare oltre l'intenzione di porre un tampone provvisorio ad una
situazione in rapida evoluzione.
La nuova organicità della legge non deriva, tuttavia, dai fatto
che essa nasca come un fungo e da un limitato servizio regionale,
ma piuttosto dalla situazione generale della legislazione in questa
materia. Infatti, ci si muove tuttora, nella disparità di
situazioni di una legge dello Stato, la 1497 del '39 della tutela
del paesaggio, su una materia in cui la Regione ha competenza
primaria e tuttavia non ha mai legiferato, e un'altra legge, a 1089
sempre del '39 "Tutela delle cose di antichità ed arte" materia su
cui la competenza della Regione è solo integrativa e concorrente
con gli altri beni culturali, vedi ad esempio le biblioteche,
archivi, musei locali.
Esistono inoltre altre leggi, sia statali, sia regionali che non
consentono, allo stato attuale, una ridefinizione della materia
senza l'impostazione di una politica culturale globale.
In questa situazione, nella volontà di affrontare la complessa e
articolata materia dei beni culturali, ma nella impossibilità reale
di arrivare in tempi brevi ad una organica legge regionale di
tutela dei beni stessi globalmente intesi, sono state proposte
queste misure urgenti di salvaguardia, il cui significato va,
tuttavia, molto al di là del rendere governabile immediatamente
alcune difficili situazioni createsi negli ultimi dieci anni.
Infatti, non fermandosi alla lettura dei pochi articoli,
apparentemente slegati della legge in questione, ma riesaminando
l'intero quadro che viene a delinearsi nella rilettura delle leggi
dello Stato del '39 e della nuova legge regionale, si individua già
una precisa linea di evoluzione, una intenzione legislativa che
potrà avere, nel seguito, i suoi sviluppi, e questa volta,
giustamente, non per una iniziativa di un servizio, ma per la
volontà politica dichiarata con la partecipazione della pubblica
opinione.
Per la prima volta si istituisce infatti una Commissione
interassessoriale per i beni culturali, che se da un lato sarà
chiamata a risolvere alcuni problemi immediati, sarà però anche
chiamata a collaborare, in via consultiva, allo studio dei problemi
e alla elaborazione di una politica globale del settore.
E' un primo passo che dichiara la volontà di affrontare
globalmente il problema legislativo.
Per la prima volta si istituisce un criterio di vincolo
monumentale che, se da un lato, per la maggiore snellezza
burocratica, può sembrare una volontà di scavalcare il diritto del
cittadino e del Comune, è innovativo per i due fondamentali scopi
che si propone:
1° - la certezza del diritto da parte del cittadino che vede
trascritto in un unico strumento il piano regolatore generale,
comunale, tutte le limitazioni all'uso del patrimonio
immobiliare.
2° - La volontà di creare una sensibilizzazione ed una
collaborazione con l'Amministrazione comunale che possa garantire
una efficace e capillare tutela dei beni culturali, facendo in modo
che esse debbano discutere e recepire i vincoli all'interno del
piano regolatore.
Sta ora proprio alle amministrazioni comunali la decisione se
entrare in una fase di fattiva collaborazione con le strutture
regionali, perché si possa effettivamente attuare una politica di
tutela, affinché la legge diventi una misura impositiva, in
particolare per quanto riguarda il centro storico di Aosta, di cui
i proponenti la mozione lamentano la perimetrazione fatta
d'ufficio.
Si nota infatti che tale perimetro è, in realtà, quello degli
studi di piano del Comune di Aosta e che le indeterminatezze della
legge al riguardo sono le stesse indeterminatezze e problemi che si
riscoprono nel piano regolatore generale del Comune di Aosta.
Problemi e indeterminatezze che potranno, se impugnate dalle due
parti con fattiva collaborazione, avviare a soluzione gli annosi
problemi del cento storico.
E' per questo motivo che si richiede il rinvio anche, se in
effetti, questa imposizione è forse esagerata, ma riteniamo che
soltanto una legge tampone così impositiva può portare ad un tavolo
gli esperti e i politici dei due Enti per iniziare veramente quella
politica che chiedono i proponenti della mozione.
Si dà atto che alle ore 10,36 assume la Presidenza il
Vice-Presidente De Grandis.
PRESIDENTE
: La parola al Consigliere Torrione, ne ha
facoltà.
TORRIONE - (P.S.I.):
Prendiamo atto con soddisfazione,
che per lo meno, alcune cose che avevamo detto sono state recepite
anche dall'Assessore ed un minimo di autocritica su questo
argomento è stata fatta.
Il nostro interesse era quello di vedere risolto questo
problema, quindi non abbiamo intenzione di spingere
sull'acceleratore per far approvare la mozione. Se la Giunta ci
garantisce che questo problema verrà esaminato in tempi brevi, noi
aspetteremo, ma non accettiamo di ritirarla se non ne parleremo
più.
Se questo incontro sarà per venerdì, parteciperemo anche noi, se
ci sarà possibile. Quindi aspettiamo che la Giunta faccia delle
proposte. In caso contrario saremo costretti a sollecitare il
riesame dell'argomento con un'altra mozione.
PRESIDENTE
: La mozione viene ritirata.
