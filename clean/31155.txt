Classificazione
AMMINISTRAZIONE REGIONALE
ENTI LOCALI
Comuni
TURISMO E INDUSTRIA ALBERGHIERA
Ricettività turistica



Oggetto del Consiglio n. 360 del 11 febbraio 2009 - Resoconto
OGGETTO N. 360/XIII - Interpellanza: "Accordo di programma
per la realizzazione di un hôtel a cinque stelle nel Comune di
Courmayeur".
Interpellanza
Gli organi di stampa hanno dato ampio risalto all'accordo di
programma, in corso di redazione tra la Regione autonoma Valle
d'Aosta, il Comune di Courmayeur e un raggruppamento di società per
la realizzazione di un hôtel a cinque stelle da inaugurare nel
2012;
La struttura oggetto di accordo, denominata "Hôtel
Imperiale", avrebbe 336 posti letto e si situerebbe nella centrale
via Monte Bianco.
I sottoscritti Consiglieri regionali
Interpellano
il Presidente della Regione o gli Assessori competenti per
sapere:
1) quali concrete esperienze professionali nel campo della
gestione alberghiera abbiano maturato le singole società del
raggruppamento;
2) quale rapporto volumetrico è stato richiesto o proposto
per la realizzazione dell'intervento;
3) se la volumetria assentita sarà computabile nel quadro
degli equilibri funzionali del Comune di Courmayeur;
4) quali ragioni di pubblico interesse siano alla base
dell'intervento con lo strumento dell'accordo di programma.
F.to: Louvin - Cerise Giuseppe - Chatrian
Presidente
- La parola al Consigliere Louvin.
Louvin (VdAV-R)
- Grazie, Presidente. Qualche settimana
fa abbiamo avuto notizia tutti quanti con grande risalto di
un'iniziativa che riguarda il settore alberghiero, per il quale è
stato annunciato nel corso di una conferenza di servizi in Regione
la nascita di un albergo a cinque stelle lusso nel comune di
Courmayeur. Sicuramente la proposta è stata lanciata con grande
convinzione e sembra accompagnarsi a una serie di obiettivi che
vanno certamente nella stessa direzione delle nostre aspettative
per quanto riguarda la riqualificazione di quella parte della
cittadina di Courmayeur, che gravita su viale Monte Bianco, che tra
l'altro presenta un fabbricato che è una delle tante incompiute
della regione che da più di 20 anni non è giunto a completamento.
Mi riferisco all'ex albergo Miramonti, anzi, alla costruzione che
avrebbe dovuto essere albergo Miramonti di Courmayeur. La stessa
iniziativa si propone come traino per l'innalzamento qualitativo
del settore alberghiero in Courmayeur con dei riflessi annunciati
in vari ambiti occupazionali di qualità della clientela e così via.
Ora noi siamo sicuramente molto consapevoli della sofferenza in cui
si trova sotto il profilo alberghiero Courmayeur, dove abbiamo
delle strutture di grande qualità e quantità che o sono aperte solo
stagionalmente, sorprende che una struttura della levatura
dell'hôtel Royal di Courmayeur non abbia che una stagione invernale
da spendere nella ricettività turistica valdostana. Abbiamo
alberghi delle dimensioni del Des Alpes che sono da anni in
abbandono, il Majestic che è ugualmente in stato di avanzato
decadimento; ora a fronte di questa situazione non possiamo che
guardare con interesse ad iniziative che vengano ad iniettare un
po' di fiducia e di impegno in questo settore. Per la verità la
nostra visione del turismo ci porta a privilegiare la crescita
della imprenditoria alberghiera valdostana, che consolida di
generazione in generazione determinati risultati e comunque, semmai
là dove ci debba essere coinvolgimento di soggetti esterni, la
presenza attiva di soggetti che siano in grado di portare a loro
volta una grande qualità e anche una rete operativa larga. In
questo noi che abbiamo sempre pensato di dover valutare con
attenzione le iniziative buttate pesantemente sul tavolo, chiediamo
alla Giunta di darci ragguagli. Ho ricevuto ieri della
documentazione in materia, che presumo sarà ripresa poi nella
risposta e che pare gettare una luce leggermente diversa da quella
sotto la quale avevamo letto finora questa proposta. Ma sono grato
e spero che la Giunta nel dare risposta, possa puntualmente
illuminare non solo noi del nostro gruppo ma tutto il Consiglio sui
contorni di questa operazione, sulla quale ripeto l'immagine che è
stata data in prima battuta dalla stampa forse non è esattamente
così coincidente con i contenuti reali della proposta, ma presumo
che sarà l'Assessore Marguerettaz a darcene contezza. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente. Da un lato sono
contento di poter affrontare un tema di interesse generale, come è
quello della ricettività, e il tema dell'offerta alberghiera in
particolare, perché è un argomento molto importante che il
legislatore regionale dovrà affrontare con una certa incisività,
perché troppe sono le situazioni - enunciate anche dal collega
Louvin - di imbarazzo che abbiamo a Courmayeur. Ovviamente sono
situazioni che non hanno delle responsabilità in capo alla pubblica
amministrazione, per il Des Alpes lei sa bene che c'è una procedura
concorsuale, è una compagnia di assicurazione che è assoggettata a
una liquidazione coatta amministrativa, quindi abbiamo da anni
delle procedure, così come delle operazioni che alcuni imprenditori
mettono in atto di chiusura o non chiusura. Forse anche questo ci
porterà, ma non voglio fare dei
coups de théâtre
, a rivedere
tutto il nostro ragionamento sui contributi e sul sostegno che
dovrà tenere conto di determinati parametri, mesi di apertura,
servizio garantito. Dobbiamo fare una riflessione perché il tempo è
venuto per fare valutazioni del genere. Per quanto attiene
l'interpellanza, ha già anticipato il collega la filosofia della
risposta, perché è stata concordata una convocazione da parte del
Sindaco di Courmayeur, che a sua volta aveva ricevuto un'istanza da
parte della società proponente nel mese di dicembre per verificare
la possibilità di fare un accordo di programma e all'uopo ha
richiesto la convocazione di una conferenza di programma. Il
consigliere Louvin credo che ieri abbia ricevuto il verbale della
conferenza di programma, nell'ambito della quale come ha potuto
vedere non vi è stata un'analisi di tipo piano volumetrico, ma è
stato condiviso un ragionamento strategico che ha confermato quelli
che poi diceva Louvin sono indirizzi condivisibili di qualificare
meglio la nostra offerta turistica, di considerare che delle
strutture a cinque stelle oggi mancano. Abbiamo delle richieste di
alcuni alberghi a quattro stelle, per essere onesto, per mettere in
atto una verifica della classificazione per ottenere le cinque
stelle, e questo vuol dire che tutta una serie di domande vanno
verso questa direzione, soprattutto nelle nostre stazioni di
maggior prestigio e questo ci fa ben sperare, nel senso che il
nostro prodotto a livello internazionale vuol dire che è ancora
molto ben apprezzato. Rispetto a questo, nel condividere, abbiamo
avviato la procedura della conferenza di programma per verificare
la definizione dell'accordo di programma. Dal punto di vista
specifico mi si fanno delle domande: "
quale rapporto
volumetrico
" non sono nella condizione di dare delle risposte
rispetto a questo tema, anche perché non è una competenza della
Regione. La Regione rispetto a questo progetto ha avuto modo di
verificare, per il tramite la sovrintendenza, gli aspetti
architettonici, la coerenza, che di fatto sono già stati valutati e
anche in modo positivo; per quanto riguarda lo strumento
urbanistico, il piano regolatore è una competenza del Comune.
Ricordo al consigliere Louvin che la situazione di Courmayeur è una
situazione particolare, perché abbiamo un piano regolatore vigente
che è in fase di trasformazione; nel corso del 2007 è stato
approvato un nuovo piano regolatore, o meglio, è stata approvata
dal consiglio la variante, per cui oggi abbiamo due riferimenti: il
piano regolatore precedente e in virtù della variante presentata
che è in corso di definizione le norme di salvaguardia che
impediscono l'assunzione di provvedimenti in contrasto con la
variante proposta. In mezzo c'è un ulteriore aspetto che porta a
delle riflessioni generali su questo piano regolatore, credo sia in
atto un dibattito su questo tema, per cui rispetto a questa seconda
domanda:
"quale rapporto volumetrico è stato richiesto o
proposto per la realizzazione dell'intervento"
, oggi più che un
piano volumetrico è stata individuata una tipologia di servizio,
che poi porterà a dei volumi, ci sono tutta una serie di mappe ma
non è un ragionamento che abbiamo fatto. Sulla prima domanda,
"quali concrete esperienze professionali"
, anche lì lei sa
bene che nell'ambito dell'accordo di programma sarà fondamentale
individuare il profilo; ad oggi abbiamo una società proponente,
anche lì abbiamo fatto una ricerca, il Grand Hôtel Imperiale di
Forte dei Marmi sembra che sia gestito ed entrerà a far parte di
questa società che è la proponente, vi è la volontà da parte dei
proprietari attuali di concludere un'attività dei fratelli Ottoz,
quindi abbiamo un percorso e nell'ambito dell'accordo di programma
sarà indispensabile verificare il profilo di queste persone. La
terza domanda chiede se
"la volumetria assentita sarà
computabile nel quadro degli equilibri funzionali del Comune di
Courmayeur"
; mi dichiaro incompetente, non ho questo tipo di
informazione allo stato attuale, le avremo in corso di definizione,
ci saranno tutti gli approfondimenti ma nell'ambito di quella
conferenza non ci siamo messi a verificare, ci sono gli uffici che
ci stanno lavorando e nel momento in cui ci sarà la definizione del
progetto ci saranno tutte le coerenze possibili ed immaginabili.
Infine,
"quali ragioni di pubblico interesse siano alla base
dell'intervento con lo strumento dell'accordo di programma"
, è
chiaro che rispetto a questo se diciamo che abbiamo la necessità -
come lei ha detto - di iniettare delle nuove offerte alberghiere,
abbiamo la volontà di dare delle risposte, credo che a queste
dichiarazioni debba conseguire un'attenzione particolare. Quindi
l'accordo di programma ha la finalità di definire con una logica
collegiale le attività da fare e creare un percorso non
privilegiato, ma un percorso di attenzione affinché i progetti
vengano definiti e realizzati in tempi brevi.
Quindi l'accordo di programma ha questa finalità. È uno
strumento che è già stato utilizzato in passato, crediamo che sia
uno strumento positivo. La conclusione del verbale della conferenza
che lei ha avuto, dichiara che si concorda su queste filosofie di
fondo e si dà corso alla procedura e alla individuazione dei
responsabili, come abbiamo previsto in una delibera di Giunta
adottata negli anni precedenti.
Si dà atto che dalle ore 11,22 presiede il Vicepresidente
Chatrian.
Président
- La parole au Conseiller Louvin.
Louvin (VdAV-R)
- Comincio dal fondo per dire che il
verbale cui lei fa menzione non è stato per nulla ricevuto, se ha
la gentilezza di fornirlo, c'è altra documentazione che ho ricevuto
e che porta degli elementi di informazione un po' diversi e più
stringenti di quelli che lei ha dato, Assessore. Comprendo che non
rientri nelle sue attribuzioni Assessorili la vicenda urbanistica,
ci sono degli altri Assessori forse che sono competenti e che
possono aggiungere qualcosa a delle domande concrete che fanno i
Consiglieri come nel nostro caso. Intanto plaudiamo alla rapidità,
perché quando si manda una lettera il 17 dicembre con una proposta
così articolata, il 12 gennaio con tanto di televisioni ci si
riunisce in conferenza di programma, vuol dire che le
amministrazioni lavorano, ci mettono un grande impegno tenendo
presente le vacanze natalizie. Questo depone semmai a favore di
un'attenzione molto particolare che c'è su questa vicenda. Peraltro
non ho sentito alcune precisioni che invece mi vengono dalla
lettura della proposta; qui non siamo di fronte a un albergo,
Assessore, siamo di fronte a tre alberghi. Ho scoperto che non si
tratta di un'iniziativa per un albergo Imperiale, ma per una
lottizzazione alberghiera - si chiama così in termine urbanistico -
una suddivisione in lotti con tre distinti alberghi non tutti di
categoria quale quella promossa così pubblicamente. Piccola
precisazione, ma non indifferente. La suddivisione in varie
iniziative è a nostro modo di vedere un punto di debolezza di una
proposta del genere, perché moltiplica gli oneri gestionali,
complica sicuramente l'operato di chi dovrebbe essere un faro
semmai per il futuro turistico del Comune. Poi ci sono cose
particolari, ma quando vorremo le approfondiremo, anche nel taglio
un po' particolare di queste iniziative scoprire che ci sono degli
alberghi fatti solo di
suites
è una cosa curiosa dal punto
di vista della organizzazione strutturale degli alberghi stessi. Ma
evidentemente ci sono filosofie nuove che a noi sfuggono ancora.
Per quanto riguarda le questioni che le abbiamo sottoposto,
Assessore, le esperienze del gestore: adesso sentiamo che ci
sarebbe in futuro un albergo Imperiale di Forte dei Marmi che
sarebbe interessato, noi abbiamo chiesto le esperienze di chi è
promotore. Quando ci si mette in campo per un'operazione di questo
genere, ci si mette in prima persona e la curiosa situazione è
quella invece di tre società, di tre caravelle con un capitano
genovese, quasi un Cristoforo Colombo, che porta avanti queste tre
società: due sono delle scatoline vuote sul piano sostanziale,
hanno 10.000 euro ciascuna di capitale sociale, l'amministratore è
lo stesso professionista per entrambe le società, in una delle due
ci sono fra l'altro due altri condottieri che hanno investito ben
200 e 300 euro nella società. Anch'io faccio qualche piccola
ricerca, come lei ha fatto puntualmente e con grande competenza,
per vedere chi abbiamo di fronte con cui concludere un accordo di
programma per un'operazione da 35 milioni di euro.
Questa era la nostra prima preoccupazione: chi è il grande
albergatore, la grande catena alberghiera, chi è il detentore di
una competenza speciale che si mette in campo e fa da traino per la
località? Vedremo, ci saranno sviluppi anche in questo. Sulla
seconda questione, quale rapporto volumetrico è stato richiesto o
proposto per la realizzazione dell'intervento, è ciò che sta
scritto nella documentazione che mi avete inviato: qui abbiamo un
ampliamento edificabile consentito dal piano regolatore di 2 metri
cubi per metro quadrato e abbiamo una proposta nell'accordo di
programma di 5,28 metri cubi per metro quadrato, quindi una
triplicazione della volumetria. Non era difficile dare questa
risposta, da ieri me la do anche io perché leggo quello che è stato
scritto; l'Assessore dichiara di non poter rispondere, noi comunque
prendiamo atto che in documentazione questa risposta c'è ed è molto
chiara. Spiace non sapere nulla di più sulla commutabilità negli
equilibri funzionali perché questo è un dato non indifferente. Per
ogni metro cubo assentito di nuova edificazione in alberghiero
sappiamo che possono scattare fino a 3 metri cubi assentiti in
edificazione nel civile, questo è un dato che forse mi può
confermare l'Assessore all'urbanistica.
Noi chiediamo se, in conseguenza di questa edificazione, che non
è di piccolo momento perché parliamo di una proposta o richiesta di
46.859 metri cubi, ci sarà la triplicazione in civile. Questo vuol
dire qualcosa e anche per un Comune già di robusta edificazione
come Courmayeur non è indifferente. Mancano le competenze in Giunta
per poterci dare questa risposta, ci lavoreranno gli uffici e
speriamo che vorranno in una successiva occasione renderci edotti
in proposito. Quali ragioni di pubblico interesse siano alla base
dell'intervento con lo strumento dell'accordo di programma; qui non
ho ben capito, al di là del fatto che si voglia ricorrere
all'accordo di programma, in cosa consistano. L'accordo di
programma è uno strumento importante nel quale deve prevalere
l'interesse pubblico per un'operazione; è evidente che se mettiamo
in campo degli interessi alti da parte della Regione, ci può stare
un incremento anche sotto il profilo volumetrico, ma vogliamo
sapere qual è questo interesse particolare, perché se c'è un
completo cambiamento del quadro ricettivo di Courmayeur grazie a
questa operazione, ci inchiniamo. Se invece quello che viene messo
sul tavolo non corrisponde a un interesse reale della comunità, il
fatto di fare un'operazione
ad hoc
non è esattamente in
linea con l'interesse generale. A me è parso, forse da una lettura
approfondita, ma non ancora sufficientemente esaustiva di questa
proposta, che il tutto si riduca a due questioni: l'una di avere il
maggior numero di posti di lavoro nel settore alberghiero, l'altra
di fare scuola dal punto di vista professionale (sto tenendo fuori
volutamente le questioni che riguardano il Comune di Courmayeur
come soggetto interessato a riqualificare l'area di viale Monte
Bianco). Francamente non vedo la fila dei
courmayeurin
né in
generale in Valle d'Aosta all'ufficio di collocamento per operare
nel settore alberghiero, non mi pare che sia lì la grossa offerta
del mercato del lavoro. La domanda c'è ed è elevata, gli alberghi
chiedono personale ma la difficoltà sta nell'averne in regione.
Invece sulla formazione qui vorrei capire: chi si propone di fare
dell'alta scuola di formazione nel settore alberghiero forse deve
mettere in campo dei nomi, delle competenze, delle significative
esperienze nel settore, che, da tutto quanto è stato finora
esaminato e da quanto ci ha detto l'Assessore, non vediamo
affiorare. Anche i dati del Sole 24 ore di qualche settimana fa sul
livello di occupazione di chi esce dalla scuola alberghiera sono
ampiamente satisfattivi, non c'è un afflusso in questa direzione.
Rimaniamo altamente perplessi su questa situazione, ci auguriamo
che gli approfondimenti che sono in corso facciano luce sulla
vicenda, perché sarebbe un peccato che la spinta immobiliare
prevalesse sull'interesse turistico. L'Assessore al turismo
risponde con le aspettative sue e della Giunta su questo tema, ma
non dobbiamo sottovalutare il peso che può avere in termini
immobiliari un'operazione di questo genere o altre operazioni di
questo genere e lo dobbiamo valutare con la massima attenzione,
anche in relazione al fatto che abbiamo degli strumenti urbanistici
che sono stati recentemente aggiornati dal Comune per sua parte e
che non mi risulta che la Giunta sia ancora stata in grado di
approvare, sono ancora in itinere...
(
interruzione del Presidente della Regione, fuori
microfono)
... ma non è ancora arrivato ad ultimazione, credo che il Comune
di Courmayeur sia stato il primo fra i primi a varare
l'aggiornamento del proprio piano regolatore nel 2007, quindi è una
pratica che procede più lentamente delle convocazioni delle
conferenze di servizio, questo volevo sottolineare. Assessore, noi
stiamo con gli occhi molto aperti su questa vicenda e riteniamo che
altrettanto dovrebbe opportunamente fare il Governo regionale.
