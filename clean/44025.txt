Classificazione
BILANCIO E CONTABILITA' REGIONALE
FINANZA REGIONALE E LOCALE
Programmazione



Oggetto del Consiglio n. 1114 del 13 dicembre 2021 - Resoconto
OGGETTO N. 1114/XVI - Illustrazione abbinata del DEFR per il
triennio 2022-2024, del D.L. n. 46 (Legge di stabilità regionale
per il triennio 2022/2024), del D.L. n. 47 (Bilancio di previsione
per il triennio 2022/2024) e del D.L. n. 48 (Disposizioni collegate
alla legge di stabilità regionale per il triennio
2022/2024).
Bertin (Presidente) -
Punti n. 4.01, n. 4.02, n. 4.03 e
n. 4.04. Possiamo iniziare la discussione del bilancio. Si è
prenotato il presidente della II Commissione Malacrinò per
l'illustrazione dei tre disegni di legge.
Malacrinò (FP-PD) -
I documenti che andremo a licenziare
al termine dei lavori si riferiscono: al disegno di legge n. 46:
"Disposizioni per la formazione del bilancio annuale e pluriennale
della Regione Autonoma Valle d'Aosta, al disegno di legge n. 47:
"Bilancio di previsione finanziario della Regione Autonoma Valle
d'Aosta per il triennio 2022-2024" e al disegno di legge n. 48:
"Disposizioni collegate alla legge di stabilità regionale per il
triennio 2022-2024. Modificazioni di leggi regionali e altre
disposizioni". I documenti che saranno esaminati nel corso dei
lavori del Consiglio regionale oggi e nei prossimi giorni sono
stati oggetto di numerosi approfondimenti durante le audizioni
della II Commissione consiliare permanente. I lavori hanno preso
avvio in data 25 novembre con le nomine dei due relatori: il
consigliere Aggravi per la minoranza e il sottoscritto per la
maggioranza.
Con l'audizione del Presidente della Regione e dell'Assessore
alle finanze abbiamo iniziato il lungo percorso che ha visto
coinvolgere a vario titolo i rappresentanti di Finaosta,
Chambre
, categorie economiche, parti sociali, associazioni
dei consumatori, Enti locali, ARER, ARPA e INVA. Il percorso in
Commissione si è concluso in data 9 dicembre con il rilascio dei
pareri di competenza sui documenti citati, comprensivi degli
emendamenti apportati. Gli atti sono stati licenziati con il parere
favorevole dei gruppi che compongono la maggioranza. I lavori in
Commissione si sono svolti in assoluta collaborazione, si è cercato
di accogliere tutte le proposte di audizione e tutte le richieste
di documentazione. Anche nel confronto con i vari portatori di
interesse credo si possa affermare che il clima fosse nettamente
cambiato rispetto allo scorso anno, infatti è stata espressa
soddisfazione per le misure approvate nel corso del 2021 che hanno
consentito in qualche modo all'economia di ripartire. In
particolare l'apprezzamento era rivolto alla legge regionale n. 15
(legge aiuti Covid) e tutte le successive modifiche e integrazioni
che ha visto il contributo e la collaborazione di tutto il
Consiglio regionale. Questa come altre misure importanti, come i
vari interventi sui mutui e altre misure a sostegno delle famiglie
e dell'economia sono state oggetto di discussione nella II
Commissione che ho l'onore di rappresentare.
Veniamo ora ai documenti finanziari i quali si inseriscono in un
quadro socio-economico non ancora delineato a causa della pandemia.
Dai primi dati relativi all'economia della Valle d'Aosta dopo la
caduta del PIL a meno 9,5 percento del 2020 ci si attende un
rimbalzo del + 5 percento per il 2021 a cui dovrebbe seguire un
biennio di crescita (+ 4,4 nel 2022 e + 2 percento nel 2023), delle
cifre molto positive, se confermate, anche alla luce del clima
generale di incertezza che spinge famiglie e imprese a rinviare
scelte economiche e strategiche, senza tener conto inoltre che su
questi dati pesa l'eccezionalità della chiusura per tutta la
stagione invernale in una Regione dove il turismo è il maggior
volano di sviluppo economico.
Il bilancio regionale pareggia nell'importo di 1.542.000.000 e
cresce dell'1 percento rispetto allo scorso previsionale.
Visto il perdurare di una situazione di incertezza, si è deciso
di reiterare anche per il 2022 la misura di esenzione
dall'addizionale regionale IRPEF per la fascia più debole della
nostra comunità, verranno dunque esentati dal pagamento
dell'addizionale regionale IRPEF tutti i redditi dei Valdostani
sotto i ? 15.000.
Per quel che riguarda la spesa corrente, che risulta in aumento
di circa 71 milioni di euro, la maggior parte di queste risorse
vengono destinate alla missione 12 (Diritti sociali, politiche
sociali e famiglia) che segnano un aumento di 8 milioni rispetto al
previsionale 2021 e alla missione 13 (Tutela della salute) con un
incremento di 43 milioni rispetto al previsionale 2021. Questo
aumento nasce principalmente da due fattori: il primo, la necessità
di risolvere una situazione molto critica sull'organizzazione della
sanità e sulla carenza di medici che durante questi anni è
purtroppo peggiorata, dunque si è scelto di destinare una buona
parte delle risorse disponibili sul sistema sanitario, tema che
riguarda ovviamente la salute di tutti i Valdostani; secondo, si
tratta di una questione di natura tecnica, infatti non possiamo
conoscere ad oggi se lo Stato consentirà ancora di andare in deroga
e permettere l'utilizzo dell'avanzo di amministrazione per coprire
spese correnti com'è stato fatto nell'ultimo periodo. Se dovessimo
fare un'analisi del bilancio di previsione che andremo a proporre
in approvazione... si possono notare tutta una serie di attenzioni
che vengono poste in essere rispetto alla tutela della persona per
quanto riguarda gli aspetti di natura sanitaria,
socio-assistenziale e istruzione che sono assolutamente
fondamentali. Risulta dunque del tutto evidente che la maggior
parte delle risorse "spese" da questo bilancio appartengono a tre
capitoli: tutela della salute,
welfare
e istruzione. Si è
cercato di proporre un bilancio che cerca di far fronte a questa
situazione di difficoltà con uno sguardo proiettato al futuro e
alla ripartenza e allo stesso tempo con un occhio di riguardo per
il sostegno ai tanti nuovi bisogni che l'emergenza ha prodotto.
Per quanto concerne il disegno di legge regionale n. 46, la
legge di stabilità è la legge che a tutti gli effetti adegua
l'ordinamento regionale in materia finanziaria al fine di
predisporre le autorizzazioni successivamente recepite nel bilancio
regionale. Le previsioni di bilancio infatti sono effettuate a
legislazione vigente a cui si aggiungono le ipotesi di
modificazione inserite appunto nella legge di stabilità. Per questo
ruolo la legge di stabilità è anche definita "legge ponte" e il
contenuto obbligatorio è riconducibile di fatto a materie che
corrispondono ai capi di riferimento, cioè alle entrate. La legge
si compone di 8 capi e 38 articoli.
Per quel che riguarda il disegno di legge regionale n. 48, il
disegno reca delle disposizioni collegate alla legge di stabilità
regionale per il triennio 2022-2024 in conformità a quanto previsto
dall'articolo 25, comma 1, della legge regionale 4 agosto 2009 n.
30, il quale stabilisce che la Giunta regionale possa presentare al
Consiglio regionale, anche contemporaneamente al disegno di legge
di bilancio e al disegno di legge della finanziaria, uno o più
disegni di legge collegati alle linee della pianificazione
strategica con decorrenza dal primo anno considerato nel bilancio.
Si tratta dunque di un documento tecnico che si compone di 9 capi
per complessivi 17 articoli. L'iter della Commissione ha preso il
via, come già ricordato, in data 25 novembre, i lavori sono
proseguiti nelle date del 29 e del 30 di novembre e nelle date del
3, del 6 e del 9 di dicembre con le audizioni del Governo e dei
principali s
takeholders
. La II Commissione consiliare
permanente, riunitasi in data 9 dicembre, ha preso in esame i
disegni di legge n. 46, n. 47 e n. 48 e ha espresso a maggioranza
il parere di competenza.
Presidente -
Si è prenotato il consigliere Aggravi per la
relazione di minoranza, ne ha facoltà.
Aggravi (LEGA VDA) -
Cari colleghi, anche quest'anno ho
l'onore di rivestire l'incarico di relatore di minoranza ai disegni
di legge di stabilità regionale per il triennio di programmazione
2022-2024 e di questo ringrazio i colleghi per aver ancora avuto
fiducia in me. Una minoranza consiliare che nell'ultimo periodo ha
incrementato la propria composizione passando da 14 a 16 membri,
questo per effetto di una dialettica politica, o mancata tale, che
ha interessato questa maggioranza di Governo sostanzialmente nel
corso dell'intero ultimo anno, situazione che va necessariamente
abbinata alla vitalità che ha interessato nell'ultimo periodo il
centro dello schieramento politico di questo Consiglio. Due
elementi di novità da tenere bene in considerazione quali premesse
a questa discussione di bilancio.
Mi si consenta poi di ringraziare gli uffici che hanno lavorato
all'elaborazione dei documenti in esame, i colleghi di II
Commissione per il lavoro fatto, nonché tutte le parti audite per
gli importanti contributi presentati. Nell'analizzare numeri e
articolati dei disegni di legge. nelle audizioni delle controparti
politiche, nonché di quelle tecniche, abbiamo lungamente cercato un
"senso" a questo bilancio. Non vi abbiamo trovato grandi differenze
rispetto a quello dello scorso anno che fu poi battezzato come
"tecnico". Certo, direte voi, Signori del Governo, che novità
importanti ci sono come nell'ambito sanitario ma su questo mi
soffermerò nel prosieguo di questa relazione.
Senza dubbio siamo ancora nel mezzo del guado pandemico con
tutte le sue più terribili incertezze, siano esse sanitarie che
economiche e sociali, ma non c'è un vero senso che conduca la
narrazione di questa legge di stabilità. Senza dubbio è altrettanto
difficile poter dare in questo frangente temporale delle risposte
che abbiano il "peso economico" di leggi emergenziali come lo
furono la n. 8 o la n. 15, che hanno messo in campo concretamente
risorse e misure utili a tamponare la crisi generata dalla
pandemia, nonché dalle misure di contenimento al contagio imposte
dal Governo centrale.
Mi si permetta anche di dire che forse è mancato
quell'importante contributo che a vario titolo hanno dato forze più
coese e organizzate che oggi, chissà come mai, siedono tra i banchi
della minoranza e non nella compagine di Governo.
Tuttavia, dalle analisi condotte potremmo dire che in fin dei
conti questo è il bilancio dello "sciacallo dorato", sì, unico vero
elemento di novità emerso timidamente sin dalla presentazione del
pacchetto di bilancio. Quello che lo studioso tedesco Alfred Edmund
Brehm definì come "il più ardito, il più importuno di tutti i
cani", quello che, come ebbe a scrivere anche Franz Kafka,
rappresenta per le popolazioni delle steppe orientali un portatore
di inganno, nonché il più solitario della sua specie. Ecco, questa
immagine, perdonatemi l'ironia, spiega in fin dei conti il "senso"
di questo bilancio dove, da quel che traspare, non vi è stato un
lavoro coordinato e corale bensì la sommatoria di una serie di
necessità proprie di alcune deleghe con una sorta di
all-in
sul tavolo che, almeno a parere nostro, rischia di non essere così
efficace come i proponenti prospettano (su questa proposta lo
spettro dell'impugnativa incombe proprio come il gruppo di
sciacalli raccontato dallo scrittore praghese in uno dei suoi
racconti).
Lo dicevo nel corso di una delle passate adunanze del Consiglio
regionale e lo ripeto oggi: abbiamo sul tavolo ogni sorta di piano
presentato o da presentare: piano regionale dei trasporti, riforma
degli Enti locali, piano tutela delle acque, piano rifiuti, piano
regionale per la salute e il benessere sociale, piano scuole, piano
energetico ambientale regionale, piano regionale della mobilità
ciclistica (e forse me ne sono anche dimenticato almeno uno). A
fronte di tutti questi piani importanti, se non realmente
fondamentali per il futuro della nostra Valle, è bene chiedersi se
vi sia stata nella loro definizione e presentazione una reale e
comune (nonché coerente) volontà programmatica o al contrario il
semplice "scarico" d'ufficio per rispetto di scadenze e/o necessità
varie. Da quel che abbiamo potuto leggere e analizzare, non
troviamo quella necessaria coesione, coerenza e coordinazione che
un bilancio presentato in questo momento così difficile e allo
stesso tempo importante per la nostra Regione autonoma meriterebbe.
Lo spettro dello sciacallo dorato sembra realmente presente tra
noi.
L'analisi dei valori di bilancio previsionali dell'ultimo
quadriennio evidenziano come le missioni di bilancio principali
siano la n. 13: "Tutela della salute" e la n. 4: "Istruzione e
diritto allo studio", non certo una novità sul
trend
della
serie oggetto di osservazione. È però bene considerare che con
riferimento all'ambito sanitario il salto in termini percentuali di
peso sul bilancio è significativo se si prende in considerazione
come dato di riferimento quello
ante
crisi del 2019, ovvero
il 18,3 percento rispetto a quello prospettato sul 2022, pari al
23,49 percento, con un incremento di 5,19 punti percentuali. Un
dato che evidenzia chiaramente come nel grande gioco della
composizione del bilancio abbia vinto l'Assessore alla sanità, una
considerazione che se è letta in maniera più approfondita, è di
notevole impatto sulla composizione delle singole voci di bilancio.
Consideriamo a tal pro i valori di incremento delle risorse sul
2022 (previsionale) rispetto al 2021 (sempre dato previsionale): +
11,2 milioni di euro per il finanziamento dei Livelli Essenziali di
Assistenza, + 2,1 milioni di euro per il recupero di somme a carico
di aziende farmaceutiche a titolo di
pay-back
, + 9,3 milioni
di euro per finanziare l'indennità (sperimentale) di attrattività
regionale, + 5,2 milioni di euro per il finanziamento della
retribuzione della quota variabile soggetta a incentivazione per il
personale in regime di convenzione con il Servizio Sanitario
Regionale (SSR). Importanti finanziamenti a favore del settore più
colpito da questa pandemia, le cui sorti erano già da tempo minate
da altri fattori che da tempo hanno messo in crisi non soltanto la
nostra sanità ospedaliera bensì tutto il sistema sanitario
regionale. Una vittoria che tuttavia comporterà notevoli
responsabilità attuative. Eh sì, perché queste risorse andranno
spese, spese bene e dovranno generare un beneficio non soltanto al
sistema sanitario nel suo complesso bensì anche e soprattutto
all'utenza che ogni giorno si interfaccia con la nostra sanità.
Questo non soltanto per far fronte all'emergenza pandemica, è
bene ricordarselo dato che di fatto stiamo parlando solo e troppo
di Covid-19, dimenticandoci che tutte le altre patologie ed
emergenze non hanno cessato di esistere: tumori, malattie croniche,
incidenti invalidanti non si sono certo presi una pausa.
Dico questo collegandomi alla premessa di questa relazione
perché troppo spesso siamo convinti, noi amministratori
in
primis
, che la soluzione passi prima di tutto dall'entità delle
risorse - prima di tutto si dovrebbe almeno considerare la loro
esistenza, a spendere c'è sempre tempo - ma così non è. Si pensi,
ad esempio, all'ultimo avanzo di bilancio dell'Azienda USL, tra
l'altro nel mezzo della battaglia con la pandemia, sicuramente
trainato da tanti fondi in più messi in campo dalla Regione e dallo
Stato centrale per combattere il Covid e da investimenti non
concretizzati in quel momento, ma è bene chiedersi se ciò abbia
senso. Sì, ha senso mettere in campo tante risorse senza poi avere
una chiara e definita programmazione di spesa che consenta di
rendere realmente efficaci le spese autorizzate? No, in nessun
campo.
Allo stesso modo, ha senso in questo momento non aver definito
un piano di emergenza per traghettare la sanità valdostana fuori
dalla gestione dell'evento pandemico e dalla crisi già presente
prima, bensì scaricare il piano regionale per la salute e il
benessere sociale in prossimità del bilancio senza averlo
compiutamente affrontato nelle sedi deputate e soprattutto
analizzato alla luce delle osservazioni dei vari
stakeholders
?
Allo stesso modo, ha senso costruire così un'indennità di
attrattività regionale - la cui denominazione forse andrebbe
modificata in "indennità di permanenza regionale" - senza passare
dalla necessaria contrattazione con tutte le componenti della
sanità valdostana? Con tutto il rispetto per il fondamentale ruolo
svolto dalla dirigenza medica, nonché dal personale infermieristico
- che non smetteremo mai di ringraziare - ma forse ci sono anche
altre importanti professionalità di cui la nostra sanità non può
fare a meno? Come ci è stato detto in audizione, questo è un
importante punto di partenza, certo, ne siamo tutti convinti, ma ha
senso generare incomprensioni e "guerre di parte" - come se già non
ce ne fossero nell'ambito - tra attori che necessariamente devono
operare come un'unica squadra?
Altro elemento: è tutta una questione di soldi? No, noi pensiamo
di no e a tal riguardo guardiamo con grande interesse e favore alle
proposte fatte nella deputata Commissione per quel che attiene
all'attrattività delle professioni sanitarie, ma ha senso fare
tutto ciò senza una pianificazione coesa e definita, utile a
definire nella forma e nella sostanza le azioni che si intendono
porre in essere per fare tutto questo? A tal riguardo questa
mattina il mio gruppo consiliare ha depositato una proposta
alternativa all'attuale formulazione dell'articolo 17 con la firma
di altri colleghi di minoranza, si badi bene non in ottica di astio
bensì di miglioramento di quanto presentato oggi dal Governo.
Spesso ci si dimentica che il complesso sistema di governo
regionale, nonché dell'amministrazione delle risorse pubbliche, non
è limitato al solo ambito Regione, bensì questo è composto da 73
Comuni più la nostra capitale, Aosta, un insieme di presidi
territoriali che nel corso dell'evolversi della pandemia sono stati
un vero e proprio punto di riferimento per molti cittadini, non
soltanto nella gestione della mera "burocrazia del confinamento",
bensì anche e soprattutto per tanti soggetti in difficoltà.
Lo ripetiamo ormai da anni, lo abbiamo addirittura specificato
all'articolo 5 della legge n. 15/2020, che prevedeva, anzi prevede
ancora il rinvio al 31 dicembre 2021 della revisione organica della
disciplina regionale vigente in materia di esercizio associato di
funzioni, servizi comunali e di segretari locali. Una riforma che
non c'è stata. Sì, è vero, ci è stato preannunciato un testo di
legge che verrà discusso nel corso dei primi mesi del prossimo anno
ma ci chiediamo, proprio in linea con le premesse di questa
relazione, che ne è della programmazione?
L'audizione dei rappresentanti del Consiglio permanente degli
Enti locali ha posto in evidenza la complessa problematica inerente
il reclutamento e l'organizzazione del personale negli Enti locali,
un problema di non poco conto per i diretti effetti di bilancio
nonché di erogazione dei servizi al cittadino, ma che ne è delle
prospettive di riforma dell'intero sistema delle nostre autonomie
locali? Il Documento di Economia e Finanza Regionale accenna e
basta, nulla di più, quasi a lavarsi le mani su di un grosso
problema che in tanti discorsi di bilancio viene liquidato con la
sola presentazione del relativo articolo di stanziamento delle
risorse di finanza locale, tuttavia così non è.
Quanto è grande la macchina amministrativa pubblica nel suo
complesso? Sono personale e risorse a mancare oppure c'è da
riformare l'insieme di processi e strutturazione
dell'organizzazione di ogni attore pubblico responsabile? Il ruolo
delle
Unités des Communes
e dello Sportello unico è
rispettato, risponde alle necessità dei cittadini? Potremmo andare
avanti all'infinito ma quel che oggi resta è l'ennesimo articolo di
"sistemazione" - non dico altro - in materia di segretari degli
Enti locali. Questo modo di agire ha senso? Pensiamo proprio di no
e lo diremo ancor più chiaramente quando quest'Aula affronterà il
dossier
, speriamo finalmente in maniera concreta e
puntuale.
Questa finanziaria, come ho già avuto modo di dire, arriva dopo
il secondo pesante intervento regionale (e più interventi del
Governo centrale) nell'allocazione di risorse emergenziali per far
fronte alla crisi economica da Covid-19. Non è quindi facile poter
dare una risposta altrettanto forte ai bisogni dei nostri cittadini
se le risorse da allocare sono così "comandate", come quelle
assegnate ai vari capitoli di questo bilancio, ma certo è che non
trovare alcun intervento a favore di due problematiche che stanno
di più colpendo le famiglie valdostane ci lascia perplessi, così
come, tra l'altro, detto dalle controparti sociali audite in
Commissione. Il caro energia - il caro bollette per intenderci - e
le difficoltà che devono affrontare le famiglie valdostane per
sostenere il costo della vita, di ogni nuova (importantissima) vita
non sono state prese in considerazione nell'ambito di questa
programmazione triennale. Per questo motivo, nell'ambito della
presentazione degli emendamenti, il gruppo Lega Vallée d'Aoste, il
gruppo di Pour l'Autonomie e il collega Baccega hanno voluto
presentare due interventi che possano dare una risposta concreta ai
bisogni delle famiglie valdostane: la reintroduzione del
bon de
chauffage
e l'istituzione, a carattere sperimentale, del bonus
Naître Valdôtain
. Due iniziative che in combinazione con
l'emendamento di modifica dell'indennità di attrattività regionale
formulano una proposta di riallocazione di 19,5 milioni di euro sul
triennio di programmazione 2022-2024 nell'auspicio che queste
misure possano trovare la giusta attenzione da parte di tutte
quelle comuni sensibilità presenti in quest'aula che credono sia
necessario fare qualcosa in più a favore del nostro sistema
sanitario e delle famiglie valdostane.
In conclusione vorrei tornare molto brevemente sul tema della
programmazione amministrativa, dell'affastellamento di piani e
riforme che questo Consiglio si trova e si troverà a dover
affrontare. Diceva il generale, poi presidente Dwight Eisenhower
che "le cose davvero importanti sono raramente urgenti e le cose
urgenti sono raramente davvero importanti. Le cose poco importanti
diventano urgenti per la mancanza di pianificazione".
Ecco, colleghi, questo bilancio non risolve oggi nessuna cosa
davvero importante, nessuna cosa davvero urgente, ma così facendo
rischia di dimenticarsi di tante cose poco importanti che alla fine
potranno diventare molto urgenti. Forse è davvero venuto il momento
di pensare a un cambio di passo, anche se questo (almeno per
qualcuno) può sembrare oggi terra incognita ma questa non è una
scelta di ideologia o di storia passata, bensì è soltanto una
questione di coraggio.
Presidente -
Si è prenotato l'assessore Marzi, a cui do
la parola.
Marzi (SA) -
Comincio con il ringraziare il collega
Malacrinò e il collega Aggravi per il contributo che hanno portato
a una parte così importante dell'attività consiliare quale la
discussione del DEFR, della legge di stabilità del bilancio e del
collegato.
Cari colleghi, lo scorso anno ci apprestavamo a discutere un
bilancio che avevamo definito di umiltà e responsabilità e che si
collocava nel solco della continuità amministrativa per garantire
la prosecuzione della gestione evitando l'esercizio provvisorio, un
bilancio che si incardinava in un quadro di estrema complessità
condizionato, oltre che da una generale crisi economica, anche
dall'incorrere di un'emergenza sanitaria e sociale di cui ancora
non eravamo in condizione di stimare durata ed evoluzione.
Oggi il 2021 è quasi finito, un anno questo che ha richiesto a
tutta la comunità valdostana, oltre che responsabilità e umiltà,
anche coraggio e pazienza. Ci troviamo a presentare un bilancio
determinato da una consapevolezza consolidatasi con la fase di
emergenza che viviamo oramai da quasi due anni, un'emergenza che,
al di là delle singole percezioni, sta profondamente cambiando le
logiche e le consuetudini più profonde e intime delle nostre
comunità, la loro capacità di vivere relazioni sia pubbliche che
private. Ciò ha un riverbero a ogni livello di governo della cosa
pubblica sia politico che amministrativo, soprattutto se
raffrontato con quanto avveniva nel passato. Dobbiamo proseguire il
lavoro che è stato fatto da questo Consiglio nell'anno che sta
volgendo al termine, un'azione politica portata avanti da persone
comuni che hanno affrontato un periodo e una serie di accadimenti
che tutto avevano tranne che una connotazione comune.
Questo Consiglio ha svolto un'azione amministrativa condizionata
dalla pandemia che ha visto assorbire gran parte delle risorse
umane ed economiche per la vitale proposizione delle misure di
ristoro e sostegno a favore di famiglie e imprese. Abbiamo nel
contempo ravvisato la necessità di avviare un percorso di riforme
che richiederà una prima azione di ascolto di tutti i portatori di
interesse e rappresentanti del territorio e una successiva capacità
di sintesi che dovrà saper coniugare le migliori energie propulsive
di cambiamento coniugando le singole proposte per il bene della
comunità. In tale contesto il documento di prospettiva
all'attenzione del Consiglio poggia le basi sul lavoro svolto con
gli organi consiliari in questo primo anno di legislatura
attraverso un continuo confronto con tutti i rappresentanti del
territorio, un confronto che si è sviluppato nella consapevolezza
comune di dover ricercare la massima unità possibile rispetto agli
approcci e alle scelte di ordine politico e amministrativo,
condizione questa che, se unita al senso di comunità e di
appartenenza, è determinante per superare insieme il momento più
complesso nella nostra recente storia sociale, economica, politica
e amministrativa. Presentiamo una programmazione che, rispetto
all'ultima finanziaria, aumenta le voci di spese che connotano i
concetti di persona e di comunità e quindi la famiglia, il lavoro,
la salute e la tutela dei più fragili. Per questo motivo crescono
sanità e politiche sociali, più 16.02 e 9.11 percento, cultura e
istruzione più 10,16 e più 3,13 percento, sviluppo economico e
lavoro più 8,60 e più 8,50 percento, turismo e sport più 16,11
percento, più 4,38 percento, agricoltura più 11,62 percento,
territorio e ambiente più 16,18 e 4,58 percento. Diamo ora conto
della traduzione numerica della finanziaria nelle sue varie
declinazioni e cioè il DEFR, la stabilità, il bilancio e il
collegato. La programmazione finanziaria per il prossimo triennio
risulta coerente con il contenuto del Documento di Economia e
Finanza Regionale (DEFR), approvato dalla Giunta regionale in data
17 novembre 2021 e integrato degli emendamenti presentati durante
l'iter in II Commissione.
Proseguendo nel percorso di integrazione e raccordo tra i vari
documenti di programmazione redatti dall'Amministrazione, nel DEFR
è stata inserita la programmazione di settore e contestualmente al
bilancio di previsione vengono approvati il programma regionale dei
lavori pubblici e dei servizi di architettura e ingegneria per il
triennio 2022-2024, e il relativo elenco annuale, rafforzando il
perseguimento di due obiettivi, cioè 1) sviluppare il massimo
livello di congruità tra la programmazione dei lavori pubblici e la
necessità a copertura finanziaria che ne deriva, 2) rappresentare
una fotografia di insieme più esaustiva della spesa complessiva per
gli investimenti dedicati ai lavori pubblici permettendo di avere,
già in sede di approvazione del bilancio, il dettaglio degli
interventi finanziati per la realizzazione dei lavori - sia su beni
di proprietà regionale sia su beni di terzi - incluse le opere per
le quali si prevede di avviare nel triennio solo la fase
progettuale che sono riepilogate nella sezione denominata "Servizi
attinenti all'architettura e all'ingegneria", variazioni queste
rese possibili da alcuni atti posti in essere a suffragio di quanto
già deciso nel corso degli anni durante il 2021. Per quanto
concerne la parte contabile, il bilancio regionale pareggia
nell'importo complessivo di euro 1.542.466.347,01 per l'anno 2022.
Nel triennio nel bilancio non è previsto alcun ricorso
all'indebitamento ma concorrono al raggiungimento del pareggio di
bilancio le entrate
una tantum
derivanti dal rientro di
fondi dalla gestione speciale presso Finaosta iscritte nel titolo 3
dell'entrata per 28 milioni di euro annui per il 2022 e il 2023 e
per 14 milioni di euro annui per il 2024. Il totale delle entrate
di competenza previste per il 2022 è pari a 1.387 milioni di euro
in linea con le previsioni formulate per il 2020 nello scenario
pre-pandemico. Le entrate di natura tributaria rappresentate nel
Titolo I sono pari a 1.165 milioni per il 2022 e costituiscono l'84
percento delle entrate totali finali e sono rappresentate da 129
milioni di tributi propri e da 1 miliardo e 36 milioni di
compartecipazione ai tributi erariali. Le entrate di natura
tributaria vedono una maggiore previsione rispetto al 2021 passando
da 1.098 a 1.165 milioni in conseguenza principalmente
dell'andamento previsto dell'IVA e delle accise sui carburanti
calcolate sempre sulla base dei dati dell'anno precedente, grazie
al fatto che nel 2021 si sono limitati periodi di chiusura totale
delle attività economiche e le limitazioni agli spostamenti delle
persone. Nel triennio è prevista un'ulteriore crescita
principalmente per l'andamento dell'IVA e dell'IRPEF. Le entrate
extratributarie, cosiddette "patrimoniali", rappresentate nel
Titolo III sono previste per il triennio in esame per circa 116
milioni sia per il 2022 che per il 2023, rispetto ai 102 milioni
previsti per il 2024. Come detto in precedenza, esse includono il
rientro di fondi della Gestione speciale presso Finaosta per euro
28 milioni annui per il 2022, per l'anno 2023 e per 14 milioni di
euro per il 2024. Le entrate da trasferimenti ricomprese nei Titoli
II e IV, rispettivamente per entrate correnti e un investimento,
sono entrate cosiddette "a destinazione vincolata" e sono
caratterizzate principalmente da trasferimenti statali e
dall'operatività della programmazione europea. Non è previsto il
ricorso al debito diretto in capo a Regione per il triennio in
esame, sebbene le possibilità per finanziare nuovi investimenti
mediante accensioni di prestiti siano state oggetto di
approfondimento nel corso di questi mesi. In particolare è stato
svolto un percorso di analisi dettagliata, anche in collaborazione
con la Cassa Depositi e Prestiti, sulla finanziabilità tramite il
ricorso al debito delle opere idriche e di interventi su beni
propri.
Per quanto concerne le spese: le risorse disponibili sono pari a
poco meno di 1,4 miliardi di euro per gli anni 2022-2023 e poco più
di 1,3 miliardi per il 2024. Di questi circa 82 milioni per
ciascuna annualità sono stanziati a titolo di contributo regionale
al risanamento della finanza pubblica, in riduzione di 20.6 milioni
di euro rispetto allo stanziamento del 2021, che era pari al 102.8
milioni di euro, come previsto dall'accordo recentemente siglato
dal Ministro dell'economia e delle finanze e dal presidente
Lavevaz.
Tra le risorse disponibili, la spesa corrente per l'anno 2022,
al netto del contributo allo Stato, risulta pari a poco meno di
1.100 milioni di euro, mentre gli investimenti previsti ammontano a
247 milioni di euro: entrambi questi importi sono in crescita.
L'incidenza percentuale media della spesa corrente del triennio
2022-2024 è pari a circa l'83 percento, mentre quella degli
investimenti al 17 percento, valori sostanzialmente in linea con le
previsioni dei passati bilanci per le quali la programmazione di
dettaglio e le conseguenti assunzioni di impegni di spesa si
perfezionerà più avanti nel tempo.
Per quanto concerne la distribuzione complessiva delle spese per
missioni, su tutte spiccano la tutela della salute a cui è
destinato il 24,63 percento delle risorse e istruzione e diritto
allo studio per il 13,38 percento, che insieme rappresentano il 38
percento degli stanziamenti complessivi.
Mi accingo brevemente a concludere: il bilancio è per
antonomasia il documento di sintesi che traduce i numeri, le
volontà politiche di una maggioranza e di un Governo. Esso porta
con sé una serie di regole auree tutte da rispettare: tra le
principali è necessario evidenziare che la diversa espressione di
voto allo stesso documento attiene al diverso ruolo che le parti
che compongono il Consiglio devono rappresentare. Dopo aver quindi
illustrato la finanziaria regionale attraverso una sintesi che
evidenzia il contesto politico, sociale ed economico nel quale essa
è nata, con una successiva disamina delle parti numeriche che la
compongono, vogliamo chiudere questa nostra relazione riprendendo
alcuni concetti espressi in premessa.
Viviamo tempi nei quali uno dei concetti più richiamati è quello
della libertà individuale. Nella parte iniziale di questo documento
abbiamo voluto chiaramente evidenziare due concetti collegati tra
loro: persone e comunità che rappresentano come modello la
negazione politica del concetto di individuo; un individuo, se
rappresentato nella sua capacità di avere relazioni con altri
individui, diventa una persona. Il fondamento di una comunità è
quindi costituito dalla capacità dei propri membri di avere
relazioni di ogni tipo riuscendo a cedere una parte della propria
individualità per il bene superiore della comunità di appartenenza.
Ogni singola persona quindi, nel suo essere parte di una comunità,
incarna vari ruoli. Se di conseguenza nella lettura di una
finanziaria regionale sono rappresentate in maniera distinta tante
esigenze in apparenza slegate tra loro, è solo attraverso una
lettura congiunta di queste stesse esigenze che si può cogliere il
lavoro centrale che tutti noi, al di sopra delle parti, siamo
chiamati a compiere. Ecco pertanto che la scelta, apparentemente
necessitata dalla pandemia, di dare particolare rilievo alle voci
di spesa che attengono alla salute e al sostegno della fragilità
sociale pone la persona al centro di questo bilancio e lo fa al di
là dei ruoli che ogni singolo Valdostano rappresenta e svolge nella
propria quotidianità. Ogni persona svolge un'attività, che sia
privata, pubblica, subordinata o autonoma, ogni persona è membro di
una famiglia che sia genitore o sia stato figlio o figlia. Ognuna
di queste persone, ogni Valdostano ha sofferto durante questi due
anni una delle tante conseguenze della pandemia. La cura,
l'attenzione di questa finanziaria alla tutela della persona e
della famiglia rende quindi questo bilancio prerogativa di tutte e
di tutti noi ponendo a fattor comune non solo i singoli diritti
individuali ma le esigenze che ci rendono una vera comunità: prima
fra tutte il dovere dei più forti di occuparsi dei più deboli,
insomma il dovere di essere buoni.
Presidente -
Ha chiesto la parola il Presidente della
Regione, ne ha facoltà.
Lavevaz (UV) -
In questi giorni di Consiglio siamo
chiamati ad analizzare documenti diversi e complementari: il
Documento di Economia e Finanza Regionale, la legge di stabilità e
infine il bilancio di previsione. Si tratta di testi che risentono
ancora in maniera evidente della situazione socio-economica che
vive la nostra Regione, come tutto il nostro Paese. I dati
economici dei primi trimestri 2021 sono stati anche migliori delle
aspettative, ma non possiamo certo ancora considerarci fuori dalla
crisi nella quale la pandemia ha gettato anche la Valle
d'Aosta.
Come noto, non siamo fuori neppure dalla crisi sanitaria che ha
cambiato forma grazie a uno sforzo collettivo, anche in questo caso
quindi la situazione socio-economica potrà restituire dati
attendibili e che potremo considerare stabilmente in crescita solo
nel momento in cui la situazione sanitaria permetterà di garantire
stabilità e prospettive certe per tutte le attività delle nostre
collettività. Le prospettive oggi sono molto diverse rispetto a un
anno fa, le armi che abbiamo a disposizione per contrastare la
pandemia sono più affilate, ma purtroppo non ancora risolutive.
L'impatto sull'economia ha quindi naturalmente una conseguenza
diretta sui conti pubblici, non solo su quelli contingenti ma anche
sulla loro prospettiva. Nonostante questo già nel 2021 abbiamo
iniziato a guardare ben oltre la pandemia, lo sforzo è stato quello
di contemperare la complessità della gestione quotidiana
dell'emergenza sanitaria con il sostegno dell'economia della nostra
Regione. La programmazione finanziaria del 2022 e del prossimo
triennio che analizziamo in questi giorni è quindi una
programmazione di transizione: Da un lato gli aspetti programmatori
e le priorità sono ancora inevitabilmente segnati dalla gestione
pandemica e dalle sue conseguenze,
in primis
sul piano
sanitario ma anche sul piano delle politiche del lavoro ed
economiche più in generale; dall'altro, tuttavia, affrontiamo un
bilancio che guarda oltre, un bilancio che vuole dare alla Valle
d'Aosta gli strumenti necessari ad affrontare il
post
pandemia. Abbiamo un piede dall'altra parte del fossato creato dal
Covid, dobbiamo essere pronti e soprattutto avere gli strumenti per
correre nel momento in cui avremo entrambi i piedi oltre
l'ostacolo. Speriamo tutti che questo possa avvenire nei tempi più
brevi possibili, sappiamo che abbiamo davanti anni di grande
fermento e di sviluppo interessante, questo vale anzitutto sotto il
profilo delle risorse anche molto importanti del piano nazionale di
ripresa e resilienza, sono risorse tuttavia che arriveranno in modi
e in forme che ad oggi non sono perfettamente note. Molto rilevante
è anche lo scenario della nuova programmazione dei fondi europei,
non possiamo farci cogliere impreparati da una sfida che ha pochi
precedenti nella storia recente, dobbiamo fare in modo che queste
opportunità diventino un volano per le iniziative di altri
soggetti, privati e non. L'obiettivo è quello di generare un
circolo virtuoso che riesca a generare benefici importanti ed
esponenziali per la Valle d'Aosta. Quando si affronta una
programmazione finanziaria, si devono fare i conti con i numeri,
sul tavolo ci sono le necessità e soprattutto le priorità perché
quasi sempre i primi non sono sufficienti a soddisfare le
seconde.
Abbiamo aperto un tavolo di lavoro con il Ministero
dell'economia e delle finanze volto a ridurre il contributo della
Valle d'Aosta al risanamento della finanza pubblica, un contributo
che per il momento è passato da circa 100 milioni a 82 milioni per
ciascuno dei prossimi quattro anni. Abbiamo tuttavia ottenuto un
impegno da parte del Governo a valutare altri interventi puntuali
che dovrebbero essere oggetto già della finanziaria in discussione
in questi giorni in Parlamento. La chiusura dell'accordo con il
Ministero in tempo utile per l'approvazione del nostro bilancio ci
ha permesso di avere una disponibilità ulteriore di 20 milioni
all'anno per le chiusure dei tre esercizi finanziari di competenza
di questa manovra. Per guardare oltre la pandemia, in una
prospettiva di sviluppo futuro, abbiamo dovuto partire dall'analisi
delle situazioni pre-pandemiche in molti settori. Per costruire
piani di lunga prospettiva è infatti necessario non basarsi su
situazioni emergenziali, che sono per loro natura fortemente
instabili. Questo è il caso della sanità valdostana. La definizione
delle priorità diventa politicamente più semplice quando ci sono
delle emergenze oggettivamente definibili tali da affrontare.
Una priorità sostanziale è quella del sistema sanitario che ha
visto l'emergenza pandemica innestarsi su un quadro che già
mostrava criticità. I sanitari hanno messo in campo uno sforzo
enorme in questi anni, diventato ancora più intenso a partire dal
febbraio del 2020. Nonostante questo impegno, la carenza di medici
ha rischiato e rischia tuttora di mettere a repentaglio il
funzionamento di strutture essenziali per i Valdostani. Negli anni
sono anche stati fatti investimenti importanti a livello di
strumentazioni all'avanguardia e tecnologie chirurgiche di
altissimo livello, la sanità è però fatta da diverse componenti che
fanno funzionare una rete complessa e articolata. Se vengono a
mancare le componenti centrali, che sono i medici e gli infermieri,
possiamo anche avere strutture all'avanguardia e un'ottima
organizzazione territoriale ma il sistema implode: ecco perché
abbiamo posto una grandissima attenzione negli strumenti
programmatori che portiamo all'attenzione di quest'Aula, alla
situazione della sanità valdostana, in particolare alle iniziative
per renderla attrattiva per i giovani laureati come i più
sperimentati professionisti. Abbiamo il dovere di compiere ogni
sforzo possibile con pragmatismo e decisione per affrontare questa
problematica con ogni urgenza possibile. Occorre avere ben chiaro
che non è che un primo passo, che nulla toglie alla necessità di
portare in approvazione in tempi rapidi il piano regionale per la
salute e il benessere sociale, con una nuova organizzazione
territoriale e una maggiore efficienza delle strutture solo per
citare alcuni esempi.  Questo intervento è necessario per
estinguere l'incendio, tutto il resto riguarda la ristrutturazione
successiva sicuramente altrettanto necessaria. Inutile dire che se
non estinguiamo l'incendio, rimarrà poco da ristrutturare. Abbiamo
oggi qui e ora una grande responsabilità in un momento storico
molto delicato per la sanità valdostana. Sempre in questa
direzione, si è collocato anche il decisivo e definitivo passo in
avanti fatto sulla costruzione del nuovo Ospedale, che vedrà
l'avvio dell'appalto dei lavori nel corso del 2022 e che sarà
successivamente completato con la progettazione della parte ovest
con il corpo storico. Il risultato sarà un intervento
all'avanguardia, funzionale e anche un'ottima azione dal punto di
vista urbanistico e di recupero del patrimonio architettonico della
città di Aosta. Sempre in ambito socio-sanitario abbiamo imputato
correttamente in fase di programmazione di bilancio gli importi
necessari a coprire completamente il fabbisogno delle coperture
delle leggi di settore che riguardano i servizi alle persone
anziane e agli asili-nido. In questo modo è possibile garantire
anche la corretta copertura per i servizi essenziali per la nostra
comunità e soprattutto garantire anche i bilanci degli Enti locali
che gestiscono questi servizi.
In linea generale abbiamo messo in campo un'attenzione specifica
verso gli enti gestiti da finanza derivata del bilancio regionale,
l'intenzione è stata quella di garantire la possibilità di poter
attuare una corretta programmazione a inizio anno. Abbiamo cercato
di garantire una prospettiva chiara ad ogni ente, anche se con
disponibilità spesso limitate considerando anche gli sforzi appena
illustrati.
Per poter immaginare una ripresa stabile e di prospettiva,
l'aspetto forse più importante è lo sviluppo economico, in
particolare legato a corrette politiche di inclusione e del lavoro.
Abbiamo immaginato di implementare e sviluppare anche il mondo
della ricerca, considerando anche alcune eccellenze di livello
internazionale che abbiamo in ambiti scientifici specifici sul
nostro territorio. Non sempre i piccoli numeri e le piccole
dimensioni sono un limite, a volte queste possono, al contrario,
essere un'opportunità, vogliamo investire affinché queste
prospettive diventino realtà.
Oltre al mondo dell'industria, il lavoro nella nostra regione
vuol dire in buona parte turismo e agricoltura. Nella logica delle
priorità contingenti abbiamo comunque aumentato le risorse in
questi due campi fondamentali per la nostra regione, due settori
che solo apparentemente possono sembrare lontani ma che sono in
realtà strettamente e indissolubilmente legati.
Il 2022 sarà un anno molto importante per pianificare e poi
realizzare una riforma strutturale dell'amministrazione, sia in una
logica di amministrazione regionale che in una logica di comparto.
Un grande lavoro sarà da fare anche con i diversi organismi
istituiti con le organizzazioni sindacali per lavorare sulla
contrattazione dei contratti scaduti, servirà inoltre un'analisi
puntuale sull'efficienza delle strutture della nostra
organizzazione, un intervento che non è più procrastinabile ormai,
così come occorre un'analisi puntuale sulla legge regionale n. 22,
che porti a una visione più moderna, flessibile ed efficace della
Pubblica Amministrazione.
Il mondo degli Enti locali è coinvolto fortemente in questo
processo che in parte è già cominciato. È più che mai necessaria
una visione complessiva che porti a una riforma organica e
condivisa, gli Enti locali sono lo scheletro del nostro sistema
delle autonomie e come tali devono avere un'autonomia funzionale in
una logica realmente federalista. Per fare questo nel corso del
2022, oltre alle riforme strutturali, si dovranno rivedere le
regole organizzative del comparto anche per risolvere alcuni
problemi contingenti che gli Enti locali si trovano ad affrontare,
non ultimo il tema del personale. In questa direzione la
maggioranza ha depositato oggi alcuni emendamenti per accogliere le
richieste pervenute dal Consiglio permanente degli Enti locali,
proprio nella logica della maggiore flessibilità per l'assunzione
di personale a tempo determinato, nel merito degli emendamenti
entreremo però durante il dibattito con un'illustrazione più
puntuale.
Per quanto riguarda il disegno di legge n. 48, il cosiddetto
"collegato", le norme contenute riguardano interventi urgenti di
manutenzione dell'ordinamento: si tratta di modifiche soprattutto
di natura tecnica ma con ricadute importanti, come, ad esempio, la
norma che individua finalmente una soluzione definitiva per la
chiusura dei tanti riordini fondiari che i nostri consorzi hanno
promosso negli anni ma che non potevano essere formalmente chiusi
per l'irreperibilità di alcuni proprietari.
Anche per il collegato presentiamo alcuni emendamenti per
accogliere le richieste del Consiglio permanente degli Enti locali.
Nei primi mesi del 2022 proporremo, come fatto lo scorso anno, un
disegno di legge di manutenzione legislativa più ampia.
Auguro a tutti un buon lavoro in queste giornate importanti per
la nostra Amministrazione, ringrazio i relatori e i membri della II
Commissione per il lavoro svolto in modo preciso e puntuale, sono
certo che, come sempre è avvenuto nel corso di questa legislatura,
potremmo portare avanti un confronto su temi, magari anche duro, ma
sempre franco e corretto nell'interesse di tutta la nostra
comunità.
Presidente -
Con questo intervento, come convenuto nella
riunione dei Capigruppo di venerdì scorso, i lavori del Consiglio
di oggi si concludono e sono aggiornati a domani mattina alle ore
09:00. Buon pomeriggio a tutti.
---
La seduta termina alle ore 16:02.
