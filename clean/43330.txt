Classificazione
ASSISTENZA SANITARIA E OSPEDALIERA
Servizio di emergenza sanitaria (118)
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI



Oggetto del Consiglio n. 731 del 23 giugno 2021 - Resoconto
OGGETTO N. 731/XVI - Approvazione di mozione: "Impegno a
garantire la collaborazione tra i servizi di emergenza della
Centrale unica del Soccorso per una migliore e più efficiente
gestione degli interventi di soccorso".
Bertin (Presidente) -
Punto n. 41 all'ordine del giorno.
Per l'illustrazione, consigliere Chatrian ne ha facoltà.
Chatrian (AV-SA) -
A me il compito d'illustrare questa
mozione, mozione che ha al suo interno il sistema di soccorso
pubblico, tecnico e sanitario della nostra regione.
Una premessa prima di entrare nel vivo della mozione, sono
andato a ripercorrere la discussione in aula nel 2008 quando fu
approvata la legge sull'organizzazione della centrale unica per la
gestione delle chiamate di soccorso.
Vi leggo il primo passaggio, forse il più importante: "Il
disegno di legge sulla centrale unica intende fornire un
inquadramento giuridico all'organizzazione e alla gestione di una
esperienza che è al momento unica in Italia" - tredici anni fa
questo - "e che è resa possibile in Valle d'Aosta dall'attribuzione
delle funzioni prefettizie al Presidente della Regione ai sensi
dell'articolo 4 del decreto legislativo 7 settembre 45 n. 545 e
dalle prerogative statutarie della Regione autonoma Valle d'Aosta,
che hanno permesso la regionalizzazione del Corpo forestale della
Valle d'Aosta, dei Vigili del fuoco".
"In virtù di questo unicum giuridico è stato possibile
progettare e tra pochi mesi" - si diceva all'epoca - "mettere in
funzione una centrale unica per la gestione delle chiamate di
soccorso finalizzata da un miglior coordinamento degli interventi e
a una razionalizzazione dei mezzi e degli strumenti impiegati dal
pubblico".
Questa è stata l'introduzione nel momento in cui nel marzo 2008
si discusse in quest'aula la legge che ha istituito
l'organizzazione della centrale unica, quella legge, la 7/2008, fu
votata all'unanimità. Tutte le forze, maggioranza e opposizione,
votarono l'istituzione della centrale unica del soccorso.
Vedo che numerosi colleghi si sono già prenotati, quindi
cercherò d'illustrare il documento, scritto a più mani e con
un'unica volontà. Questo è un documento tutto politico, politico
perché non essendo dei tecnici, la volontà qual è? La volontà è di
creare le condizioni per trovare delle soluzioni a delle
criticità.
Dicevo, iniziamo con il 112; oggi la centrale unica di risposta,
la CUR, numero unico delle emergenze, riceve le chiamate di
emergenza e le smista per settore operativo in base alla richiesta
di soccorso i numeri di emergenza sono 113, 115, 118, 112
precedentemente in uso.
Con la legge che citavo poc'anzi, la 7/2008, viene istituita la
centrale unica per la gestione delle chiamate di soccorso.
La centrale unica del soccorso della Valle d'Aosta è concepita
per l'organizzazione di un sistema integrato per il coordinamento
dei cinque principali enti dell'emergenza presenti sul territorio
valdostano. I cinque enti sono cinque eccellenze con delle alte
professionalità e che in questi anni hanno acquisito competenza,
professionalità, formazione e che nell'arco alpino, possiamo
dircelo, ci invidiano per l'alta professionalità - quindi la
Protezione Civile, il soccorso sanitario 118, il soccorso alpino
valdostano, il Corpo forestale della Valle d'Aosta e il Corpo
valdostano dei Vigili del fuoco - e la centrale unica del soccorso
risponde alla volontà e all'esigenza di unificare le procedure di
comando nel rispetto dei diversi ruoli e delle differenti
competenze degli operatori dell'emergenza, attraverso sinergie
finalizzate alla razionalizzazione degli interventi,
all'ottimizzazione dell'impiego dei mezzi e degli strumenti
disponibili e alla riduzione dei costi grazie alla comunità d'uso
delle risorse, tra cui gli apparati di comunicazione e i sistemi
informativi.
Una volta che il legislatore ha approvato tale legge, così
importante, la parte forse più delicata, più difficile, è come far
operare insieme i cinque enti, come coordinare i cinque enti e come
il pubblico può intervenire, in caso di soccorso, per salvare delle
vite.
Quindi la parte più importante al centro è la persona, il
Valdostano e l'ospite, perché in tutto questo c'è indubbiamente
anche una valenza di natura diciamo turistica, perché avere
comunque un intervento pubblico di altissima qualità in un momento
in cui le famiglie decidono dove soggiornare, penso che questo sia
un altro punto di forza.
Gli operatori dei vari servizi sono dotati di un modulo
operativo gestionale comune che permette un rapido accesso alle
banche dati necessarie alla gestione degli interventi, nonché alla
base cartografica del territorio regionale in scale di dettaglio
appropriati; con questi strumenti l'operatore riceve la chiamata,
analizza la richiesta, attiva le risorse e coordina l'intervento
secondo i propri protocolli operativi ed in condivisione con gli
altri enti coinvolti nella risposta all'emergenza/urgenza.
Sempre nella legge approvata tredici anni fa, all'articolo 1 c'è
un passaggio che leggo perché penso che sia il più importante:
"Ottimizzare l'integrazione fra i soggetti che operano sul
territorio regionale nelle attività di soccorso a qualsiasi titolo
secondo i principi di efficacia ed efficienza e di economicità in
relazione ai compiti istituzionali a ciascuno attribuiti" e poi,
nell'articolo 6, sempre nella legge, il Comitato di pilotaggio:
Comitato di pilotaggio che ha un compito, che è quello di
elaborazione di proposte alla Giunta regionale finalizzate
all'adozione e all'aggiornamento dei modelli organizzativi della
centrale unica.
Non dobbiamo inventarci nulla e non vogliamo inventarci nulla
con questa mozione ma negli ultimi anni e forse negli ultimi mesi
le criticità puntuali ci sono e quindi l'obiettivo di questa nostra
mozione qual è? L'obiettivo è di dirimere, se ci sono, le
criticità, impegnando il Governo regionale a trovare delle
soluzioni.
Per quanto non previsto dalla presente legge, il Comitato di
pilotaggio adotta al proprio interno, a maggioranza dei componenti,
le proprie regole di funzionamento e di organizzazione, quindi è
fondamentale sapere e codificare "chi fa che cosa".
Il Comitato di pilotaggio ha importanza e strategia finalizzata
a mappare, aggiornare, valutare e risolvere le criticità
procedurali e tutti gli aspetti tecnico-operativi per migliorare la
qualità nella gestione di qualsivoglia soccorso sul territorio
regionale.
Sicuramente le informazioni devono circolare in maniera
autonoma, rapida, perché è fondamentale avere le giuste
informazioni e che tutti i cinque enti abbiano tutte le
informazioni, quindi la presenza di tutti gli enti all'interno
della CUS, la centrale unica di soccorso è strategica e
fondamentale nella gestione delle emergenze.
Lo scambio di informazioni durante un'emergenza richiede che
tutti gli attori siano all'interno della sala di controllo
dell'emergenza stessa, affinché ognuno possa essere utile con
immediatezza ed efficacia.
Stato dell'arte: a oggi, a giugno 2021, c'è l'assenza del Corpo
dei Vigili del fuoco nella CUS e c'è l'assenza del soccorso alpino,
che dalle ore 19:00 alle ore 07:00 dal 15 di ottobre al 15 di
febbraio di ogni anno manca all'interno della CUS; nella stessa
ottica e con lo stesso indirizzo penso e pensiamo che nella
centrale unica del soccorso gli attori del soccorso debbano
lavorare insieme, nella stessa sala operativa; anche in questo caso
il ruolo strategico della CUS è ben evidenziato dalla possibilità
di raccogliere e trasmettere al territorio il maggior numero
d'informazioni diversificate. Apro una parentesi e la chiudo
subito: altro tema penso fondamentale che non potremo affrontare
oggi è sicuramente quello in parte già stato inserito anche
nell'ultimo appalto, ovvero sia per i residenti che per i nostri
ospiti avere un servizio anche di volo notturno potrà garantire
sicuramente un servizio in più all'interno di una regione a
vocazione turistica come la nostra.
Nel caso di calamità naturali e non, che richiedono un
intervento sinergico anche di enti, diversi rispetto a quelli
precedentemente elencati, ma facenti parte del sistema di
Protezione civile, vengono attivate strutture di coordinamento
organizzate per funzioni di supporto facendo capo a un comitato
regionale di Protezione civile.
Tornando alla questione principale: 1) che le informazioni
circolino; 2) che ci sia l'impegno, - e anche tra breve, penso che
sia possibile, al di là dei tecnicismi e di chi farà che cosa
all'interno -, sarà fondamentale che tutti i cinque enti siano
garantiti all'interno della CUS, anche perché la fiducia nasce dal
lavoro in équipe. Non si può lavorare a isole e il condividere gli
eventi e le criticità farà del gruppo di soccorso CUS un valore
unico per la sicurezza, l'efficacia e l'efficienza di questa
regione.
L'impegnativa della mozione va in queste tre direzioni:
1) il Consiglio regionale impegna il Governo regionale a
proseguire, attraverso il tavolo di lavoro coordinato dalla
Presidenza della Regione, la verifica delle procedure in atto
presso la centrale unica di risposta e la centrale unica di
soccorso.
Solo una settimana fa il Presidente alla Regione con tutti gli
attori ha avuto modo - e non solo nell'ultima settimana, di
iniziare un percorso che raggiunga quegli obiettivi e che ho
cercato di mettere in evidenza;
2) garantire la fattiva collaborazione tra i servizi di
emergenza che partecipano alla centrale unica del soccorso;
3) probabilmente la più semplice, ma che può dare subito un
risultato immediato: provvedere affinché tutti e cinque gli enti
facciano parte fisicamente della CUS, cioè che i Vigili del fuoco
assicurino la presenza fisica di loro operatori presso la centrale
unica del soccorso, al fine di garantire immediatezza nello scambio
di comunicazione e sinergia con gli operatori e con gli altri
enti.
Termino facendo solo questo passaggio: le procedure operative
devono essere riadattate alla conformazione del nostro territorio
regionale montano.
Questo penso che sia un po' il punto di atterraggio di questa
nostra mozione che è una mozione "per", è una mozione che vuole
impegnare per raggiungere prima possibile quegli obiettivi e
trovare delle soluzioni da un punto di vista tecnico alle criticità
che ho messo in evidenza poc'anzi.
La mozione vuole essere una discussione e un impegno
dell'Amministrazione regionale, aggiornare, come dicevo, il modello
organizzativo, la centrale unica, che è partito con buoni propositi
ma che oggi ha sicuramente qualche criticità, magari i colleghi
entreranno più nel dettaglio di eventuali casi.
Ridare organizzazione al sistema. Faccio un ultimo esempio: oggi
se qualcuno di noi decidesse di scalare il Monte Bianco, passando
magari dal Gonnella e poi rientrando si trovasse in difficoltà,
chiama il numero che dicevamo prima e la chiamata potrebbe non
arrivare in CUS.
Faccio un esempio, ma proprio molto molto semplice. Penso che se
ci sono delle criticità, la buona politica, un buon impegno possa
fungere da stimolo come dicevamo prima riguardo ad altre
professionalità che abbiamo, per raggiungere il prima possibile
l'obiettivo, i cinque enti che in questo momento stanno lavorando
all'interno del soccorso pubblico valdostano, in modo da poter dare
corso e gambe alle necessità di tutti e soprattutto per tutti.
Presidente -
Si è prenotato il consigliere Grosjacques,
ne ha facoltà.
Grosjacques (UV) -
Il collega Chatrian che mi ha
preceduto e che ha illustrato nel dettaglio la mozione ha già in
qualche modo abbozzato tutte quelle che potrebbero essere le
soluzioni per dare una veste più rispondente alle esigenze del
territorio.
Questa è una mozione che purtroppo, e lo dico con rammarico, da
quando è stata depositata ha cominciato a creare forse troppa
enfasi rispetto alla volontà dei firmatari e dei sottoscrittori,
degli scrittori di questa mozione, che era solo ed esclusivamente
fare ordine in un servizio che, come è stato ricordato, è un fiore
all'occhiello nel panorama dell'emergenza valdostana, e non solo
valdostana, perché è un servizio che ci viene invidiato su tutto il
territorio nazionale; i risultati di questo servizio di emergenza
sono sotto gli occhi, quindi quasi quotidianamente vediamo
salvataggi in quota da parte dei vari attori che contribuiscono
alla partecipazione e alla gestione della centrale unica di
soccorso.
Dicevo che ha avuto troppa enfasi, perché credo che più
all'esterno di quest'aula che all'interno si siano volute
attribuire magliette di tifoseria ad alcuni colleghi, al
sottoscritto, indirizzati verso il sostegno di alcune
professionalità a scapito di altre.
Io vorrei sgombrare il campo, questa mozione vuole mettere in
luce tutte le professionalità di tutti coloro che partecipano alla
centrale unica di soccorso, altissime professionalità, a partire
dai Vigili del fuoco, dal soccorso alpino, dal sistema del soccorso
sanitario e dal Corpo forestale.
Quindi vorrei sgombrare il campo, perché questa non è una
mozione contro qualcuno e a vantaggio di altri. Lo scopo, come
dicevo, è valorizzare in pieno le rispettive competenze e
professionalità, come previsto dalle rispettive leggi regionali di
riferimento che il collega Chatrian ha già in qualche modo
analizzato.
Le soluzioni sono già state messe in evidenza e ringrazio
anch'io il presidente Lavevaz che la scorsa settimana ha voluto
cominciare a lavorare su questo tema, anticipando uno degli impegni
della mozione, cioè l'attivazione del tavolo e la prosecuzione del
lavoro nel tavolo che dovrà dirimere queste questioni che oggi
hanno creato qualche criticità nell'ambito dei servizi di
emergenza.
Rispetto a quelli citati dal collega Chatrian, vorrei aggiungere
alcuni passaggi:
il servizio dell'operatore centrale per quel che riguarda
l'orario notturno nel periodo 15 ottobre-15 febbraio -ormai sospeso
dal 2013 con un risparmio che poi alla fine si aggira intorno ai 15
mila euro - riteniamo che sia un servizio da ripristinare il più in
fretta possibile, perché l'operatore notturno si trova ad
affrontare alcune criticità come ad esempio il recupero sulle
cascate di ghiaccio in notturna, i mancati rientri sui comprensori
sciistici e tutta una serie di altre attività che in alcuni casi,
mancando l'operatore, il direttore del soccorso alpino si è trovato
a gestire direttamente da casa, quindi fuori dalle sedi
istituzionali.
L'attivazione del volo notturno significa trasferire le
competenze e le professionalità utilizzate durante il giorno a un
servizio notturno. Non dobbiamo dimenticare che siamo stati i primi
in Italia ad avere l'elisoccorso, ad attivare questo servizio
fondamentale e oggi siamo rimasti gli ultimi a non avere il
servizio di volo notturno.
Credo che questa, nonostante i nostri piccoli numeri, sia
un'analisi che vada fatta, deve essere fatta per capire quali sono
i costi e i benefici che deriverebbero dall'attivazione di questo
servizio che, in qualche modo, in Valle d'Aosta manca e quindi non
completa il servizio di soccorso.
Vorrei poi ancora mettere l'accento su quelle che sono a volte
le criticità che non derivano tanto dall'esecuzione dei servizi di
soccorso e di emergenza, perché questi, come dicevamo, sono svolti
con professionalità e competenza e quindi con alcuni piccoli
aggiustamenti potrebbero certamente dare dei risultati diversi e
sicuramente più performanti.
Vorrei però che si provvedesse a diffondere una comunicazione
più precisa sulle competenze dei vari attori perché ho sottomano le
circolari del Commissario straordinario del Governo per le persone
scomparse che ha emanato nel mese di ottobre 2020 e nel mese di
novembre dello stesso anno due circolari con le quali ha disposto
alcune precisazioni per quel che riguarda la ricerca delle persone
scomparse e disperse.
Queste circolari sono state fatte proprie dal capo della
Protezione Civile valdostana che però nell'inviarle ha
inspiegabilmente tagliato alcuni passaggi che riguardano il
soccorso alpino valdostano.
Non voglio entrare nel merito, anche perché le ricerche degli
scomparsi e dei dispersi non sono materia di Protezione Civile,
dovranno essere comunque un oggetto di analisi da parte del tavolo
costituito dal presidente Lavevaz, però è del tutto evidente che se
parte dal vertice una comunicazione non corretta, l'attuazione poi
di queste circolari diventa difficile da mettere in campo e quindi
questo crea dei disagi e dei conflitti tra attori che invece
dovrebbero collaborare gomito a gomito per la migliore gestione del
servizio.
Mi riferisco a una nota del Corpo nazionale del soccorso alpino
speleologico che commentando le precisazioni del capo della
Protezione Civile valdostana nell'emanare note di commento alla
norma nazionale scrive, cito testualmente: "Appare davvero
incredibile come un dirigente pubblico possa scrivere una nota così
importante indirizzandola ai massimi vertici regionali delle forze
dell'ordine del servizio sanitario, stravolgendo completamente il
contenuto di una circolare nazionale di un organo governativo in
tema di salvaguardia della vita umana e delle relative procedure di
soccorso in ambiente montano".
Chiedo che nelle prossime comunicazioni si faccia maggiore
attenzione alla valorizzazione dei rispettivi ruoli all'interno del
sistema dell'emergenza valdostana.
Un ultimo suggerimento che mi auguro venga ripristinato nel
momento in cui cesserà l'emergenza Covid: la presenza del sanitario
sull'elisoccorso. Per motivi che tutti conosciamo e che
evidentemente sono dettati da esigenze di servizio straordinarie,
la presenza del sanitario oggi viene garantita con un orario
massimo compreso tra le 06:00 e le 21:00.
Come sappiamo, senza avventarsi in termini tecnici, il servizio
di soccorso inizia al mattino a un orario anticipato rispetto alle
06:00 e si chiude dopo le 21:00, pur senza l'attivazione del
servizio notturno, quindi certamente dovrà essere fatta una
valutazione in ordine al ripristino della presenza del sanitario
sui servizi di elisoccorso.
Tutte queste considerazioni sono il frutto dell'analisi di tutta
la documentazione per cui la mozione è stata presentata con lo
scopo di migliorare e di portare a un livello di efficienza ancora
più performante il nostro servizio di emergenza. Non siamo qui,
almeno non lo farò io, per citare le criticità legate più che altro
alla gestione delle risposte da parte del 112, perché dividendosi
il servizio tra sanitario e non sanitario a volte viene attribuito
a uno degli attori del sistema un servizio che non è sanitario
senza entrare nel dettaglio di quale sia effettivamente la
necessità di chi deve essere soccorso, per cui sicuramente, oltre a
condividere fisicamente la centrale unica di soccorso - che credo
sia un obiettivo al quale dobbiamo immediatamente tendere - dovrà
esserci anche - almeno, questa è una mia valutazione - una
condivisione delle risposte per quanto possibile, perché spesso chi
risponde non conosce le lingue straniere, sicuramente il francese
ma a volte non l'inglese, e questo ha provocato dei disagi
nell'attivazione del soccorso che avrebbero potuto trasformarsi in
criticità ma che per fortuna sono stati risolti dagli operatori
presenti.
La mozione - che in parte è già stata, come dicevo all'inizio,
presa in carico dal Presidente della Regione attraverso il tavolo -
ha l'obiettivo di far lavorare meglio tutti gli attori di questo
sistema di emergenza, che già oggi ottengono dei risultati
straordinari e che con un coordinamento diverso e più efficace
potrebbero davvero migliorare il servizio a vantaggio dei residenti
e dei turisti che, come diceva il collega Chatrian, scelgono la
nostra regione anche per la tranquillità che viene data da questo
tipo di servizio.
Presidente -
Consigliere Carrel a lei la parola.
Carrel (PA) -
Non mi dilungherò oltre, anche perché i
colleghi che mi hanno preceduto hanno già presentato la mozione e
hanno già fatto un quadro complessivo della situazione. Abbiamo
un'eccellenza in Valle d'Aosta e tra le eccellenze che abbiamo c'è
sicuramente la gestione dell'emergenza la quale ovviamente è un
grande punto di forza.
Detto ciò, come hanno già ben sottolineato, questa non vuole
essere una mozione contro qualcosa o qualcuno, assolutamente, bensì
vuole essere una mozione che impegni il Governo a trovare delle
soluzioni a dei problemi che si sono verificati nel tempo e quindi
vanno affrontati e bisogna appunto cercare di trovare maggiori
sinergie proprio per cercare in qualche modo di affrontare al
meglio le varie situazioni che si sono presentate, si presentano e
si presenteranno.
Credo dunque che l'idea della centrale unica del soccorso sia
un'idea nata ormai tredici anni fa ma che sia del tutto ancora
valida e perseguibile e dobbiamo appunto cercare di renderla più
efficace possibile, perché in un settore come questo l'efficacia e
la tempestività sono sicuramente degli elementi molto rilevanti e
molto importanti.
Per questo motivo abbiamo firmato la mozione, con l'auspicio che
nel futuro si possa anche portare il centralino unico di risposta
in un luogo che sia più consono e decoroso per il lavoro importante
che essi svolgono, perché credo che questo sia uno degli elementi
che non abbiamo ancora evidenziato su cui però va posto
l'accento,     perché il centralino unico di
risposta è di fatto uno se non il cuore pulsante di tutto il
sistema e merita di essere inserito in un contesto, anche
lavorativo, decoroso e consono.
Presidente -
Consigliere Aggravi, ne ha facoltà.
Aggravi (LEGA VDA) -
Non voglio aggiungere elementi che
in parte sono già stati detti dai colleghi. Io penso che troppo
spesso, quando parliamo di servizi di emergenza, o meglio, parliamo
di servizi di emergenza quando ci sono le emergenze e non ci
rendiamo conto che in realtà sono servizi operativi sempre e
comunque, perché l'emergenza può esserci in qualsiasi situazione;
questo lo dico sia per quello che riguarda l'organizzazione
complessiva dei servizi, sia con anche la valorizzazione delle
varie realtà, e non li citerò uno a uno,
in primis
perché
l'ha già fatto il collega Chatrian e, secondo, perché purtroppo
qualcuno l'ha già detto ma troppo spesso si generano tifoserie che
non servono a nessuno e soprattutto, in ultimo, agli utenti
sfortunati dei servizi di emergenza.
Io penso che il punto di partenza, giustamente, siano i primi
due punti di questa mozione, sono le leggi di riferimento, è da lì
che bisogna partire; il perimetro di riferimento sia organizzativo
sia di competenza deve essere prima di tutto definito da una norma
e in secondo luogo ovviamente dai vari protocolli. È bene è anche
il primo punto dell'impegnativa di questa mozione, ovvero il fatto
che si vada avanti, si prosegua, nel lavoro del tavolo di
coordinamento che, ovviamente guardo lei, Presidente, perché è il
soggetto che più di tutti ha responsabilità soprattutto nel cercare
di gestire una situazione complicata da tifoserie, che non fanno
bene a nessuno, e lo sottolineo, e c'è la necessità di trovare una
via d'uscita che possa permettere finalmente a tutti i servizi di
emergenza di parlarsi, di operare, di coordinarsi al meglio, sia
perché ovviamente c'è una componente umana, c'è una componente
importante sulle persone, sia perché tutti questi servizi insieme,
ovviamente, costano notevolmente all'Amministrazione regionale e
nessuna risorsa deve essere sprecata, sia umana sia dal punto di
vista del suo costo.
In questo senso io penso che questo lavoro non debba legarsi
soltanto al momento, al caso, a questa singola vicenda o a vicende
che si sono presentate, ma a una visione complessiva di
riorganizzazione, e io direi di organizzazione dei servizi di
emergenza, in maniera tale che gli spazi di forme arbitrarie o di
indecisioni o di inefficienze possano essere ridotti al minimo,
ovviamente ridotti al minimo perché siamo in un mondo reale e
sappiamo che il rischio zero, come anche l'inefficienza zero, non
esistono, però vanno limitati e ridotti al minimo proprio perché
alla fine, in ultimo, dobbiamo sempre ricordarcelo, ci sono delle
persone che rischiano la vita quando si parla di queste cose.
Quindi io penso che, al di là dell'impegnativa e dell'aspetto
più organizzativo che si cita nel terzo punto, ci sia la necessità
di fare un approfondimento ulteriore che però deve partire dagli
elementi che si troveranno su questo tavolo di coordinamento e lo
dico anche perché forse si dovrà fare un passo ulteriore di
ragionamento complessivo, anche per aggiornare le normative alla
situazione attuale, perché abbiamo parlato comunque di storia
soprattutto e di un'organizzazione che forse con i tempi deve
evolversi e deve soprattutto essere messa
à jour
.
E in ultimo, e lo voglio sottolineare, anche il fatto di
valorizzare ogni singolo servizio di emergenza... troppo spesso non
si pensa alla formazione, al tempo, all'impegno e all'investimento
che ogni persona che fa parte di questi servizi si impegna e dà
alla comunità, perché alla fine è un servizio, prima di tutto, che
va nell'interesse della comunità.
Quindi, rispetto alle tre impegnative, io do particolare
importanza alla prima, perché è quella che permette e permetterà,
io mi auguro, di prendere le giuste decisioni e soprattutto di
adeguare, ripeto, perimetro e modello organizzativo di un sistema
che deve continuare a essere uno dei nostri fiori all'occhiello,
che deve comunque essere valorizzato anche perché soprattutto costa
notevolmente e occupa moltissime persone che fanno un lavoro per
cui non dobbiamo mai smettere di ringraziarle e ricordarci non
soltanto nei momenti di emergenza.
Presidente -
Si è prenotato il collega Segretario Jordan,
ne ha facoltà.
Jordan (VdA Unie)
- Con questa mozione - così come è già
stato ben anticipato dai miei colleghi, e quindi cercherò di non
ripetere - si vuole porre l'attenzione sul tema della gestione del
soccorso e dell'emergenza, un tema in cui la Regione, e cito
brevemente cose che sono già state dette, si è sempre
contraddistinta per qualità e specializzazione. È di fatto per noi
un vanto e motivo di orgoglio e possiamo sostenere di avere un
sistema di soccorso in montagna tra i migliori, così com'è
strutturato: è robusto, è ben organizzato tutto il sistema di
gestione dell'emergenza.
Questa mozione non vuole prendere le parti di uno dei tanti
soggetti coinvolti, così come non vuole sminuire e condizionare
l'azione e l'attività degli stessi soggetti; tutti noi, credo che
sia condivisibile, crediamo che ogni soggetto coinvolto nel sistema
del soccorso stia operando con professionalità, specializzazione, e
lo stia facendo nel rispetto dei propri compiti, ed è proprio in
riferimento ai propri compiti che ho firmato personalmente questa
mozione.
Occorre che il Governo si adoperi al fine di coordinare i
diversi soggetti coinvolti, così come sta facendo, è già stato
detto, attraverso questo tavolo di lavoro costituito.
Coordinamento, razionalizzazione, sinergia, visione, come diceva
il collega Aggravi, e previsione sono elementi fondamentali in
tutti i processi di riorganizzazione, processi organizzativi, e nel
merito di questa riorganizzazione questi termini sono ancora più
importanti, perché sono alla base del sistema dell'emergenza, un
sistema complesso ma, come dicevo, soprattutto completo ancora più,
visto il coinvolgimento di tutti e, lo ripeto ancora una volta, di
tutti i soggetti deputati.
Presidente -
Si è prenotato l'assessore Sapinet a cui
passo la parola.
Sapinet (UV) -
Alcune considerazioni su questa iniziativa
dei colleghi, che vuole giustamente dare un indirizzo al fine di
migliorare la collaborazione tra gli enti e il sistema di
soccorso.
In quanto operatore professionista del soccorso da vent'anni,
ovviamente conosco molto bene la materia: abbiamo visto nascere la
CUS e adesso bisogna acquisire questa capacità di vedere le cose da
un'altra angolazione, dal palazzo e non più dalla centrale dei
Vigili del fuoco. Ci proverò, come su altri argomenti, cercando di
essere assolutamente un arbitro, esprimendo subito un po' di
rammarico per non essere stato coinvolto fin dall'inizio nella
stesura di questa iniziativa, ma ci sta, abbiamo lavorato molto
bene e abbiamo dato un grande esempio, secondo me, durante la legge
del Covid, la gente ha percepito, l'ha capito, l'ha apprezzato, e
credo che quello sia il metodo giusto - l'ho detto in
quell'occasione e lo ripeto oggi - e ringrazio i colleghi perché in
quell'occasione quell'iniziativa, quell'azione legislativa mi ha
permesso veramente d'imparare tanto dai colleghi molto più
preparati di me su certi argomenti.
Non voglio ovviamente scendere in polemiche, ma esprimerò due
considerazioni appunto su questa mozione che condivido, condivido
nell'impegno, i tre impegni che si chiedono alla Giunta regionale,
e che mi vedrà, nei limiti del mio ruolo e delle mie competenze, a
lavorare per raggiungere questi tre obiettivi.
I primi due, quindi un tavolo di lavoro, che il Presidente ha
già attivato composto da persone molto preparate che saranno un
valore aggiunto per il sistema di soccorso valdostano, e poi il
secondo punto: garantire la fattiva collaborazione tra i servizi di
emergenza che partecipano alla CUS.
Mi soffermerò un po' di più sul terzo punto - perché,
ovviamente, è una materia che conosco, che ho potuto vivere sulla
mia pelle e che tornerò sicuramente a rivivere - quindi sul perché
oggi i Vigili del fuoco non sono presenti in CUS e anche due
considerazioni su quando nacque la CUS e il discorso
dell'ubicazione, considerazioni un po' tecniche che però, secondo
me, sono doverose per capire la situazione attuale: quindi la
nascita della centrale unica di soccorso e l'iniziale ubicazione
che doveva essere presso la centrale dei Vigili del fuoco,
semplicemente al fine di evitare uno sdoppiamento della centrale
dei vigili, con un'economia anche di personale, e poi un intervento
diverso, l'intervento di soccorso dei vigili, che è decisamente più
dinamico rispetto ad altri enti (soccorso alpino, 118, Corpo
forestale) che hanno interventi standard che quindi è più facile
gestire a distanza; quindi l'importante è avere la CUS presso la
centrale dei Vigili del fuoco per un discorso di catena di comando,
ce lo insegnano la Provincia autonoma di Bolzano e lo SDIS 74 di
Chamonix, dove appunto la CUS è presso la sede dei Vigili del
fuoco.
Oggi abbiamo una CUS prioritaria all'aeroporto e una di riserva
presso i Vigili e quindi questo terzo punto può essere
immediatamente attivato, proprio facendo dei ragionamenti e magari
collocando la centrale unica di soccorso presso la caserma dei
Vigili del fuoco, in modo da evitare problemi di organico che,
ahimè, colpiscono il Corpo dei vigili come anche il Corpo
forestale, e poi problemi di spazio che in questo momento abbiamo
alla CUS, aggravati anche dalla situazione del Covid.
Abbiamo citato il 112 forse con alcune criticità sulla lingua
inglese, che condivido.
Il numero 112 è il numero unico di emergenza, che è presente
presso la sede dei Vigili del fuoco, che è però normato da un
protocollo nazionale e un protocollo europeo e quindi va comunque
rispettato.
Poi potremmo andare avanti a lungo con la differenza tra un
disperso e uno scomparso o i rapporti tra le norme nazionali e
regionali, ma credo che queste siano considerazioni tecniche che
cito a mo' di esempio ma che sicuramente non è mia volontà
sostituirmi ai tecnici dei vari enti che sapranno lavorare meglio
intorno a quel tavolo.
La condivisione di questi tre impegni forse va un po' a
contrasto nel mio pensiero con la parte centrale dell'iniziativa.
Nessuna polemica, assolutamente, massimo rispetto per il lavoro
altrui ma forse una lettura diversa dettata dalla mia esperienza
professionale.
Ringrazio tutti coloro che sono intervenuti, credo che oggi sia
stato un bel dibattito, dove abbiamo ricordato tutti gli enti
presenti in CUS che operano nel soccorso ma che, forse,
nell'iniziativa non valorizziamo nel modo corretto.
Rinnovando sicuramente i sentimenti di stima e di rispetto verso
il soccorso alpino valdostano con il quale spesso anche in passato
sono intervenuto, voglio semplicemente ricordare che quando
parliamo di soccorso - come già hanno ricordato i colleghi - in
Valle d'Aosta abbiamo la realtà che non è presente in CUS ma che è
operativa del soccorso alpino della Guardia di Finanza, il 118, il
Corpo valdostano dei Vigili del fuoco, con le sue componenti dei
volontari e di professionisti con circa duemila interventi all'anno
e, appunto, il Corpo forestale valdostano: abbiamo circa 16 mila
chiamate che si traducono in 3-4 mila interventi annui.
Quindi come dicevo prima nessuna polemica, solo un po' di
rammarico per non aver magari dato la giusta dignità a tutti i vari
enti nell'iniziativa.
Ho rispetto per il lavoro dei colleghi, che spero capiranno la
mia volontà di non partecipare alla votazione. Si risponde a un
Presidente, a una maggioranza, ma prima ancora si risponde a se
stessi ed è questa coscienza che oggi mi suggerisce questa
decisione, con il massimo rispetto verso tutti gli enti che operano
in maniera eccellente nell'ambito del soccorso in Valle
d'Aosta.
Presidente -
Altri? Siamo in discussione generale.
Consigliere Restano, ne ha facoltà.
Restano (VdA Unie) -
Intervengo dopo l'Assessore e dopo
averlo ascoltato attentamente, perché ha fornito importanti spunti
di riflessione rispetto a quanto già ben illustrato dai colleghi in
precedenza.
Io prima di tutto intervengo come cittadino, cittadino che un
domani potrebbe fruire di questo importante servizio e quello che
interessa al cittadino non è molto il nostro dibattito ma è la
qualità del servizio che viene erogato.
Chi mi ha preceduto ha detto chiaramente che si tratta di un
servizio di eccellenza, di un servizio che noi forniamo ai
cittadini e ai turisti, che dà un'immagine della Valle d'Aosta e
che pur essendo svolto ad altissimo livello, oggi s'intende fornire
uno spunto di riflessione per eventualmente migliorarlo.
Parto proprio da questa ultima affermazione: a noi interessa che
venga svolto bene, che non ci sia alcuna falla nel servizio, che
venga svolto bene dal punto di vista della ricerca dei dispersi,
dal punto di vista sanitario, sotto tutti i punti di vista.
Ora se è possibile migliorarlo, questo è quello che noi
chiediamo.
Mi sembra che dal dibattito sia emersa la necessità - e vado un
poco in contrasto rispetto a quello che ha detto il collega Aggravi
- di addivenire in breve tempo al punto 3 dell'impegnativa: "a
provvedere, così come previsto dalla norma, che Vigili del fuoco
assicurino la presenza fisica di loro operatori all'interno della
centrale unica del Soccorso" e questo mi sembra doveroso, ma
perché? Perché l'esperienza, e soprattutto l'esperienza dal punto
di vista sanitario, ci porta alla convinzione che lavorare in staff
permetta di raggiungere dei risultati migliori.
La professionalità dei singoli operatori, qualora questi
riescano a confrontarsi, ci permette di dare una risposta rapida,
efficace ed efficiente, così da raggiungere quegli obiettivi che
erano previsti nella norma.
Ora come cittadino, ma a questo punto anche come amministratore,
poco mi interessa se la sede sia allocata in un sito o nell'altro,
l'importante è che si lavori in staff, che si sia tutti all'interno
dello stesso locale e non divisi in stanze, proprio per esaltare la
peculiarità di un servizio che noi potremmo offrire.
L'obiettivo primario della mozione che ci accingiamo a votare,
non è fare le classifiche, non è fare i tifosi o perorare la
propria causa, perché altrimenti parlerei in maniera diversa,
anch'io faccio parte della prevenzione e rappresento una categoria
professionale, ma è bensì dare al cittadino, al turista, il
migliore servizio e noi crediamo con questa mozione di dare
un'opportunità al tavolo di lavoro per addivenire in tempi
brevissimi all'obiettivo di unire tutti gli operatori in un'unica
sala e di farli confrontare tra loro.
Questo è l'obiettivo primario. Solo così riusciremo a migliorare
ulteriormente quello che è un servizio buonissimo che già
offriamo.
Presidente -
Siamo ancora in discussione generale.
Qualcuno vuole intervenire in questa fase? Non vedo richieste. La
discussione generale è chiusa. Per il Governo, il presidente della
Regione Lavevaz ne ha facoltà.
Lavevaz (UV) -
Credo che sia già stato detto tutto sul
contenuto di questa mozione e sulle sue finalità. Al di là delle
impegnative che sono presenti sulla mozione, che in parte sono già
state attuate, in realtà il lavoro che la Presidenza sta cercando
di fare su questo argomento nello specifico va molto più indietro,
nel senso che fin dai primi mesi della legislatura ho sentito una
necessità che si dovesse fare qualcosa nell'ambito del sistema del
soccorso valdostano, nel sistema generale di Protezione Civile,
proprio una necessità di armonizzazione del sistema.
Dico la verità, la sensazione che avevo da fuori non è la stessa
che poi ho avuto nel momento in cui ho avuto sostanzialmente la
responsabilità, come ha detto giustamente il collega Aggravi, di
questo sistema e della sua efficienza. Sicuramente abbiamo delle
eccellenze, abbiamo delle particolarità peraltro statutarie molto
importanti anche nella gestione della Protezione Civile del sistema
delle emergenze, abbiamo un Corpo dei Vigili del fuoco che è
regionale, abbiamo un Corpo forestale valdostano che, come è noto,
è un'eccezione perché nel resto d'Italia, quasi dappertutto, è
confluito nell'arma dei Carabinieri, quindi un Corpo valdostano che
è ancora totalmente regionale ed è alle dipendenze
dell'Amministrazione regionale. Abbiamo inoltre anche una
Protezione Civile che ha delle competenze prefettizie, che
ovviamente derivano dalle competenze prefettizie che il Presidente
della Regione ha ai sensi del nostro Statuto speciale e questo non
è secondario perché su molti aspetti cambia anche l'aspetto
operativo delle procedure, perché cambia anche la catena delle
responsabilità, quindi diciamo che ho ritenuto che fosse necessaria
una revisione delle procedure e dei protocolli, ed è un'iniziativa
che va avanti da diverse settimane, è vero, non abbiamo ancora
intavolato i primi incontri, ma semplicemente perché eravamo in una
fase di ascolto e di confronto di un po' di tutte le diverse
componenti interessate dal servizio di Protezione Civile per farci
un'idea più precisa delle problematiche prima di mettere tutti
intorno a un tavolo.
Quello che adesso stiamo facendo, fatto il primo incontro, è
proprio un'analisi puntuale delle procedure, cercando di capire
dove sono le falle, anzi, non è che ci siano delle falle, sono dei
punti di attrito che richiedono una maggior chiarezza in modo che
ci sia un'armonizzazione completa delle procedure.
Un aspetto che sicuramente è stato sottolineato - è stato
inserito anche all'interno dell'impegnativa della mozione - è
quello della mancanza di alcune parti del sistema dell'emergenza
all'interno della CUS, oppure la difficoltà di dialogo tra la CUR e
la CUS, questi sono sicuramente alcuni degli aspetti che rendono
alcune procedure un poco più difficoltose ma non sono le sole, nel
senso che ci sono proprio delle procedure e degli aspetti che vanno
in qualche modo rivisti e riorganizzati.
Un esempio: è già stata citata - adesso al di là delle circolari
del soccorso del Corpo nazionale del soccorso alpino speleologico
che sono state citate - la questione della ricerca delle persone
scomparse: è proprio l'esempio di una competenza prefettizia, ne è
l'esempio l'evento - che per fortuna si è risolto nelle scorse ore
- del bambino scomparso al Mugello, dove la gestione e la
competenza dell'organizzazione della ricerca è stata del
Prefetto.
Quindi ci sono tutta una serie di aspetti che vanno "oliati",
diciamo così.
Io credo che il sistema del soccorso delle emergenze in Valle
d'Aosta abbia tutte le possibilità per essere un orologio svizzero,
senza il minimo dubbio sulle procedure, quindi senza il minimo
salto di "tic tac".
Abbiamo tutte le professionalità perché questo avvenga: abbiamo
un soccorso sanitario che funziona molto bene, un Corpo dei Vigili
del fuoco valdostano di nostra gestione con il quale abbiamo dei
confronti - anche sul passaggio all'equiparazione sulla quale
stiamo lavorando e adesso finalmente con la paritetica pienamente
operativa potremo finalmente dare corpo e dare corso anche a
quell'aspetto lì - abbiamo una Protezione Civile con delle
competenze particolari, abbiamo un Corpo forestale come avete detto
prima che è completamente regionale, abbiamo un soccorso alpino che
è un esempio per tante associazioni o comunque per tanti Corpi
simili sul territorio nazionale, oltre - anche grazie comunque alle
competenze prefettizie che sono attribuite al Presidente - a una
collaborazione con le forze dell'ordine che non è da mettere in
secondo piano.
Sicuramente questo orologio svizzero può funzionare alla
perfezione; come tutti gli orologi ogni tanto bisogna fare qualche
piccolo aggiustamento dei meccanismi, ma i componenti sono
assolutamente di prima qualità e qui avremo la possibilità, io
credo con un piccolo aggiustamento, di avere una macchina che potrà
essere di esempio per molti.
Presidente -
Siamo in dichiarazione di voto. Consigliera
Erika Guichardaz, ne ha facoltà.
Guichardaz E. (PCP) -
Come gruppo non abbiamo partecipato
alla stesura di questo documento e non abbiamo firmato quindi
questa mozione, pur condividendo l'importanza di proseguire
attraverso un tavolo di lavoro per la verifica delle procedure in
atto per il soccorso in Valle d'Aosta al fine di creare una
maggiore collaborazione e sinergia rispetto alle tante
professionalità e competenze coinvolte, riteniamo che questo
documento, che si pone sicuramente questo importante obiettivo,
manchi nelle sue premesse di diversi elementi importanti, a partire
da alcuni riferimenti normativi riferiti al Corpo forestale
valdostano, alla USL, alla Protezione Civile e non per ultimi alla
Centrale unica di risposta che attraverso il disciplinare tecnico
del NUE, il numero unico di emergenza europeo 112 citato più volte
oggi, fornisce una risposta uniforme su tutto il territorio,
rispetto ai servizi essenziali di ordine pubblico, soccorso e
soccorso sanitario.
Ci tengo a precisare, avendo seguito il dibattito, che il 112 ha
un servizio di interpretariato istantaneo attivo, quindi anche
sotto questo punto di vista possiamo tranquillizzare le persone che
ci ascoltano.
Viene poi posto l'accento sull'alta specializzazione del
soccorso alpino valdostano che naturalmente tutti noi riconosciamo
e, proprio per evitare quelli tifoserie di cui si è parlato nel
dibattito, riteniamo importante che in quelle premesse fossero
citati anche gli altri Corpi e Reparti delle rispettive
Amministrazioni pubbliche che fronteggiano ogni giorno situazioni
complesse con grande competenza.
Sottolineiamo inoltre che la presenza fisica non è il solo modo
per garantire immediatezza e sinergia perché in questi anni Vigili
del fuoco, Corpo forestale, Polizia, Carabinieri, Guardia di
Finanza e via dicendo non hanno un luogo fisico in cui i loro
operatori di centrale lavorano insieme, ma lo scambio
d'informazioni avviene attraverso comunicazioni telefoniche che
garantiscono efficacia nello scambio di informazione, celerità e
sinergia.
Nelle premesse poi si citano anche 1.100 interventi annui del
soccorso valdostano e questo forse dovrebbe farci riflettere, nel
senso che riteniamo che in quel tavolo forse anche l'aspetto della
prevenzione deve essere maggiormente considerato.
Il nostro soccorso, come si diceva, risulta essere un'eccellenza
nel panorama valdostano anche se non dovremmo fermarci alla sola
apparenza ma indagare, se è possibile migliorare, come tutti noi
stiamo cercando di fare in questo dibattito.
Per tutte queste ragioni, noi non parteciperemo a questa
votazione, pur condividendo l'importanza - e l'ha sottolineato bene
il collega Aggravi - di mettere in piedi quel tavolo di lavoro e di
continuare con quel tavolo di lavoro - perché è una cosa che c'è
già - per organizzare ancora meglio il servizio.
Esistendo poi - ed è apparso chiaramente nel dibattito - una
volontà totalmente trasversale per porre rimedio a questa
criticità, non ci sarebbe neanche bisogno di una mozione, quindi
con tranquillità ci sentiamo di prendere questa posizione.
Presidente -
Si è prenotato il consigliere Marguerettaz,
ne ha facoltà.
Marguerettaz (UV) -
Brevemente, a volte, vedete, ai
cittadini che guardano un po' la politica per certi versi tutta una
serie di riti e tutta una serie di nostre relazioni appaiono
incomprensibili, perché assistendo a questa discussione,
soprattutto negli ultimi interventi, vediamo che un messaggio
positivo viene stravolto e si adducono tutta una serie di
argomentazioni che, perdonatemi, risultano incomprensibili.
Noi abbiamo una situazione dove interveniamo per assicurare il
soccorso a persone in difficoltà. Abbiamo detto che ci sono tutta
una serie di professionalità, abbiamo detto che ci sono tutta una
serie di competenze ma che c'è un meccanismo che può essere
migliorato.
Allora se questo è il ragionamento, è evidente che al di là
delle premesse, del fatto che ci parliamo addosso, la cosa che
conta è l'impegno, sono i tre punti finali.
Qualcuno potrebbe eccepire: ma questa mozione è la celebrazione
del soccorso alpino.
Il problema è semplicemente dato dal fatto che il soccorso
alpino e un po' una specificità della Valle d'Aosta e quindi in
qualche modo è stato messo in evidenza il ruolo del soccorso alpino
che è diverso rispetto alle altre Regioni. Abbiamo una realtà che è
diversa, così come gli interventi di soccorso in Valle d'Aosta
possono mutare nell'arco di pochi minuti.
Fatemi dire, se io mi perdo in un sentiero e io dico che mi sono
perso, apparentemente il problema potrebbe essere rubricato
semplicemente "È una persona che ha perso l'orientamento" ma
essendo che io mi perdo in alta montagna, dopo due minuti io sono
in mezzo a dei salti di roccia, dopo due minuti io sono in una
difficoltà incredibile e che merita di avere l'intervento molto
probabilmente di una guida e l'intervento con l'elicottero.
Allora capite che la relazione che dobbiamo avere tra i vari
Corpi - tutti competenti, tutti all'altezza - crea quel valore
aggiunto anche perché noi facciamo tutta una discussione, ma un
errore, una piccola imperfezione, una piccola negligenza, vuol dire
che una persona vive o che una persona muore.
Allora l'obiettivo di questa mozione è celebrare il sistema del
soccorso e della centrale unica e io credo che l'interpretazione
che ha dato il presidente Lavevaz abbia tolto via tutti i dubbi,
nel senso che è un lavoro che si sta già facendo all'interno della
Presidenza della Regione e a volte c'è la necessità di far
conoscere alla nostra comunità che si sta lavorando, non è
sufficiente lavorare, bisogna anche saper comunicare che si sta
lavorando in tal senso e il presidente Lavevaz ha dato questa
indicazione.
Quindi io trovo certe posizioni un po' pretestuose: qui non
facciamo una questione di numeri, non facciamo una questione del
tipo: "Io sono per questo Corpo, sono per quest'altro", per noi
sono tutti sacrosanti. Perdonatemi, parlo come Aurelio
Marguerettaz, ma se io sono in difficoltà non me ne frega niente se
chi mi viene a salvare è un Vigile del fuoco, è una guida o è
un'ambulanza, io spero di essere salvato!
Questo è il ragionamento che abbiamo fatto, per cui nella mia
dichiarazione di voto evidenzio un voto convinto rispetto a questa
mozione ma non tanto "contro" ma "per", come nell'intervento
precedente ha fatto il mio collega Grosjacques.
Presidente -
Si è prenotato il consigliere Chatrian, ne
ha facoltà.
Chatrian (AV-SA) -
Per ringraziare il presidente della
Regione Lavevaz, che ha riassunto molto bene l'intento di questa
mozione, innanzitutto una mozione "per", una mozione che ha messo
in evidenza all'esterno i nostri professionisti e le nostre
eccellenze e, nello stesso tempo, questa nostra mozione aveva un
duplice obiettivo.
Faccio mio il passaggio del Presidente, lo abbiamo declinato in
una maniera diversa ma con lo stesso obiettivo: ci sono delle
criticità, ci sono delle falle e l'obiettivo di questa mozione è di
creare le condizioni per raggiungere gli obiettivi prefissati,
perché c'è una mancanza di circolazione delle informazioni,
altrimenti probabilmente oggi non avremmo affrontato, così come è
stato affrontato nel merito e non solo nella forma tali
criticità.
La condivisione delle schede di chiamate è alla base e forse il
terzo punto è semplicissimo da raggiungere.
Noi non vogliamo, presidente Lavevaz, entrare nel merito
tecnico, ma la postazione è già libera, è già pronta, forse fra
qualche settimana questo primo passaggio del punto 3 si può già
fare e quindi la presenza del quinto attore, cioè i Vigili del
fuoco all'interno della CUS, come dice già la legge, che nel 2021 è
ancora a pieno titolo lo strumento utile e fattivo per portare a
casa lo scambio immediato delle informazioni.
Vorrei terminare questo mio breve intervento come dichiarazione
di voto per ringraziare il Presidente e, nello stesso tempo,
aggiornare anche questo Consiglio, la Commissione competente, per
le vie brevi o come intende meglio, ma di far circolare le schede
di chiamata ai cinque attori che fanno parte del soccorso di
emergenza pubblico della Regione autonoma Valle d'Aosta.
Quindi grazie ancora e speriamo nel giro di poche settimane di
avere già, perché no, anche fisicamente, perché è importante che le
schede circolino e le informazioni circolino, per salvare la vita
di chi oggi abita in Valle d'Aosta e per gli ospiti, che speriamo
durante l'estate frequentino la nostra Valle.
Presidente -
Non vedo altre richieste d'intervento.
Mettiamo in votazione la mozione. La votazione è aperta. La
votazione è chiusa.
Presenti: 27
Votanti: 26
Favorevoli: 26
Astenuti: 1 (Jean-Pierre Guichardaz)
La mozione è approvata.
