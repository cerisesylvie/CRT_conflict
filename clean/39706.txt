Classificazione
AGRICOLTURA



Oggetto del Consiglio n. 2798 del 20 giugno 2017 - Resoconto
OGGETTO N. 2798/XIV - Interrogazione a risposta immediata:
"Situazione dei pagamenti delle misure previste dal PSR alle
aziende agricole da parte di AGEA".
Rosset (Presidente)
- Punto n. 3.03 dell'ordine del
giorno. Ha chiesto la parola il Consigliere Testolin per
l'illustrazione; ne ha facoltà.
Testolin (UV) -
La tematica dei pagamenti AGEA è di
assoluto interesse, la sua risoluzione è estremamente importante
per le imprese che vedono e basano sovente il loro equilibrio
finanziario su questi contributi. È talmente importante che in
questa legislatura sono state innumerevoli le iniziative ispettive
avanzate da alcuni membri che oggi fanno parte dell'attuale
Governo, così come da molti Consiglieri che fanno parte della
maggioranza. Oggi tocca a noi interrogare e chiedere conto dello
stato dell'arte. Sono passati ormai tre mesi dall'incontro -
l'Assessore Viérin aveva già incontrato per la prima volta a Roma i
vertici di AGEA - dal quale si era paventata la possibilità di
risolvere in tempi brevi le problematiche che rallentavano i
pagamenti del 2015 e del 2016.
L'iniziativa ci permette di capire i dati puntuali dal 10 marzo
ad oggi, dal momento in cui c'è stato il cambio di maggioranza -
perché i precedenti li abbiamo - a favore degli agricoltori
valdostani in merito alle misure a superficie a capo delle
annualità 2015 e 2016, e soprattutto di conoscere le tempistiche di
liquidazione per le aziende che non sono ancora state pagate.
Vogliamo dunque capire se AGEA ha rispettato le tempistiche
prospettate a suo tempo e gli impegni assunti nei confronti della
nostra Regione, o se questi siano stati modificati e concordati in
maniera diversa con l'Assessorato e con l'Assessore. Aspettiamo la
risposta, poi faremo eventualmente qualche considerazione
suppletiva.
Presidente -
Ha chiesto la parola l'Assessore Viérin per
la risposta; ne ha facoltà.
Viérin (UVP) -
Intanto ci fa piacere rilevare che nelle
premesse sia oggi riconosciuta l'importanza degli aiuti al PSR;
peccato che siamo allo 0,64 percento dell'avanzamento di questo PSR
al 31/12/2016, e questo è un primo problema. Ecco perché abbiamo
poi modificato le percentuali, attuando nel "pacchetto agricoltura"
delle modifiche, perché se il
trend
continuava ad essere
questo, gli aiuti del PSR - su cui si è basato praticamente
l'intero bilancio dell'Assessorato come impostazione - non solo non
saranno spesi, ma si dovranno restituire con le relative
problematiche.
Al di là di quello, ex Assessore e collega Testolin, la
situazione di cui vi darò contezza e che oggi si cerca di risolvere
- peraltro ce lo avete richiesto attraverso un "116" - vorrei
ribadire che era in totale stallo. Basti pensare - i colleghi lo
devono sapere - che non esisteva neanche una convenzione tra
l'Assessorato e AREA, l'abbiamo approvata lunedì scorso in Giunta,
non esisteva neanche un modo di regolarne i rapporti.
Oggi noi abbiamo i nostri funzionari, anche dell'Assessorato, e
gli uffici competenti che stanno cercando di risolvere - e vi
diremo come - queste problematiche. Ecco perché, a fronte di una
situazione disastrosa, abbiamo dovuto dare la possibilità di
pianificare gli anticipi, peraltro già previsti con un fallimento,
perché il termine di restituzione degli anticipi che lei aveva
pensato, collega, era il 30 giugno che sta per arrivare.
Immaginiamoci, se fossimo andati avanti con quella soluzione, che
situazione avremmo avuto! Noi abbiamo quindi posticipato al 30
giugno dell'anno prossimo la possibilità di restituire gli
anticipi. Le domande di anticipo sono state tantissime rispetto
alla prima misura, anche perché le abbiamo erogate pure in presenza
di anomalie, quelle che poi stiamo risolvendo. Sono state 490, per
un totale di 6,66 milioni (questo è uno dei dati che ci
richiedeva). Non esisteva questa possibilità di regolarizzare.
Oggi, in ottemperanza a questa convenzione, a Roma c'è un incontro
tecnico con i funzionari sia di AREA che dell'Assessorato, che ora
sono titolati anche ad essere in grado di poter lavorare sui
dossier
. Voi ci chiedete cosa è successo in tre mesi - in
tre mesi, tanto per capirci! - ed è chiaro che l'intento è di
valutare cosa è stato fatto in tre mesi rispetto a quello che è
stato fatto prima... chiedo solo un attimo in più, Presidente,
perché questi dati sono stati richiesti. L'anno di riferimento è il
2015, perché sul 2016 non sono stati fatti pagamenti. Sulla misura
10 le aziende sono 503 (il 35,3 percento), per un totale di 732.906
euro; sulla misura 13, il numero di aziende liquidate è di 48
(2,3), 392.434,97 euro (il 5,5 percento dei 7,2 milioni).
Collega, la invito a rapportare questi dati dei tre mesi ai dati
degli altri quattro anni, perché quelli sono molto interessanti.
Vedrà che l'avanzamento che noi stiamo portando avanti in tre mesi
è sicuramente maggiore rispetto a tutto ciò che non è stato fatto
negli ultimi quattro anni.
Per quanto riguarda invece la questione attuale, le anomalie
sono state comunicate da AGEA, e la ringraziamo. Sulla famosa
questione delle correttive, manuali piuttosto che informatiche,
nella riunione in corso oggi stiamo lavorando per risolvere queste
anomalie e per poter fare i pagamenti, anomalie riferite anche alla
PAC e alla DAR.
Concludendo, il collega ci chiede quando arriveranno i
pagamenti. Io direi che, rispetto a tanti annunci che abbiamo
sentito in quest'aula in questi quattro anni, e sinceramente anche
alle illusioni create agli agricoltori, noi oggi non daremo
previsioni di dati, ma le assicuro, collega, che risolveremo i
problemi. Abbiamo sentito di sei mesi in sei mesi date puntualmente
disattese. L'anticipo ha quindi messo in condizione di serenità le
nostre aziende e, nell'attesa di questo 30 giugno 2018, data
peraltro nella quale AGEA dovrà per forza pagare, noi risolveremo
queste problematiche nel minor tempo possibile, compatibilmente con
quella relativa ad AGEA.
Sicuramente quello che noi stiamo facendo non prevede false
illusioni, ma la soluzione concreta a problemi che altri hanno
creato.
Presidente -
Ha chiesto la parola il Consigliere
Testolin; ne ha facoltà.
Testolin (UV) -
Assessore, noi abbiamo aspettato cento
giorni da quando lei, dopo una settimana dal suo insediamento, si è
recato a Roma e ha dato come molto probabile la soluzione ad un
problema che era praticamente già risolto solo scattando qualche
foto con il dirigente di AGEA. Oggi mi dispiace cogliere nelle sue
parole un qualcosa che non va nell'ottica di essere chiaro e di
essere corretto in quello che è una domanda che non voleva
assolutamente essere polemica, perché nella mia risposta ci sarebbe
stata l'intenzione di metterci assolutamente a disposizione per
qualsiasi tipo di iniziativa al fine di risolvere il problema degli
agricoltori valdostani. Siamo stufi di continuare a lavorare, così
come si è fatto per quattro anni, polemizzando sempre su qualcosa e
su qualcuno. Questo non è il nostro atteggiamento. Dispiace avere
dati che non sono dei dati, perché quelli richiesti con il "116"
erano relativi ad un altro argomento, non a quello dei pagamenti.
Riscontriamo anche che 730 mila euro di pagamenti effettuati sulla
misura 10, così come ci è stato da lei comunicato in questo
momento, non corrispondono esattamente al 30 percento di quei 4,5
milioni di euro che dovrebbero arrivare per quella misura.
Constatiamo pertanto che in questi quattro mesi, tre mesi e
mezzo, il risultato è stato prossimo allo zero; si è capitalizzato
un pelino un lavoro di quattro anni, difficile, e lei oggi si sta
rendendo conto delle difficoltà che ci sono a colloquiare con AGEA,
al di là di tutti gli sforzi che si possono fare (magari non a
colloquiare, ma ad avere delle risposte). Nessuna risposta è stata
data sulle intenzioni di rapportarsi con l'organismo centrale per
avere responsi puntuali e precisi, perché ci sono ancora oltre
mille agricoltori valdostani che non hanno aderito al discorso
degli anticipi, che - condivido con lei - è stato portato avanti
con solerzia, così come avremmo fatto noi se fossimo ancora stati
al Governo.
Per queste persone, per queste millecinquecento aziende che non
hanno aderito, anche nell'attesa così auspicata che ci fossero
questi pagamenti, chiediamo un suo intervento. Ci rendiamo comunque
disponibili a collaborare dovessero esservi iniziative da
condividere con il Consiglio per risolvere questa problematica. La
problematica non è mia o sua, ma è degli agricoltori e per questo,
se occorre, lavoreremo assieme.
