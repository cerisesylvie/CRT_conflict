Classificazione
CASA DA GIOCO



Oggetto del Consiglio n. 596 del 12 maggio 2004 - Resoconto
OGGETTO N. 596/XII - Presentazione del piano di sviluppo per la
Casa da gioco di Saint-Vincent. (Interpellanza)
Interpellanza
Constatato che la costituzione e l'attivazione della nuova
Casino de la Vallée S.p.A. è prevista dalla legge regionale
36/01;
Visto che i rapporti tra il gestore e la Regione sono
regolati sulla base del disciplinare approvato dal Consiglio
regionale del 14 aprile 2003;
Preso atto che nel programma di maggioranza si legge che
"saremo quindi impegnati, nel dare applicazione al disciplinare,
con la definizione dei rapporti patrimoniali tra la Regione e
società con l'approvazione del Piano di Sviluppo ecc...";
Constatato che l'articolo 14 del disciplinare per la gestione
della Casa da Gioco di Saint-Vincent che riguarda il Piano di
Sviluppo recita "Casinò S.p.A. si impegna a proporre il primo Piano
di Sviluppo entro 90 giorni dalla sottoscrizione del presente
disciplinare";
Verificato che nel rispetto di quanto disposto dal vigente
disciplinare all'articolo 14 il Piano di Sviluppo è stato
consegnato all'Assessore al Bilancio, Finanze e Programmazione
dell'allora Amministratore delegato entro i termini
previsti;
Verificato infine che l'articolo 4 della legge 36/2001 e
l'articolo 14 del disciplinare determinano che i Piani di Sviluppo
devono essere approvati in Consiglio regionale;
Visto che ad oggi tale Piano di Sviluppo non è ancora stato
sottoposto all'attenzione del Consiglio regionale;
i sottoscritti Consiglieri regionali
Interpellano
l'Assessore competente per sapere:
1) se ritiene che sia competenza esclusiva del Consiglio
regionale approvare o rigettare il Piano di Sviluppo;
2) se la risposta è affermativa, quando intende presentare il
Piano di cui alla premessa in Consiglio regionale.
F.to: Comé - Viérin Marco - Stacchetti - Lanièce
Président - La parole au Conseiller Comé.
Comé (SA) - Tutti sanno che la società "Casino de la Vallée" è
nata a seguito della legge regionale n. 36/2001 essendo venuta a
cessare la Gestione straordinaria della casa da gioco.  Con la
costituzione della nuova società, l'Amministrazione regionale ha
voluto regolare i rapporti di gestione con la suddetta casa
attraverso un disciplinare, che è stato approvato dal Consiglio
regionale in data 14 aprile 2003. Alcuni articoli sia della legge,
sia del disciplinare si soffermano sul piano di sviluppo del
Casinò, un piano che tutti riconoscono essere fondamentale per il
rilancio e sviluppo della Casa da gioco di Saint-Vincent; un piano
tanto importante e fondamentale che anche il programma di governo
di questa maggioranza contemplava fra i suoi obiettivi... cito a
memoria alcune parole di detto programma:
"saremo quindi
impegnati nel dare applicazione al disciplinare con la definizione
dei rapporti patrimoniali fra Regione e società con l'approvazione
del piano di sviluppo"
. Il piano di sviluppo doveva venir
proposto all'Amministrazione regionale entro i successivi 90 giorni
dalla sottoscrizione del disciplinare e tale piano è stato
consegnato all'Assessore al bilancio in data utile, precisamente il
31 luglio 2003, e anche la IV Commissione effettuò un'audizione con
il Sig. Trentaz, l'allora Amministratore delegato della casa da
gioco il 16 settembre 2003. Su mia richiesta poi, visto che non
riuscivamo ad avere questo piano di sviluppo in base all'articolo
116, ricevetti copia del piano e l'Assessore lo presentò al
Presidente della IV Commissione, che alcuni giorni dopo lo inviò ai
membri di tutta la commissione. Da allora sono trascorsi circa 90
mesi e di quel piano in concreto non si è saputo più nulla. Quello
che si sa è quello che compare arbitrariamente sui giornali ogni
tanto, ma di veramente concreto e dibattuto in Consiglio, che è la
sede appropriata, non c'è stato niente. Sia la legge n. 36/2001,
sia il disciplinare in maniera molto chiara stabiliscono agli
articoli 4 e 14 che i piani di sviluppo devono essere approvati dal
Consiglio regionale e, visto che sono trascorsi 9 mesi, il piano di
sviluppo consegnato dal vecchio consiglio di amministrazione non è
ancora stato sottoposto all'attenzione di questo Consiglio; per
questo abbiamo presentato questa interpellanza, per capire
dall'Assessore se ritiene sia competenza del Consiglio approvare o
rigettare il piano di sviluppo e, se sì, quando intende presentare
quello che stiamo aspettando da mesi.
Il Casinò da tempo dà segnali di crisi sia in termini di
presenza, sia in termini di incassi e credo che dovrebbe essere
compito di questa Amministrazione mettere la società in condizione
di poter cominciare a porre rimedio a questa situazione, che è
sempre più in caduta libera; invece finora l'unica azione concreta
è stata quella della sostituzione del consiglio di amministrazione,
che è sì ormai da mesi operativo ma, da quando ha iniziato ad
operare, non ha fornito ad oggi né soluzioni, né proposte,
dimostrando una certa impossibilità di fare scelte, creando in quel
di Saint-Vincent un certo malumore e un certo "prurito". Che il
Casinò stia vivendo un brutto momento di confusione gestionale lo
si capisce anche dai due casi di furto verificatisi all'interno
della casa da gioco, che dimostrano la mancanza di un controllo
attento. Di fronte a questa situazione, se si vuole salvare il
Casinò, avremmo il dovere di affrettare i tempi ma, essendo
l'Amministrazione regionale l'azionista di riferimento, questo deve
sempre avvenire nel rispetto delle regole e delle procedure che
sono ben definite nelle leggi, nei regolamenti, nei disciplinari,
perché ogni azione politica può anche essere modificata, una scelta
può anche essere ripensata, ma l'iter non può essere modificato in
base alle proprie esigenze, perché un Assessore non è il Consiglio:
ecco perché chiediamo che vengano rispettate le regole, per evitare
che tutti i consiglieri si sentano bypassati dalle decisioni della
Giunta. Il Presidente Perrin all'atto del suo insediamento aveva
dichiarato una più ampia partecipazione del Consiglio alle
decisioni del Governo, ma mi sembra invece che questo principio
venga calpestato. Noi consiglieri siamo sovente chiamati solo a
ratificare le decisioni prese in Giunta e, per quegli argomenti
dove le leggi e i regolamenti chiedono il nostro intervento,
riterremmo importante poter esprimere il nostro pensiero,
altrimenti possiamo veramente limitarci a convocare un paio di
Consigli all'anno.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Cercherò di articolare la risposta su due
fronti: uno è l'aspetto regolamentare; l'altro, che ritengo molto
più utile alla discussione, l'aspetto sostanziale. Ho letto
l'interpellanza e devo dire che non ritrovo nell'interpretazione
degli interpellanti un'equivalente chiarezza nelle leggi e
regolamenti, però tutto è opinabile; proviamo a rileggere assieme,
perché il Consigliere Comé richiama il regolamento. Del piano di
sviluppo si parla nell'articolo 14, si dice - cito -:
"La
Regione, al fine di assicurare la migliore funzionalità della
gestione della casa da gioco e di ottimizzarne la redditività,
effettuerà gli opportuni investimenti sulla base di progetti
definiti nell'ambito del piano di sviluppo proposti da "Casino
S.p.A." ed approvati dal Consiglio regionale"
(e l'utilizzo del
plurale non lascia dubbi interpretativi).
Il piano di sviluppo è un documento che viene proposto da un
consiglio di amministrazione relativamente allo sviluppo della
società che amministra; eventualmente questo piano di sviluppo può
essere sottoposto all'attenzione degli azionisti e nel momento in
cui in questo piano di sviluppo vi fossero degli investimenti e dei
progetti che terzi... quindi l'Amministrazione regionale, perché
questo 6% che l'Amministrazione regionale accantona è un 6% fatto
con risorse regionali, quindi non fa questo tipo di investimento in
quanto azionista, ma lo fa in quanto ente promotore di uno sviluppo
comprensoriale, per cui all'interno di questo disciplinare un 6%
determinato con dei criteri prestabiliti viene messo su dei fondi
specifici per fare dei lavori, ma il disciplinare è chiaro: il
Consiglio regionale deve approvare dei progetti. Questo tipo di
discorso quindi ha una sua collocazione corretta e io ritorno
sempre all'articolo 14, perché in questo tipo di discorso qual è la
finalità dell'investimento? Quella di assicurare la migliore
funzionalità della gestione della casa da gioco e di ottimizzarne
la redditività; questo cosa significa? Che un piano di sviluppo
conterrà una cornice molto ampia, dove all'interno - come il
Consigliere Comé ha potuto verificare essendo in possesso del piano
di sviluppo - abbiamo i campi da golf, la pista dei "go-kart", il
tiro all'elica, e che, quando la Regione dovrà approvare uno di
questi progetti, dovrà farlo con un progetto che definirà
esattamente il costo, perché, quando parlo di progetto - guardo i
tecnici del settore -, dovrò avere dei dati chiari, ma soprattutto
dovrò avere dei dati chiari su quale sarà l'incidenza di questo
progetto... perlomeno prevista sul risultato del Casinò. Per cui,
se ad un certo punto qualcuno mi dice - posto sempre che il
Consiglio è sovrano -: "finanziamo il campo da golf", dovremo
chiederci se questo progetto avrà un'incidenza, perché questo mi
chiede il disciplinare sulla gestione della casa da gioco. Altro
esempio: qualcuno propone di fare una piccola Cinecittà alla Fera,
"facciamo un centro cinematografico", ci dovremo chiedere se questo
avrà un riflesso per il Casinò e, in caso affermativo, andremo a
finanziarlo.
Dal punto di vista formale, quindi ritengo che il disciplinare
abbia dato una strada: il consiglio di amministrazione predispone
un piano di sviluppo generale, il Consiglio regionale, a fronte di
questo piano di sviluppo, dovrà individuare dei progetti, che
saranno completi in tutte le loro parti, ivi comprese le ricadute
sulla gestione della casa da gioco, e destinare questo 6%, una
percentuale che ricordo già nel 2003 abbiamo accantonato e nel 2004
idem; per cui l'attesa di fare questo investimento è un'attesa che
coinvolge tutto il Consiglio e l'Esecutivo. Possiamo scegliere
anche un altro tipo di procedura, possiamo decidere di dare
un'approvazione generale al piano di sviluppo; voglio però dire
che, oggi come oggi, questa chiarezza legislativa di approvare il
piano di sviluppo non c'è, anzi sicuramente dobbiamo approvare i
progetti che finanziamo, ma sul resto non vi è assolutamente la
previsione di cui si parlava prima, tant'è che non vi sono neanche
scadenze.
Dal punto di vista sostanziale, voglio fare anche lì un piccolo
ragionamento. Nella ricostruzione che ha fatto il Consigliere Comé
non si cita la corrispondenza che vi è stata fra Giunta e
commissione. Il 2 ottobre, successivamente all'audizione in IV
Commissione, a fronte di una richiesta del Presidente della
commissione nel comunicare la decisione della Giunta, dicevo - cito
da documenti trasmessi -:
"Si precisa che il documento
presentato alla Giunta..."
- quindi era un documento presentato
al Presidente e all'Assessore in data 31 luglio, come viene detto e
ricordato correttamente -
"...
è da ritenersi..."
-
perché lo scrivono loro nella lettera di trasmissione -
"... un
documento preliminare di indirizzo"
. Questo lo dicevo il 2
ottobre, non oggi, quel documento era per ammissione dell'allora
amministratore delegato un documento preliminare di indirizzo.
Ovviamente perché diceva questo? Perché diceva che i tempi erano
stati ristretti e le risorse destinate erano state modeste. Nella
stessa comunicazione dicevo:
"Tale fase di studio è subordinata
allo scioglimento della riserva sull'acquisizione del Grand Hôtel
Billia e all'elaborazione delle strategie conseguenti"
. Perché?
Perché, a fronte di quanto indicato nella comunicazione, ovviamente
si è svolto un dibattito che, fra l'altro, ha impegnato anche varie
volte il sottoscritto nell'interloquire, quindi non dirò delle cose
nuove, ma il piano di sviluppo che è in possesso di tutta la
commissione...
(interruzione del Consigliere Comé, fuori microfono)
... la bozza preliminare... contiene delle ipotesi, che partono
dal presupposto di avere la disponibilità del Billia, dunque non
tanto le opere che sono previste sono delle opere che insistono su
aree oggi di non proprietà, ma di proprietà di terzi... ma perché
in questa ristrutturazione le opere da effettuarsi tengono conto di
una delocalizzazione di tutta una serie di servizi, per cui il 4°
piano in questa idea viene destinato ad un'attività totalmente
diversa rispetto ad oggi. È vero quindi che facciamo degli
interventi su immobili di nostra proprietà, ma partendo dal
presupposto che quelle attività di tipo amministrativo e
quant'altro vengono delocalizzate in una palazzina che verrà
costruita su un terreno oggi non di nostra proprietà. Se dal punto
di vista estimativo l'80% delle opere insistono su proprietà della
Regione, questo 20% è indispensabile per la completezza di tutto il
quadro. Questo tipo di ragionamento è per dire che tutta questa
bozza preliminare - non dico che va bene o non va bene - ha una
condizione sospensiva; dopodiché, se questa diventa definitiva,
entreremo nello specifico e qui il Consiglio potrà fare tutte le
valutazioni che gli competono. Voglio dire: l'area cinematografica
da fare alla Fera porta effettivamente beneficio alla gestione
della casa da gioco? Fare una pista di "go-kart" ha un'effettiva
ricaduta? Credo che lì si possano fare delle considerazioni,
considerando anche il momento che stiamo vivendo. A fronte di
questo ragionamento, mi sono permesso non tanto di approvare o non
approvare un piano di sviluppo, ma di acquisire elementi, per cui
al consiglio di amministrazione attuale, per avere ulteriori dati,
ho richiesto di avere una conferma o meno degli indirizzi del
luglio 2003, se erano stati fatti degli ulteriori approfondimenti e
se erano state formulate delle strategie utili a far sì che quel
documento, definito "preliminare e di indirizzo", diventi un
documento su cui fondare delle decisioni e delle deliberazioni che
permettano di destinare quel 6%. Ho scritto al Presidente della
società con questo tenore:
"La società da voi presieduta in data
31 luglio 2003 ha trasmesso un documento contenente indicazioni
strategiche e filosofiche..."
- ma lo dicono loro nella
lettera, non so se nella trasmissione avete avuto anche la lettera,
ma viene utilizzata questa terminologia -
"... di intervento,
che l'azienda riteneva proporre all'Amministrazione regionale al
fine di perseguire il necessario rilancio della "Casino
S.p.A.""
.
Noi, dal punto di vista pratico, entro maggio dobbiamo
sciogliere il nodo relativo all'acquisizione o meno delle aree che
compongono l'accerchiamento; qualora questo tipo di acquisizione
abbia un esito positivo, avremo finalmente degli elementi certi per
cui sappiamo che tutto quanto è stato proposto ha il carattere
della fattibilità. Superato questo ragionamento, credo possa essere
avviata correttamente un'analisi non più sulla fattibilità, ma
sull'economicità di questo tipo di investimento, perché capite che
quello che è contenuto in quella bozza preliminare è un contenuto
che va "dalle montagne al mare", cioè copre tutto l'arco dei
possibili investimenti del comprensorio. Sicuramente tutti sono
utili, ma bisogna capire quali sono più utili, in modo da dare
delle priorità, perché per ingente che sia il 6%, permetterà di
finanziare al massimo un'opera ogni 2 anni; non permetterà di fare
degli interventi che sono degli interventi radicali su tutto il
settore. Fatto questo e avendo le conferme da parte del consiglio
di amministrazione, credo si possa avviare tutta la discussione
possibile per finalizzare quello che nel disciplinare è stato
indicato come percorso per investire sul Casinò e sul suo
comprensorio, in modo che si possa arginare quella perdita di
clienti e di redditività che ci preoccupa tutti.
Président - La parole au Conseiller Comé.
Comé (SA) - Non sono assolutamente d'accordo con lei, Assessore,
per l'interpretazione che sta dando sull'articolo 14 e l'articolo 4
della legge perché, se devo andare ad approvare un progetto di un
piano di sviluppo che interessa diverse zone, io non sono
assolutamente messo a conoscenza, perché lei mi presenta solo il
progetto che lei ha già scelto e su cui lei ha già fatto una
determinazione ben precisa! Vengo a conoscenza quindi solo del
progetto esecutivo di un'area dell'intero piano di sviluppo, mentre
per il piano di sviluppo dobbiamo adottare una procedura di analisi
del piano di sviluppo nel suo insieme, caro Assessore...
(interruzione dell'Assessore Marguerettaz, fuori
microfono)
... no, lei ha detto che anche il termine al plurale
"ed
approvati dal Consiglio regionale"
era in base ai progetti
definitivi nell'ambito del piano di sviluppo. Noi dobbiamo invece
adottare un sistema dove il Consiglio è chiamato ad analizzare il
piano di sviluppo nel suo insieme, non solo nel progetto esecutivo
di una costruzione già ben definita. Ritengo che questo piano di
sviluppo dovrebbe comunque essere presentato, anche se è un
progetto preliminare, perché lei ha le condizioni e i numeri per
dire: "questo è un progetto preliminare, adesso cerchiamo di
intensificare lo studio su quel settore, anziché su quell'altro"
ma, secondo le regole, esso deve essere presentato in Consiglio,
che poi farà le sue analisi e deciderà.
È vero, i tempi sono stati stretti per il consiglio di
amministrazione, sono stati 3 mesi per presentare... e infatti loro
lo scrivono, però adesso sono passati più di 5 mesi dal nuovo
consiglio di amministrazione e lei mi dice che ha solo chiesto se
viene confermato o meno il documento preliminare di indirizzo,
quindi, praticamente, il nuovo consiglio di amministrazione oggi a
questo piano di sviluppo così importante non ci ha ancora messo
mano. Se lei infatti chiede ancora la conferma o meno di questo
documento preliminare, vuol dire che il nuovo consiglio di
amministrazione non ha ancora lavorato su questo documento; ritengo
che siamo fortemente in ritardo: stiamo perdendo dei mesi su un
documento che è fondamentale - almeno così tutti lo definiamo -, ma
nei fatti nessuno si attiva per cercare di dare risposta a questo
Casinò, che perde quota ogni giorno.
