Classificazione
ASSISTENZA SANITARIA E OSPEDALIERA
Servizi trasfusionali


Resoconto integrale del dibattito dell'aula
Oggetto del Consiglio n. 2808 del 16 ottobre 2002 - Resoconto
OGGETTO N. 2808/XI Problemi concernenti l'organizzazione del
servizio del Centro trasfusionale dell'Ospedale regionale di Aosta.
(Interpellanza)
Interpellanza A conoscenza delle delibere USL in merito alla
pronta disponibilità diurna feriale sostitutiva della guardia
attiva concernente il "Servizio di Immunoematologia e trasfusione"
dell'Ospedale regionale di Aosta;
Preso atto della richiesta di tentativo di conciliazione
presentata da tre medici del servizio suddetto all'Ufficio
regionale del Lavoro di Aosta, onde ottenere il rispetto dell'art.
20, comma 3, del Contratto di lavoro della dirigenza medica che
prevede che il Servizio di disponibilità debba essere limitato ai
soli periodi notturni e festivi;
Vista la disponibilità di un medico di usufruire dell'istituto
della mobilità interregionale e quindi di assumere il servizio a
tempo indeterminato presso il Servizio Trasfusionale dell'Ospedale
regionale di Aosta;
il sottoscritto Consigliere regionale
Interpella
la Giunta regionale e l'Assessore competente per sapere:
1) se, e come, intende evitare il contenzioso aperto con i
medici del Servizio del Centro Trasfusionale a seguito del mancato
rispetto delle norme contrattuali da parte dell'USL di Aosta;
2) se per risolvere il problema di "pronta disponibilità diurna
feriale" ritiene opportuno accogliere la domanda di mobilità
interregionale presentata da un medico, e respinta dall'USL;
3) se intende attivarsi, qualora si renda necessario, perché
l'USL proceda ad una revisione della dotazione organica, in modo da
dare all'intera struttura un'organizzazione più razionale per
quanto riguarda il personale medico, tecnico e non medico.
F.to: Beneforti
Presidente
La parola al Consigliere Beneforti.
Beneforti (PVA-cU)
Utilizzerò il tempo a disposizione
facendo una sintesi dei fatti accaduti e che hanno portato alla
presentazione di questa interpellanza. Con la delibera n.
2014/1999, per far fronte alla richiesta degli utenti, il
Commissario allora in carica ha autorizzato il personale medico del
Centro trasfusionale a svolgere turni di pronta disponibilità
feriale, dal lunedì al sabato, di dodici ore; con la delibera
successiva, la n. 2733/1999, ha autorizzato, per i motivi indicati
nella premessa della delibera, l'istituzione in via sperimentale,
per quattro mesi, di un turno di guardia notturna al Dipartimento
di patologia clinica riguardante le analisi cliniche, il Centro
trasfusionale e la microbiologia. Il Commissario, in precedenza,
con la delibera n. 2131 del 13 settembre 1999, aveva definito il
piano per le situazioni di emergenza del 1999 del personale
dipendente appartenente all'area della dirigenza non medica.
In data 9 febbraio 2000 i dirigenti medici e biologi di primo
livello del Centro trasfusionale, non soddisfatti delle delibere
assunte dal Commissario, hanno scritto a lui e ai tre responsabili
dell'unità di base del dipartimento per ribadire l'urgenza di
trovare una soluzione alla situazione di persistente disagio degli
operatori del Centro trasfusionale impegnati in turni di pronta
disponibilità, che di fatto sono una guardia domiciliare, e per
chiedere un pronunciamento immediato al riguardo da parte
dell'amministrazione. Il Direttore generale, subentrato al
Commissario, in data 30 marzo 2001, ha trasmesso al Primario del
Centro trasfusionale la scheda riepilogativa di negoziazione del
budget 2001.
A giugno-luglio 2001 alcuni dirigenti medici del primo livello
presso il Servizio trasfusionale, visto che la lettera scritta non
aveva avuto risposta, stanchi della situazione che si era venuta a
creare, si sono rivolti alla Direzione provinciale del lavoro
richiedendo, come previsto dalla legge, l'istituzione del Collegio
di conciliazione ed arbitrato per ottenere il rispetto del
contratto di lavoro della dirigenza medica per quanto riguarda il
comma 3 dell'articolo 20, concernente la pronta disponibilità.
Questo articolo prevede solo che la disponibilità riguardi i
periodi notturni e festivi e non più di 10 disponibilità mensili,
mentre ne venivano richieste molte di più; di qui la lettera, di
qui il ricorso alla Commissione di conciliazione arbitrale.
Chiedevano inoltre che venissero chiariti i criteri relativi
alla suddivisione fra di loro dell'indennità di posizione prevista
per il servizio medico, ma a tale richiesta non pervenivano
risposte. A questo punto, visto forse che con la monetizzazione il
problema non si risolveva e vista la situazione venutasi a creare e
lo scontento esistente fra il personale e i ricorsi che potevano
essere presentati alla Magistratura, il Direttore generale con la
delibera n. 571/2002 ha revocato le delibere del Commissario n.
2014 e n. 2131 del 1999, ma nello stesso tempo ha respinto la
domanda di mobilità interregionale presentata da un medico con le
carte in regola per essere assunto e per far fronte alle necessità
del servizio, in questo modo si sarebbe potuto risolvere il
problema del Centro trasfusionale e quello della mancata
applicazione del contratto di lavoro, ma il Direttore generale ha
asserito che la dotazione del Centro trasfusionale non presentava
disponibilità di posti vacanti.
Questi ed altri sono gli aspetti da ricordare in merito alla
pronta disponibilità diurna feriale sostitutiva della guardia
attiva al Centro trasfusionale, poi c'è anche tutta la
documentazione che ho letto, gli ordini di servizio del primario al
proprio personale, le contestazioni avvenute in merito al budget di
spesa previsto dalla Direzione generale, l'intervento dell'ANPO che
non portava alla risoluzione del problema. Siamo venuti a
conoscenza di tutta questa documentazione di cui io sono in
possesso; la necessità di avere alcuni chiarimenti, e quindi di
presentare questa interpellanza, è scaturita in seguito all'esame
di questa documentazione. Termino qui il mio intervento e mi
riservo di intervenire dopo la risposta dell'Assessore. Ho cercato
di elencare dall'inizio i fatti accaduti in questi quattro anni in
cui il contratto di lavoro al Centro trasfusionale non è stato
rispettato. Questa è la verità!
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Chiedo conferma alla Presidenza del
Consiglio se l'interpellanza consiste nella risposta alle domande
poste, se, come ritengo, la risposta è affermativa, mi limito a
rispondere alle domande poste.
La prima domanda che mi è stata posta è:
"se, e come, intende
evitare il contenzioso aperto con i medici del Servizio del Centro
trasfusionale a seguito del mancato rispetto delle norme
contrattuali da parte dell'USL di Aosta"
. Risposta
dell'Assessore: la domanda è fuori tempo massimo perché
l'interpellanza doveva semmai essere presentata l'11 marzo 2002
perché, con la delibera n. 571 dell'11 marzo 2002, l'USL ha
revocato la delibera del 1999 che era stata presa con provvedimento
straordinario ed è stata chiusa la vertenza.
Alla seconda domanda:
"se per risolvere il problema di
"pronta disponibilità diurna feriale" ritiene opportuno accogliere
la domanda di mobilità interregionale presentata da un medico e
respinta dall'USL"
, interpella la Giunta regionale e
l'Assessore, risposta: la Giunta regionale e l'Assessore non sono
competenti in materia di mobilità interregionale, come è ben noto.
Questo punto non era accoglibile, Presidente del Consiglio, ma non
ne faccio una responsabilità perché è il metodo di lavoro del
Consigliere Beneforti, che è sempre più interessante dal punto di
vista statistico.
Terza domanda:
"se intende attivarsi, qualora si renda
necessario, perché l'USL proceda ad una revisione della dotazione
organica, in modo da dare all'intera struttura un'organizzazione
più razionale per quanto riguarda il personale medico, tecnico e
non medico"
; anche a questa domanda rispondo che l'Assessore
non può attivarsi per modificare la pianta organica dell'USL, pena
accusa di gravissime interferenze da parte dell'Assessore nei
confronti della libera autonomia della Direzione aziendale, accuse
che lei ha fatto non più tardi di mezz'ora fa. Aggiungo a questo
ultimo punto che gli stessi medici hanno scritto con una lettera
che non si tratta di modifica di pianta organica, cioè gli stessi
medici ribadiscono che non chiedono la modifica della pianta
organica; per cui, stando alla lettera delle domande, la mia
risposta così si conclude.
Presidente
La parola al Consigliere Beneforti.
Beneforti (PVA-cU)
Assessore, se lei non ha voglia di
entrare nel merito degli argomenti, me lo dica! È così: lei non
vuole entrare nel merito degli argomenti che qui vengono posti! È
chiaro che le domande che le ho posto erano correlate alla
relazione illustrativa che un consigliere può fare in dieci minuti.
Le ho chiesto come intende evitare il contenzioso! L'ho citata io
la delibera di revoca, ma a lei sembra logico che dei medici del
Centro trasfusionale, per vedere rispettato il loro contratto di
lavoro, debbano fare ricorso alla Commissione di conciliazione e
successivamente minacciare di adire le vie legali per ottenere il
rispetto dei loro diritti? Che solo dopo si faccia la delibera di
revoca? Lei mi deve dire se ritiene giustificabile questo
comportamento dell'USL.
Lei mi ha risposto che non è di sua competenza quanto richiesto
nel secondo quesito. È stata presentata una domanda da parte di un
medico che poteva venire in Valle d'Aosta, gli è stato risposto che
la pianta organica non prevede… e via
dicendo. Voglio capire allora se lei non ritiene che, per risolvere
certi vuoti esistenti, prima di non rispettare il contratto di
lavoro, si possa rivedere la pianta organica in modo da suddividere
il personale in modo diverso e da aumentarlo laddove è necessario.
Questo è il senso del mio discorso che lei non vuole capire! Lei ha
detto che i medici non hanno chiesto la revisione della pianta
organica… i medici hanno chiesto che si
portasse lì un altro medico, è il nostro gruppo che le chiede se è
necessario rivedere la pianta organica per aumentare il personale e
rispettare il contratto di lavoro! Vogliamo sapere: intende o no
rivederla?
Lei a volte fa capire che il padrone è lei, altre volte non lo
è, ma la responsabilità politica e giuridica della politica
sanitaria in Valle ce l'avete lei e la Giunta! Cosa ci sta a fare
allora, Assessore, seduto su quella sedia, se non si assume le sue
responsabilità! Le responsabilità politiche di quello che avviene
sono sue, come accade per gli altri Assessori regionali, che nei
loro ambiti si assumono le proprie responsabilità! Non doveva
accettare di svolgere le mansioni da Assessore altrimenti!
Lei giustifica sempre tutto quello che avviene all'USL e infatti
c'è malcontento all'interno e all'esterno dell'USL, per cui mi
auguro che si arrivi ad un momento nel quale da parte vostra si
comprenda che con questo metro di misura non si può andare avanti!
Tanto più che c'era un medico che poteva venire, che poteva
risolvere il problema di carenza di personale, oppure si poteva
trovare un medico da un'altra parte per compiti di reperibilità,
l'altro giorno lei ha detto qui che c'è un medico ogni due posti
letto in Ospedale…
(interruzione dell'Assessore Vicquéry, fuori
microfono)
… no, non siamo "fuori", è lei che è
"fuori" perché non vuole comprendere che, quando c'è da coprire
certi vuoti, bisogna coprirli in un modo o nell'altro, non si può
pretendere sempre che i dipendenti debbano non rispettare il
contratto e che si debba sempre monetizzare tutto e tutti! Certi
contratti, poiché li avete sottoscritti, vanno rispettati,
altrimenti si crea il malcontento fra il personale e poi accade
quello che accade all'Ospedale di Aosta, dove i medici migliori se
ne vanno e trovano attività lavorativa da altre parti.
Noi non possiamo perdere i medici migliori e avere i peggiori
nell'Ospedale, dobbiamo cercare di portare avanti una politica dei
servizi, ma è anche necessario che questi servizi siano resi da
personale preparato e specializzato. E lei se ne lava le mani, fa
sempre come Ponzio Pilato, e dice che non conta niente lì! No, caro
Assessore, le ripeto che le responsabilità politiche sono sue, come
lo sono degli altri Assessori per quanto riguarda l'area di
competenza!
Presidente
Si chiude la seduta del mattino perché il
Consigliere Rini invita tutti i consiglieri e i giornalisti e i
dipendenti del Consiglio a un vin d'honneur in onore della nascita
della sua nipotina Iris.
La seduta è tolta.
La seduta termina alle ore 12,36.
