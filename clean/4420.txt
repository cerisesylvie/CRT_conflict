Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 95 del 18 febbraio 1982 - Resoconto
OGGETTO N. 95/VII - ORGANIZZAZIONE E FUNZIONAMENTO DEI CORSI
DI TAGLIO E CONFEZIONE ISTITUITI DALLA GIUNTA REGIONALE.
(Interrogazione).
PRESIDENTE:
Do lettura dell'interrogazione presentata dal
Consigliere Carlassare:
Preso atto della delibera di Giunta n. 6436 del 24.12.1981,
avente per oggetto l'istituzione di corsi di taglio e confezione
della durata di circa sei mesi;
Constatato che alcuni insegnanti sono stati incaricati alla
conduzione di più corsi;
Ritenendo quindi che gli insegnanti che hanno ricevuto
l'incarico, con relativo compenso, per più corsi dovranno
necessariamente sovrapporli;
Verificando inoltre che la deliberazione della Giunta non
precisa quanto incide nel costo del corso il materiale e le
attrezzature necessarie all'apprendimento;
Interroga
l'Assessore all'Industria, Commercio, Artigianato e Trasporti
per conoscere:
1) quante persone risultano iscritte a detti corsi;
2)
in quante ore è prevista l'effettiva durata dei
corsi e con quale articolazione settimanale e giornaliera;
3) a quanto ammonta il costo del materiale e delle attrezzature
necessarie all'insegnamento, e se detti costi sono compresi nelle
cifre indicate nella delibera;
4) come vengono utilizzate le confezioni che vengono ultimate
nello svolgimento dei corsi e nel caso vengano vendute, chi intasca
i proventi.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (D.C.):
Le persone iscritte a frequentare i
corsi sono 376, i corsi sono 20 e la loro durata media è di circa
450 ore.
Ho già dato comunque al Consigliere Carlassare il prospetto.
Il materiale ci viene consegnato dall'IRI gratuitamente e rimane
di loro proprietà; c'è il testo illustrativo per il primo corso, e
quello per il secondo e terzo corso, c'è il materiale per le
esercitazioni che è la carta per i modelli ed il tessuto per le
applicazioni, il costo è di Lire 50.000 compreso IVA per persona.
Tutti i costi relativi ai corsi sono compresi nelle cifre indicate
dalla deliberazione di Giunta n. 6436 in data 24.12.1981. Le
creazioni realizzate con tessuto destinato all'esercitazione
rimangono di proprietà delle allieve stesse.
PRESIDENTE:
Ha chiesto di parlare il Consigliere
Carlassare. Ne ha facoltà.
CARLASSARE -
(Democrazia Proletaria Nuova
Sinistra):
Vorrei fare alcuni conti perché nella delibera non è
precisato come questi corsi si intersecano l'uno nell'altro ed
effettivamente dalla tabella che mi ha consegnato l'Assessore
appare chiaro che gli orari sono ripartiti in modo che i corsi non
siano intersecati; quindi dal punto di vista dell'orario i corsi si
svolgono in modo regolare. Però vorrei sottolineare un altro
aspetto: stando alle cifre fornite dalla delibera n. 6436, dove si
prevede un compenso di Lire 5.500 più tredicesima ed indennità
varie per gli insegnanti, e facendo un rapido conto per quanto
riguarda la prima delle insegnanti di questo elenco che mi è stato
fornito, Suor Cecilia Martin Gabriella che svolge tre corsi,
scopriamo che moltiplicando tre corsi - che dovrebbero comportare
per questa signora un impegno settimanale di 51 ore - per
ventiquattro settimane, fanno un totale di circa 1350 ore. Queste
ore moltiplicate per le cifre che abbiamo detto prima ed aggiunte
alla tredicesima, danno un compenso di circa 8 milioni per questa
signora.
Posso aver sbagliato i calcoli, ma all'incirca il compenso
dovrebbe diventare questo, anche perché Lire 5.500 all'ora sono uno
stipendio quasi normale e non mi risulta che nessun operaio di
nessuna industria o impiegato che lavori sei mesi, anche facendo
qualche oretta di straordinario, percepisca 18 milioni l'anno.
Nella migliore delle ipotesi arriva a prendere 10-12 o 15 milioni,
lavorando tutto l'anno. Questi insegnanti lavorano sei mesi; ci
sono i contributi, siamo d'accordo, ma qui le L. 5.500 sono
considerate lorde più la tredicesima, il che mi fa supporre che
dovrebbe esserci un sovrappiù, determinato da indennità varie,
dell'ordine dei 10 milioni.
Togliendo anche le 50.000 lire di costo per ogni corsista, e
Suor Cecilia dovrebbe averne una settantina che dovrebbero
comportare L. 3.500.000, rimane sempre una cifra esorbitante che
non si capisce bene a che titolo venga assegnata. Mi pare che
questi corsi di taglio e cucito siano una ricorrenza, per cui a 350
per volta ogni sei mesi si riuscirà a fare dei corsi di taglio e
cucito a più o meno tutta la popolazione femminile ed anche
maschile della Valle d'Aosta.
Mi pare invece che dietro a questi corsi si mascheri un modo
elegante di dare dei contributi e delle sovvenzioni a delle
persone, che saranno stimabilissime, ma che non ritengo debbano
ottenere questo tipo di finanziamento.
Ho citato qui delle cifre provvisorie perché mi è stato dato
adesso l'elenco e non ho potuto fare le somme con estrema
precisione. Mi ripropongo in ogni modo di verificarle e di chiedere
cosa significa "indennità varie", perché per quanto riguarda questa
prima signora a cui ho fatto questi calcoli di massima, si tratta
di stabilire a che titolo vengono dati 7 - 8 milioni per un lavoro
della durata di sei mesi, e quali sono le motivazioni che spingono
a distribuire tali cifre.
