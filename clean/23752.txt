Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica



Oggetto del Consiglio n. 2774 del 6 giugno 2007 - Resoconto
OGGETTO N. 2774/XII - Reiezione della proposta di legge di
iniziativa popolare: "Disposizioni per la realizzazione di un unico
e nuovo Presidio ospedaliero regionale".
Presidente
- Siamo sempre in discussione generale sulla
proposta di legge n. 147.
La parola al Consigliere Frassy.
Frassy (CdL)
- Cercherò di riassumere e di rimanere sul
tema oggetto di discussione, cioè il punto 44 dell'ordine del
giorno.
Se dovessi rispondere ad una domanda sintetica: "vuoi un nuovo
ospedale", penso che risponderei come tutte le persone alle quali
si chiede se vogliono qualcosa di nuovo rispetto a un qualcosa che
si lascia sottendere possa essere vecchio in alternativa al nuovo;
perciò non avrei esitazione a dire: "certo, che voglio qualcosa di
nuovo, perché è meglio qualcosa di nuovo che qualcosa che possa
essere vecchio". Penso che però una domanda e una riflessione fatta
in questi termini sia fuorviante, innanzitutto perché non ci
troviamo in un contesto mercatale, anche se molte volte la
sensazione può essere quella, ma ci troviamo in un'Assemblea
legislativa e qui normalmente non si vendono e non si comprano le
cose, ma si dovrebbero predisporre gli iter legislativi,
amministrativi per arrivare a compimento delle volontà politiche e
amministrative. Perciò ritengo che sia opportuno, più che parlare
di questo "ospedale nuovo" di cui qualcuno stamani ha tratteggiato
i connotati architettonici piuttosto che sanitari, sia opportuno
soffermarsi a valutare cosa significhi l'approvazione o la non
approvazione da parte di questo Consiglio della proposta di legge
n. 147.
Il dibattito di stamani è stato un po' surreale, a partire dal
collega Sandri, che ha assunto i panni - non le sembianze, per
fortuna... - della collega relatrice del suo gruppo che, per
problemi di afonia, non riusciva a trovare le parole giuste per
illustrare la proposta di legge n. 147, ma anche il collega La
Torre è stato quanto meno originale nella sua illustrazione. È vero
che i Socialisti sono in una situazione di difficoltà e forse hanno
esigenza di cure particolari e forse anche sanitarie, ma alla fine
questo connubio prevalente fra la sanità, l'ospedale nuovo e i
Socialisti ci ha lasciato qualche dubbio su quella che fosse
l'indicazione che "Fédération", tramite l'intervento dell'Assessore
La Torre, voleva darci. Anche da parte dei banchi della Giunta gli
interventi sono sempre stati al di sopra, o meglio al di fuori
dell'argomento. L'Assessore Marguerettaz con grande foga ha
chiesto: "volete le patate o volete la sanità e l'ospedale
nuovo?"... non so quale avrebbe dovuto essere la risposta di questa
ipotetica folla, che doveva scegliere fra le patate e l'ospedale
nuovo, perciò il dibattito di stamani è stato un dibattito dove
l'ospedale era nei pensieri di tutti, ma non si è concretizzato in
un ragionamento sulla procedura che oggi stiamo avviando.
Per far politica in maniera chiara e trasparente, si dice che
bisogna dire ciò che si fa e fare ciò che si dice; molte volte
dobbiamo riconoscere che questa maggioranza e questa Giunta che ne
è espressione, non sono sicuramente dei campioni di trasparenza,
non sempre dicono quello che fanno! Il problema è che i
referendari, che dovrebbero essere antitetici rispetto a una certa
visione della politica, fanno non ciò che dicono di fare, ma fanno
altre cose, perché se andiamo a leggere l'articolato della proposta
referendaria, penso che non dovremmo più parlare di sanità, ma
parlare di etica della politica e di rapporti con i cittadini. Se è
vero che la politica rischia di essere sempre più distante dai
cittadini, per il linguaggio che usa, per le situazioni che crea,
penso che questa proposta referendaria abbia assunto il peggio di
quello che la politica in una certa definizione comune può
essere.
La Regione è stata invasa in certi periodi a ondate cicliche di
manifesti che lanciavano questo "slogan" accattivante e suggestivo
del nuovo ospedale, ma se qualcuno si prende la briga di andare al
di là dello "slogan" e di leggere il testo della proposta
legislativa, si rende conto che i referendari sono andati come
minimo fuori tema... perché? Perché lo strumento legislativo è uno
strumento che ha dei requisiti essenziali, al di fuori dei quali
perde la sua funzione legislativa, ossia di essere motore di quegli
accadimenti amministrativi che dovrebbero essere il cuore della
legge stessa. Se i colleghi hanno avuto la bontà di andare a vedere
questo breve articolato, si sono resi conto che gli articoli 1, 2,
3 sono un insieme di "slogan" da manifesto o comiziali, ma nulla
dicono e nulla lasciano intendere su quali possono essere le
risposte concrete che servono quando si vuole concretizzare
un'opera importante come è un Presidio ospedaliero. È difficile
pensare che si possa costruire un ospedale senza sapere dove debba
essere ubicato, senza sapere quali siano i requisiti dell'ospedale
stesso, o senza sapere quali possono essere le risorse finanziarie
e soprattutto dove queste possono essere attinte!
Devo dire, e mi rivolgo alla maggioranza, perché penso che abbia
una responsabilità in questa vicenda, che forse va ripensato il
meccanismo dello strumento referendario, non per cassarlo, ma per
evitare che questo strumento si trasformi in uno strumento di mera
propaganda a carico delle casse pubbliche, perché la realtà di
fondo è questa: che una parte politica sta attuando, attraverso il
meccanismo referendario, una campagna elettorale che non è
finalizzata al nuovo ospedale, né a risolvere i problemi della
sanità, ma è finalizzata a dare una sovraesposizione politica ad
una certa area politica. Qui devo dire che massima delusione
proviene dai cosiddetti "saggi", che tutto sono stati, fuorché
saggi nell'andare ad accendere il semaforo verde di questa proposta
referendaria! Mi sembra che il Presidente Caveri, stamani, abbia
fatto un riferimento che penso debba essere approfondito
sull'inutilità di questa legge nel momento in cui dovesse diventare
legge, ma come è possibile che si ipotizzi una legge che demanda a
un'altra legge, a mo' di matriosca, a mo' di scatole cinesi, la
concretizzazione di un obiettivo che questa legge non va a
centrare?
Lasciando perdere le riflessioni sulle coperture finanziarie
alle quali vorrei solo aggiungere, al di là dell'articolo 81 della
Costituzione citato stamani, l'articolo 87 della legge regionale n.
90/1989, dove dice che ci deve essere il parere obbligatorio sulla
parte finanziaria di tutti i disegni di legge che hanno necessità
di finanziamento, è evidente che la costruzione di un Presidio
ospedaliero - presupponendo che Babbo Natale non riesca a
realizzarlo in una notte! - ha sicuramente bisogno di risorse
finanziarie. Lasciando perdere anche questo ulteriore elemento di
considerazione, mi domando: siamo sicuri che una legge di questo
genere sia sensata e rispettosa dei principi della democrazia?
L'articolo 3 demanda alla Giunta di fare ciò che questo disegno di
legge non riesce a fare, cioè di fare il quadro finanziario,
urbanistico per realizzare questo nuovo ospedale. Ho capito, ma...
il Consiglio? Il Consiglio che è l'organo sovrano, il Consiglio che
è l'organo che ha potestà legislativa, viene commissariato per il
fatto che viene approvata questa legge che demanda alla Giunta il
compito di predisporre un disegno di legge? Penso che sia fuori da
ogni logica e da ogni buon senso poter sostenere che l'approvazione
di questo disegno di legge ci porta a fare dei passi avanti
rispetto alle esigenze di un completamento delle strutture
sanitarie nella nostra Regione. E se non ci fossero i fondi? E se
fra due anni o un anno e mezzo, perché questi sono i tempi rispetto
all'impegno che questa legge andrebbe a costituire in capo alla
prossima Giunta... e se non ci fossero le risorse, come potrebbe la
prossima Giunta predisporre un disegno di legge da portare in
questo Consiglio in assenza delle coperture finanziarie?
Io dico allora che c'è stata molta demagogia da parte di chi ha
scritto questo disegno di legge perché, sul presupposto che chi ha
scritto questo disegno di legge ha rappresentanza politica e
istituzionale, sarebbe stato molto più utile al confronto politico
scrivere una proposta legislativa di iniziativa consiliare, con i
percorsi necessari per dare copertura finanziaria andando a
spostare risorse dai fondi globali, andandole a spostare da altri
capitoli, verificando gli strumenti urbanistici; ma teorizzare una
realizzazione di una struttura così importante a prescindere dalla
concertazione territoriale, a prescindere dagli strumenti
territoriali, a prescindere dalle coperture finanziarie, a
prescindere dall'unica sede legittimata ad esprimere la volontà
legislativa della comunità valdostana, il Consiglio regionale, mi
sembra un'opera di grandissima demagogia.
Quanto ai "saggi", non so quale sia il meccanismo con cui i
"saggi" sono stati insediati, mi auguro che sia un insediamento "ad
hoc" per ogni atto e che ci sia la consapevolezza da parte della
maggioranza, di questo Consiglio, che ha nominato quei "saggi", di
riconsiderare, in un futuro eventuale, le nomine con criteri
diversi. La distrazione con cui i "saggi" hanno operato è una
distrazione che costerà cara alle finanze regionali, l'Assessore
Marguerettaz e il Presidente Caveri potranno quantificare cosa
costa l'organizzazione di una consultazione referendaria alla
comunità valdostana; io penso che di questo sperpero di denaro
pubblico poi qualcuno se ne debba far carico!
È facile parlare di "costi della politica", ma forse sarebbe più
utile parlare dei "danni che fa la politica". Ci troviamo di fronte
a una situazione emblematica di danno politico, su un "affidamento"
creato sulla buona fede di chi ha messo le firme, a chi
chiedendogli se vuole una cosa nuova, rispetto a una cosa vecchia,
è scontato che vada a chiedere la cosa nuova! Questa è la
conclusione che si può raccogliere per strada, prendendo una firma
sulla simpatia, sull'adesione ideologica, ma non sicuramente una
firma ponderata su quello che è, non dico il progetto in quanto
tale, ma su quello che deve essere il percorso amministrativo! Ci
sono due sistemi per realizzare le cose: uno è il sistema delle
procedure complesse e articolate, tipico dei sistemi democratici, e
poi ci sono quei sistemi che non sono democratici e che forse
riescono, a colpi di "io voglio, posso, comando", a realizzare
alcune cose, poche, in tempi più veloci con procedure più snelle a
prescindere da espropri, da diritti di terzi e da quant'altro.
La vicenda dell'ospedale non nasce, colleghi della Sinistra
referendaria, in questi mesi; la vicenda nasce come minimo nel
1994. Penso che abbiamo tutti, voi compresi, memoria storica per
ricordarvi come fosse composita la maggioranza di quel periodo, che
vedeva fra i vari Assessori un Assessore del gruppo "Verde", ed è
in quel dicembre 1994 che fu fatta la scelta di acquistare
l'Ospedale "Mauriziano" e di farlo diventare proprietà regionale. È
nel 1994 che si è innescata una modalità di ammodernamento di
quella struttura ospedaliera, o forse aveva senso nel 1994 comprare
il "Mauriziano" per chiuderlo? Questo vorrei domandare ai colleghi
"Verdi". E poi, vorrei ricordare, quando nel 1995 timidamente
qualcuno diceva: "facciamo un ospedale nuovo" o forse ancora prima
del 1995, perché era prima dell'acquisizione del "Mauriziano", a me
sembra di ricordare che tutta la Sinistra referendaria e non,
insieme all'"Union", che già reggevano le sorti e del Comune di
Aosta e della Regione Valle d'Aosta, non erano per l'ospedale
nuovo! L'allora Partito Comunista che stava in maggioranza era per
la ristrutturazione e per il recupero del "Mauriziano", tant'è che
il "Mauriziano" venne acquistato.
Oggi si dice: "quell'ospedale è vecchio, è stato costruito negli
anni '30 e successivi, inaugurato nel 1942", ma... è falso!
Quell'ospedale è stato rifatto da cima a fondo nella parte più
vecchia negli anni '70 e poi, andando avanti, si sono susseguiti
una serie di interventi! Oggi siamo alla fase finale, che dovrebbe
dare una risposta esaustiva alle problematiche della sanità
valdostana in termini di spazi e noi... rimettiamo in discussione
tutto? Siamo simili a quei matti che, decidendo di scappare dal
manicomio, dopo aver scavalcato 9 dei 10 muri di cinta, di fronte
al decimo ed ultimo muro, essendo troppo stanchi, dicono: "basta,
torniamo indietro"! Mi sembra veramente un ragionamento poco
coerente con quello che è stato sino ad ora fatto - mi riferisco
nuovamente alle forze della Sinistra - dire oggi: "basta, non si
procede alla fase conclusiva della ristrutturazione e ampliamento
del Presidio di Viale Ginevra, e si va a collocare da un'altra
parte il prossimo futuro ospedale". Intanto rimane il problema di
quale sia "l'altra parte", perché nonostante la fantasia e le
indicazioni date dallo studio di "Finaosta", non mi sembra che
siano emerse delle situazioni che ci possono far dire oggi: "quella
è l'area giusta", che ci possono lasciar presumere di poter
arrivare in tempi ragionevoli all'acquisizione dell'area, alla
variazione degli strumenti urbanistici...
Allora paradossalmente e politicamente diciamo che oggi, chi si
batte per un nuovo ospedale, in realtà sta allontanando nel tempo
quella risposta di certezza e di concretezza a cui da tempo attende
la comunità valdostana in materia di sanità. Il nuovo ospedale è
una fantasia che può essere oggetto di approfondimenti seri, ma in
una prospettiva temporale che sarà successiva al ciclo finale del
Presidio di Viale Ginevra, una volta che sarà ultimato nella sua
ristrutturazione e una volta che avrà superato per obsolescenza i
termini di una struttura sanitaria per quanto riguarda la necessità
di procedere a un suo rinnovamento complessivo. Penso che questo
sia l'argomento sul quale questo Consiglio debba interrogarsi e
penso che siano questi gli argomenti che devono essere comunicati
ai Valdostani, perché penso che qua non ci possa essere alcun
amministratore di buon senso che possa fare una scelta peggiorativa
per la comunità valdostana per il gusto di difendere qualcosa
rispetto a qualcos'altro che potrebbe essere migliore!
Il discorso è che oggi questo percorso referendario è un
percorso di fantasia politica, è un percorso di demagogia politica,
è un percorso fondato sul nulla o sulle sabbie mobili, è un
percorso che anche - ma penso che così non sarà - se dovesse
ottenere il "placet" della maggioranza dei Valdostani, non ci
porterebbe da alcuna parte, perché questo provvedimento legislativo
non dice nulla, avrebbe solo il demerito di bloccare l'iter attuale
di completamento del Presidio di Viale Ginevra con un obbligo che
non è un obbligo giuridico, che può essere un obbligo politico, ma
un obbligo politico che è tale nella misura in cui ci sarà una
maggioranza politica in questo Consiglio regionale, che deciderà di
portare avanti un disegno di legge che possa dare concretezza a ciò
che oggi concreto assolutamente non è!
Ecco perché, in sintesi, il gruppo della "CdL" esprime un
giudizio negativo a questa proposta referendaria, e non perché
siamo contrari a realizzare una nuova struttura ospedaliera, anche
perché riteniamo che il nuovo nella sanità soprattutto si misuri in
termini di qualità e non si misuri a metri cubi, soprattutto non si
misuri in base alla data in cui sono ultimati i metri cubi. La
realtà è che le strutture sanitarie vanno gestite incentivando
magari la mobilità attiva a discapito di quella passiva, e noi
diciamo che in materia di sanità, e lo abbiamo espresso
politicamente con la condivisione del piano sociosanitario, passi
avanti sono stati fatti. Che passi avanti ne siano stati fatti non
lo diciamo solo da un punto di vista della valutazione politica, ma
lo diciamo guardando alcuni dati statistici della struttura
ospedaliera valdostana, e quando guardiamo i dati statistici
dell'Urologia non possiamo che non essere fieri di quello che siamo
riusciti a creare nel Presidio regionale a livello di eccellenza,
nel senso che quello che era un punto di debolezza prima, è
diventato oggi a seguito di scelte mirate a valorizzare la
professionalità medica, un punto di forza per tutto il sistema
valdostano.
Queste sono le risposte che la politica deve dare alla sanità e
all'esigenza di strutture più funzionali ed efficienti; tutto il
resto è demagogia, quindi siamo più che mai convinti che il disegno
di legge debba avere un "no" deciso, perché non porterebbe ad alcun
miglioramento delle aspettative della sanità in Valle d'Aosta.
Si dà atto che dalle ore 15,55 alle ore 16,05 preside il
Vicepresidente Tibaldi.
Presidente
- La parola al Consigliere Venturella.
Venturella (Arc-VA)
- Anticipando forse una delle
osservazioni dell'Assessore Fosson su ciò che è successo alcuni
mesi fa, quando ero ancora in Consiglio comunale, quando in quella
sede audimmo tutto lo staff dell'Assessorato regionale alla sanità,
in testa l'Assessore Fosson che ci illustrò il progetto
dell'ampliamento del Presidio ospedaliero di Viale Ginevra, vorrei
solo dire, cercando di evitare ogni polemica, quello che dichiarai
quel giorno. Parlai di un progetto affascinante dal punto di vista
della qualità architettonica, ma che era come un'affascinante
astronave che veniva calata sul tessuto urbano all'interno del
centro della città con dei volumi enormi, con delle ripercussioni
dal punto di vista urbanistico terribili. Era anche bella nel film
"Independence Day" l'astronave aliena, era affascinante, ma quali
danni provoca nel film! La ristrutturazione in quella zona, la
costruzione di nuovi volumi in quella zona, l'ampliamento ad est è
tale e quale! Quindi, Assessore Fosson, lo anticipo già, se poi lo
vuole fare, lo faccia, ma la prego non tiri fuori la faccenda del
mio giudizio, che confermo ancora; vorrei vedere con tutte le
risorse finanziarie ed umane che sono state messe in campo, un così
forte e coeso gruppo tecnico con dei professionisti forniti di
ineccepibili curricula, se lei avesse portato una schifezza!
Sarebbe incredibile!
Certo che dal punto di vista progettuale, anche nella
presentazione, il pezzo nuovo è bello, ma io vorrei fare una
piccola osservazione dal punto di vista urbanistico che ha delle
ripercussioni dal punto di vista viabilistico della domanda e
dell'offerta di sosta e di mobilità. Uno dei punti di forza del
progetto del nuovo ospedale... è la possibilità di collegare questo
nuovo polo ospedaliero con la linea ferroviaria, facendo in modo
che la domanda di sosta, di mobilità sia ridotta, quindi anche
l'obbligatorietà nell'offrire sosta e mobilità, che è il problema
che hanno tutti sollevato e che è forse il più grave dei problemi
per la città di Aosta, perché si pensa di fare circa 1.000 posti
auto in quella zona, chiudere Viale Ginevra, di interrare Via Roma
e Via Parigi, di far sì che le vie di penetrazione nord-sud siano
ubicate in vie che sono di dimensione ridotta (parlo di Via
Adamello, di Corso Padre Lorenzo e di altre vie). Questo è il
maggior punto di debolezza rispetto all'urbanistica e a ciò che
dovrebbe subire il Comune di Aosta e gli abitanti di Aosta, ovvero
quello della viabilità e della sosta.
Ho visto nella relazione, ho sentito nelle audizioni in
commissione parlare di PUT, di accordi di programma del 1998, di
piano di risanamento acustico; attenzione, i PTP e il piano di
risanamento acustico del Comune di Aosta non hanno fatto mai
riferimento né all'ampliamento ad est, né alla chiusura di Viale
Ginevra, né tanto meno all'interramento dell'asse Via Roma-Via
Parigi! Certo che il PUT studiato in una certa prospettiva con
l'assegnazione per ogni via del livello del traffico, della portata
oraria, della capacità oraria, chiaramente quegli studi, una volta
che viene tutto rivoluzionato e le carte sono tutte confuse, si
chiede al progettista di ripensare e il progettista, "obtorto
collo", dice: "se proprio dovete farlo"... io ero presente in III
Commissione alle audizioni, è stato non dico obbligato...
(interruzione dell'Assessore Fosson, fuori microfono)
... Comune di Aosta, Assessore! Non dico obbligato, ma quando la
Giunta comunale dice: "guarda che forse di là la decisione è stata
questa, punto, vedi di adattare il tutto", è chiaro che il
professionista dice: "va bene, se proprio sono obbligato", e questo
lo ha ripetuto anche in commissione: "se proprio siamo obbligati a
farlo", vediamo almeno di attuare delle misure di compensazione! Ma
certo, questo è un agire "obtorto collo"! Quindi credo che una
delle osservazioni che potrebbe da una parte e dall'altra far
cambiare opinione a quelli che sostengono l'ampliamento ad est
dell'ospedale, è la questione della mobilità e della grande
potenzialità di collegare il nuovo Presidio ospedaliero alla linea
ferroviaria, con un evidente risparmio di tempo, di energia, di
denaro, di aree. È chiaro che la posizione di chi dice: "va bene,
però abbiamo speso tanti soldi lì, ormai li buttiamo via se non
riutilizziamo"... ma poi la struttura che dovrebbe lì rimanere non
viene demolita, verrebbe utilizzata per altre destinazioni.
Non crediamo di avere la verità in tasca e non diciamo che
questa è l'unica soluzione, ma crediamo che fra le diverse
soluzioni, approfondendo tutte le alternative, non con degli studi
che sono già viziati alla loro origine, perché il mandato non è
stato ben chiaro, il mandato è stato di un certo indirizzo per cui
i progettisti non hanno potuto approfondire alcuni argomenti,
sviluppare alcuni aspetti, vi sono delle alternative. L'alternativa
della paventata ipotesi dell'ampliamento ad est sarà, per Aosta,
nefasta, in più i tempi di realizzazione, 20 anni per realizzare
opere che sono forse a confronto di ciò che si vuole realizzare ora
un nonnulla, ma si prolunga il cantiere "ad aeternum" di un
ospedale che non è un ospedale... di questo ve ne assumete tutta la
responsabilità!
Presidente
- La parola alla Consigliera Squarzino
Secondina, per il secondo intervento.
Squarzino (Arc-VA)
- Ho ascoltato con attenzione tutte le
osservazioni fatte e non so se è possibile in 20 minuti rispondere
a tutto, ma avremo poi le dichiarazioni di voto, quindi qualche
minuto forse lo abbiamo ancora.
Parto da un problema che è stato posto da più colleghi, sul
fatto che si tratta di una scelta politica e non tecnica, per cui
la scelta politica è stata fatta e non si può tornare indietro -
questo è un po' il "fil rouge" dei vari interventi - e i tecnici
danno dei dati, ma non sono i tecnici che possono mettere in crisi
la scelta di tipo politico. Qui vorrei intanto sottolineare che
forse la scelta politica non è così chiara, perché questa scelta
era chiara nel 1995 quando vi era una maggioranza coesa, i "Verdi"
erano al Governo, ma l'Assessore Riccarand allora ha votato contro
quel progetto, una maggioranza coesa e chiara che diceva di volere
l'ampliamento a sud per una serie di motivi. Erano stati fatti uno
o due studi, poi ripetuti, per l'ampliamento a sud, e quella era la
scelta politica. Non si sa bene perché nel 2004 è stata fatta
un'altra scelta politica, non più a sud, ma ad ovest e sempre
all'interno della stessa maggioranza... cosa ho detto? Ad ovest?
Chiedo scusa, ad est meno male che ho qui il mio collega che mi
segue, come ci seguiamo sempre fra di noi, secondo un rapporto fra
colleghi e non fra "badanti", come qualcuno vorrebbe suggerire.
Dicevo: è all'interno della stessa maggioranza che non sono
chiare le scelte politiche; mettetevi d'accordo! Fra l'altro, la
scelta dell'ampliamento ad est, votata da questa Giunta, non è
stata votata dal precedente Assessore alla sanità. Come l'Assessore
Riccarand aveva espresso un parere contrario pur essendo in
maggioranza, così ha fatto l'Assessore Vicquéry all'interno della
sua maggioranza. C'è un elemento di non chiarezza politica
all'interno della stessa maggioranza, tanto che oggi tutti hanno
sentito il dovere di dire: "la maggioranza è compatta, coesa", si è
fatta più una dichiarazione di alleanza politica che non un
ragionamento pacato sulle cose...
Perché parliamo di tecnici? E qui concordo con il Presidente
della V Commissione, che bisogna distinguere l'aspetto politico da
quello tecnico, che bisogna utilizzare i dati tecnici per le scelte
politiche, ma è questo che chiediamo! È questo che chiediamo allo
studio di "Finaosta", perché o c'è una scelta definitiva, si fa
l'ampliamento ad est, voi siete d'accordo, e va bene; a questa
scelta definitiva senza appello si contrappone una scelta dei
referendari opzione: "ospedale nuovo" oppure si approfondisce il
confronto. Lo studio di "Finaosta" poteva essere l'occasione perché
le due ipotesi si confrontassero sulla base di dati chiari e
precisi, di dati tecnici, ma questo non è avvenuto e lo abbiamo
detto e ripetuto!
Noi chiediamo uno studio comparato serio, che completi quello
che è già stato fatto, ma lo completi con l'ampliamento a sud, non
lo abbiamo scritto, ma potremmo aggiungerlo ora come richiesta
(lasciamo anche ad altri colleghi la possibilità di chiedere altri
approfondimenti). Ma mi chiedo come si può pensare che uno studio
serio liquidi lo studio "Limacher" dicendo in due righe che
l'ampliamento a sud non va bene, non funziona! Ci sono almeno altri
due punti che vanno approfonditi. Innanzi tutto: si è voluto fare
un approfondimento rispetto all'ampliamento a sud? In secondo
luogo: voi parlate sempre dei Sindaci... il Sindaco di Aosta ha
detto una cosa molto chiara quando è venuto in commissione:
l'ampliamento ad est è troppo ampio, forse bisognerebbe
ridimensionarlo... Potrebbe essere questa l'occasione con lo studio
di "Finaosta", proprio di pensare a un progetto eventualmente
diverso, ridimensionato, più adatto alla situazione, ma questo
spero che voi seriamente lo facciate e che la V Commissione accolga
tutte queste proposte, in modo che si possa completare questo
studio... perché? Perché voi avreste, in questo modo, gli elementi
chiave per scardinare l'ipotesi del nuovo ospedale, e qui riprendo
l'intervento del Consigliere Fiou. Ho stimato l'onestà
intellettuale del collega Fiou, che ha detto: "c'è un problema del
rapporto ospedale-città di Aosta", la domanda è: quali sono le
condizioni che consentono una corretta integrazione fra ospedale e
città di Aosta? Non è vero che tutti gli ospedali sono pensati
dentro la città, l'Ospedale di Ivrea non sarà rifatto in città, gli
ospedali di Torino vogliono rifarli fuori, quindi non è che hanno
ragione gli uni o ragione gli altri, dipende dalla situazione! Ma
chiediamoci quali sono le condizioni che consentono questa
integrazione, che consentono alla città di Aosta di accogliere
questo ampliamento ad est come qui è indicato!
C'è una condizione fra le tante che nello studio è riportata e
che riguarda la viabilità, lo sappiamo che quello è il punto più
nevralgico. Lo studio "Fubini" - e qui vorrei dire che lo studio
"Finaosta" che è venuto 2 anni dopo lo studio "Fubini", non si è
preoccupato di fare quell'approfondimento che qui era chiesto e che
il Comune di Aosta chiedeva - che ha accompagnato il primo studio
del 2004 di "Finaosta", studiando la viabilità elenca tutta una
serie di cose che non vanno bene, e dice:
"ribadisco la
necessità di condurre verifiche che comportino una valutazione
dell'impatto della nuova struttura non solo sulla specifica zona,
ma dentro un vero e proprio progetto di trasformazione della
città"
... questo non c'è! Mi si dice: non tocca all'ospedale
fare questo, d'accordo, ma prima aveva detto un'altra cosa Fubini,
aveva detto: "attenzione, non è possibile che gli obiettivi che il
Comune di Aosta aveva, di mantenere la porta a nord della città e
di avere l'accorpamento dell'attività sanitaria, in Viale Ginevra
siano realizzabili, a meno di non procedere ad una loro verifica
dentro scenari in cui siano compresi interventi finalizzati a un
abbassamento delle emissioni atmosferiche..." - c'è il piano di
risanamento ambientale e lui sapeva che c'è questo piano contro
l'inquinamento acustico del Comune di Aosta, ma non è sufficiente,
altrimenti non avrebbe fatto questa richiesta -
"in
corrispondenza della struttura ospedaliera, ivi compresa la
possibile realizzazione di un abbassamento del piano viabile
dell'asse Parigi-Roma per un tratto significativo ad est e ad ovest
dell'attuale intersezione con Viale Ginevra".
Dice Fubini, quasi rispondendo a una domanda che il Consigliere
Fiou si pone, quella sull'integrazione dell'ospedale nella città,
dice: "capisco che c'è questa esigenza, ma se voi volete mantenere
questo progetto, voi dovete operare in modo profondo rispetto alla
situazione della zona, altrimenti non va bene". E la cosa che
stupisce è che, lo studio di "Finaosta" dopo che ha elencato questi
problemi, invece di approfondire queste tematiche nel momento in
cui riprende il progetto di ampliamento ad est, invece di integrare
il gruppo di studio con esperti e urbanisti della città di Aosta o
almeno sentirli per verificare i problemi, conclude.
"Ciò fatto,
cioè tutti i problemi elencati, suggerisce la bontà della
programmazione in materia di viabilità urbana che il Comune di
Aosta progressivamente pone in atto, risolvendo in buona parte
delle difficoltà già oggi riscontrate nei flussi urbani di
traffico".
Ma gli interventi che il Comune di Aosta ha messo in
atto come viabilità sono collegamenti Pont-Suaz/Grand'Eyvia,
collegamenti Pont-Suaz/Grand'Eyvia sud, Via Adamello, cioè quei
piccoli interventi nelle zone sud della città, ma non c'è niente
che intervenga in quella zona, a parte l'apertura di Via
Adamello!
Qual è la nostra preoccupazione? Che presi dall'entusiasmo della
decisione si vada avanti così, non si voglia tornare indietro.
Prima della decisione si redigeva il progetto, e poi si interviene
per fare quello che si può, qual è il risultato? Che avremmo -
spero che valga ancora il condizionale - questa struttura bella
grande, questo progetto di ampliamento fra 10-12 anni, ma non ci
sarà ancora l'abbassamento, perché non si riesce a fare insieme due
cose, si farà eventualmente un abbassamento di quell'asse fra 15-20
anni, quindi per più di 20 anni la città di Aosta dovrà essere
mortificata da questa struttura: per questo chiediamo degli
approfondimenti!
Vedo che chi non sa rispondere sulle cose di fondo, si aggrappa
sulla legge che non è fatta bene. Fra l'altro, collega Ferraris,
anche questo disegno di legge si preoccupa della sanità
territoriale, lo dice nel 1° articolo, allora la preoccupazione è
che questa legge non ha i fondi. Certo, è una legge di indirizzo,
ma i fondi - abbiamo visto ieri nell'assestamento di bilancio - ci
sono. Volete dirmi che non ci sono i fondi per fare il nuovo
ospedale o l'ampliamento? Ci sarebbero! Credo che questa sia - non
uso l'imperfetto - l'occasione, sono convinta che al di là del
fatto che oggi il Consiglio boccerà la legge, sia possibile ancora
approfondire la questione, ma... perché? Non per il referendum che
vada bene o vada male... il mio amore non è il referendum, il mio
amore è la città di Aosta... allora, cosa mi importa "referendum
sì", "referendum no", se la città di Aosta è mortificata?
Vedo che le persone che hanno a cuore la città di Aosta, che
sono stati Sindaci come il collega Fiou, capiscono questi problemi,
allora condivido quello che lui dice. Siamo per l'ampliamento se
riuscissimo in modo limpido a capire che per la città di Aosta
questa è la soluzione che fa vivere di più la città di Aosta senza
creare caos attorno. Si vuole creare attorno un quartiere della
sanità, ma che faccio? Butto giù case da una parte, che me ne
faccio della scuola lì con i bambini piccoli con le ambulanze che
vanno a vengono? Devo aspettare ad affrontare questi temi dopo?
Prima faccio l'ampliamento ad est, e poi mi accorgo dei bambini
delle scuole elementari e materne che vanno e vengono e che possono
essere in pericolo? Dopo mi accorgo che il nodo della porta a nord
non è risolto? Dopo mi accorgo che far arrivare più di 1.000
macchine, 600 sotto e 400 accanto nel centro di Aosta, lì, dove
arrivano ambulanze e tutto il resto... questa è una cosa che non
funziona bene?
Allora chiediamoci, prima di dare un okay così, in base a una
scelta solo politica, che la scelta politica sia accompagnata da
dati tecnici ed è per questo che chiediamo allo studio di
"Finaosta" di essere completato. Se ci fosse un approccio serio in
cui non ci si nascondono i problemi uno dopo l'altro, quelli
urbanistici, quelli della città di Aosta, quelli del trasporto, dei
costi - perché bisogna mettere nei costi per l'ampliamento anche
l'abbassamento viario. Se è indispensabile perché l'ospedale possa
vivere ad Aosta, quello rientra nei costi, poiché
quell'abbassamento viario non rientrerebbe nei costi del
miglioramento della viabilità di Aosta, quelli sarebbero altri e
sono già previsti. Mettiamo seriamente tutti questi costi, allora
forse si può fare un discorso serio di confronto tra le due
ipotesi!
Riguardo alle aree, mi sembra che qui gli esperti abbiano
individuato 2 aree che potrebbero andare bene, quella a Montfleury
e quest'altra: per la prima c'è la questione dell'Aeroporto... no,
ho sbagliato, "Croix Noire", dicevo l'area della "Croix Noire"
oltre a quella de "L'Amérique", anche quella potrebbe andare bene,
se non avesse la questione dell'Aeroporto. Poi mi chiedo che
interesse ha la Valle d'Aosta a far arrivare, se mai arriveranno,
20-30-40-50 aerei al giorno? E noi, per un progetto che non esiste
in concreto, rinunciamo ad un'area che sarebbe più adatta e più
collegata con la città?
Comunque chiudo, questa è solo un'appendice, ma per dire che se
ci fosse un approfondimento serio di questi problemi, forse sarebbe
più chiaro per chi ha fatto la scelta dell'ampliamento est di
documentarla e di convincere chi vuole l'ospedale nuovo che quella
è una scelta perdente, ma io non ho ancora visto fare questo...
provateci, se proprio ci tenete!
Si dà atto che dalle ore 16,35 presiede il Vicepresidente
Tibaldi.
Presidente
- La parola al Consigliere Borre.
Borre (UV)
- L'intervento pacato della collega Squarzino
ha fatto sì che intervenissi anch'io. Pregio di questa legge che
non voterò e neanche voterò al referendum, è quello di aver forse
portato in maniera concreta il dibattito in questo Consiglio. Ho
iniziato a viverlo nel 1980 al Comune di Aosta, dando allora uno
studio all'ing. Vallacqua per la viabilità intorno a Via
Zimmermann, Via Guédoz, perché si parlava di ampliamento
dell'ospedale, e già allora si parlava di ampliamento della piastra
con parcheggi sull'ala est e di ampliamento dell'ospedale sull'ala
est, solo che le lungaggini della palestra "Coni" hanno fatto sì
che si dirottasse l'ampliamento in un'altra zona che è quella a
sud.
Perché, dicevo, il tono pacato della collega Squarzino mi ha
spinto ad intervenire? Sembra che si debba ancora andare a fare
ulteriori studi sulla viabilità di Viale Ginevra. È vero che è la
porta a nord della città di Aosta, ma è una porta che ti conduce
poi in Via Saint-Martin e Via XXVI Febbraio, per finire poi in
piazza o verso il Ponte di Pietra e dall'altra parte in Via Monte
Vodice. Sembra una cosa di poco tempo quello che è il progetto che
il Comune di Aosta sta portando avanti con i fondi di "Aosta
capitale", che è quello di Via Adamello che congiunge direttamente
Via Parigi con Via Monte vodice, quindi l'attraversamento della
città di Aosta nord-sud verrebbe fatto da quella parte, mentre a
Est abbiamo adesso quella piccola appendice che ci permette di
andare in Corso XXVI Febbraio. Se si vuole quindi pedonalizzare
Aosta, quelle due vie lo permettono portando il traffico in
periferia, se si può chiamare poi periferia, perché sono 200 metri
a destra e a sinistra. L'attestamento di quei parcheggi che
verrebbero fatti all'ospedale richiama un fatto storico della città
di Aosta: tutta la "Coumba Freida" scendeva, lasciava la macchina
in quel piazzale e poi si addentrava a piedi in Via Martinet a fare
la sua spesa. Adesso, aumentando la possibilità di parcheggi, si
avrebbe la possibilità di dare più parcheggi alla gente che scende
dalla "Coumba Freida".
Vorrei ricordare inoltre che oggi tanta gente prende la
tangenziale a Signayes, a Variney per andare in fondo alla città,
quindi un bel po' di traffico nell'asse di Gran San Bernardo è
diminuito in quella parte dell'ospedale. Vorrei ricordare che forse
rimarrà un sogno quello dell'interramento di parte di Via Roma e
Via Saint-Martin all'incrocio, che sarebbe invece una grande opera,
togliere quella frontiera che separa la città che oggi si è
sviluppata a nord del centro storico.
In un intervento, oggi, è stato detto che qualcuno ha definito
un fatto traumatico per l'urbanistica di Aosta il fatto di
asportare l'ospedale da quella zona; condivido in pieno quello che
ha detto il collega Fiou, perché portare via l'ospedale da quella
zona sarebbe una perdita economica per la zona di non poco conto,
ma sarebbe anche un degrado per la città di Aosta che durerebbe per
degli anni, prima che si riuscisse a recuperare di nuovo il
quartiere in maniera organizzata.
Oggi quello che condivido con la collega Squarzino è che, lì, si
deve intervenire in maniera corretta, ma non corretta solo come
fatto urbanistico, ma anche come responsabilità da parte della
Regione negli interventi che va a ripromettersi con un accordo di
programma con il Comune di Aosta. Mancanza di condizioni, è stato
questo il fatto che ha sempre fatto sì che non si riuscisse a
concludere niente. Vorrei ricordarvi un passaggio: la piastra che
si è costruita con la Regione che diceva "costruiremo il
parcheggio"... poi, il parcheggio, lo ha costruito il Comune di
Aosta 15 anni dopo!
Sono convinto che se la Giunta prendendo questa decisione e
mantenendo gli impegni farà un buon lavoro... non vedo l'Assessore
La Torre, ma gli do atto che abbiamo bisogno, come maggioranza, di
decidere e decidere vuol dire mantenere gli impegni... il Comune di
Aosta ha approvato questo allargamento chiedendo di mantenere
l'ospedale in città, e sono uno di quegli Unionisti che dal 1980
dice che l'ospedale deve rimanere in città; manteniamo gli impegni
che la Regione e il Comune di Aosta si sono assunti con un accordo
di programma, sono convinto che sarà un momento di crescita della
città di Aosta, non solo in quella zona, ma per tutta la città.
Presidente
- La parola al Consigliere Sandri, per il
secondo intervento.
Sandri (GV-DS-PSE)
- Questo dibattito, credo che non si
possa non dare atto alla correttezza delle parole del collega
Borre, è stato un dibattito interessante, pieno di spunti, forse è
la prima volta che un dibattito sul tema dell'ospedale si è
approfondito in modo palese in questa legislatura. Penso che si
debba raccogliere il materiale che oggi ci siamo forniti
vicendevolmente, per fare delle riflessioni che saranno utili a
tutti per il prosieguo della discussione sulle prospettive
dell'edilizia sanitaria in Valle.
Ci sono però alcune affermazioni che meritano delle risposte.
Per quanto riguarda il problema della legalità della democrazia, il
Presidente Caveri stamani dice: "attenzione, se la democrazia
rappresentativa viene delegittimata dalla democrazia diretta,
questo comporta un grosso problema istituzionale"... è vero, ma qua
siamo in una situazione molto più grave, è che qua si sta
viaggiando al limite della legalità. Prima di approvare la
democrazia rappresentativa o quella diretta, c'è il problema di
rispettare le regole; qua si tende a non rispettare le regole e i
fatti di questi giorni lo dimostrano. Non ci si può sempre
appellare all'incostituzionalità, che è qualcosa che è decisa nella
nostra democrazia da un organo terzo rispetto a quelli politici, e
credo che sia ormai diventato un "refrain" senza più né arte, né
parte, quello di agganciarsi sempre a questa questione di
incostituzionalità. Non lo è, perché non lo è stato nelle sentenze
della Corte costituzionale, che ha rigettato svariati ricorsi della
Regione Valle d'Aosta, non lo è perché non è una competenza del
Presidente della Regione esprimersi in questi termini. Se vuole fa
dei ricorsi e li deposita alla Corte costituzionale, ma non
utilizza questi argomenti, in questa sede!
Ci sono poi alcune argomentazioni a cui rispondiamo
semplicemente dicendo che non abbiamo avuto contestazioni sui metri
quadri delle camere - quelle dell'ospedale nuovo sono più grosse di
quelle dell'ospedale ristrutturato -, nessuno ha contestato che ci
sono molti più metri quadri di verde nell'ospedale nuovo che in
quello da ristrutturare; nessuno ha contestato che ci vogliono
molte più opere infrastrutturali per adeguare la viabilità di Aosta
all'ospedale ristrutturato piuttosto che la viabilità di Quart
all'ospedale nuovo; nessuno ha contestato che ci sono molti più
metri quadri di spazi sanitari per l'ospedale nuovo (55 posti letto
piuttosto che 45). Su tutta una serie di affermazioni dell'ospedale
nuovo, così come lo hanno delineato dei progettisti, ed è tutto
qua, scritto nello studio di "Finaosta", non è stato possibile fare
delle contestazioni, perché è un progetto forte dal punto di vista
qualitativo.
Ci sono state alcune contestazioni sul problema dei costi. Credo
che si debba prendere atto che, se io sono disponibile a comprare
l'Ospedale di Viale Ginevra per 10 milioni di euro, l'Assessore
Marguerettaz è disponibile a comprare a 50 €/mq tutti i terreni
agricoli di Quart, perché questo è il problema. Noi abbiamo un
testo che è quello di "Finaosta", persone pagate dalla nostra
comunità, che scrive 50 €/mq per l'esproprio! Allora, Assessore,
lei tiri fuori dal portafoglio 50 €/mq e poi su queste cose ha
diritto di parlare, perché la legge vale per tutti, la legge in
Valle d'Aosta è una legge che è del 2004, la n. 11, che dà delle
procedure certe. Lei deve venire qua, se ha da contestare i dati
sui 10,1 €/mq per i prati, utilizzando gli strumenti non delle sue
elucubrazioni, ma gli strumenti dell'Osservatorio regionale dei
valori immobiliari a cui ci siamo affidati. Abbiamo preso i testi
di legge, perché nello studio, al posto di disquisizioni varie, i
50 €... non è scritto da alcuna parte chi li ha forniti, ci sarebbe
piaciuto sapere chi ha fornito quel dato, ma perché non ci si è
attenuti alla legge che dà una procedura, dà dei valori precisi su
cui non ci sono discussioni?
Chiediamo che questi valori che sono stati proposti siano
certificati dagli uffici e trovo veramente buffo che si metta in
discussione che un Consigliere regionale possa andare a chiedere a
un dirigente regionale un'informazione. Capisco che vi dà fastidio
che i Consiglieri di opposizione facciano il loro mestiere; il
Regolamento dice che noi abbiamo accesso a tutti gli uffici, ma
questo non è vero, lei lo sa bene, perché regolarmente ci si mette
in difficoltà per ricevere le informazioni sul funzionamento della
Regione, non abbiamo accesso alle banche dati, né al sistema
informatico per conoscere le situazioni dei capitoli di bilancio
piuttosto che altre questioni interne all'Amministrazione! Eppure è
l'amministrazione su cui siamo chiamati dal popolo a vigilare, come
facciamo a vigilare se poi, in Consiglio, qualcuno si permette di
dire che non dobbiamo andare a disturbare i dirigenti che questa è
una "roba da lavanderia"? Qui ci vuole del rispetto per le
istituzioni! Può essere che i 6-7 euro di valore di mercato siano
10, di certo i valori di esproprio sono quelli che ho detto, perché
sono certificati dall'ufficio e dalla legge che è competente in
materia, e se fossero anche sbagliati per 5 euro, lei deve
dimostrare dove ha fatto tirare fuori 50 €/mq! Questa è la vergogna
della Valle d'Aosta, perché su 50 €/mq poi si costruisce di tutto,
di più, così come non ha contestato il valore dell'area di Aosta,
perché è un'area centrale, 8.000 mq, che non può essere a valore
zero, non lo può essere perché non si possono passare degli
immobili da un ente locale a un altro ente pubblico senza che si
sia fatta una valutazione. Questo non lo avete contestato, non lo
potete fare, non potete scrivere zero! Così come non si può
scrivere 5 milioni di valore su quella cosa, su questo devo dire
che non avete neanche avuto il coraggio di contestarlo, perché 125
€/mq, qualcosa su cui voi avete investito negli ultimi anni 55
milioni di euro evidentemente è una cosa che non sta né in cielo,
né in terra!
Ci sono parecchie altre questioni che meritano l'attenzione, una
delle quali a smentita di alcuni atteggiamenti trionfalistici che
abbiamo sentito stamani è che la dichiarazione di pubblica utilità
per fare l'esproprio è intrinseca all'approvazione di un accordo di
programma, per cui, quando avviene l'accordo di programma con il
Comune di Quart, questo diventa titolo espropriativo. Non credo che
sia così difficile fare accordi di programma, ne ho visti fare in
tempi più stretti di quanto voi non riusciate a pensare. Da dove
viene tutto questo problema? Viene che avete paura del voto, avete
paura del popolo, avete paura della democrazia diretta, avete paura
di confrontarvi sui problemi concreti, perché sapete di avere poca
convinzione nelle vostre idee e certamente ci sono dei dati che
sono interessanti da questo punto di vista.
Se davvero non rappresentiamo che 1/7 dell'elettorato regionale,
che problema avete? Che paura c'è di fare un decreto per andare a
votare sulla preferenza unica piuttosto che sull'ospedale? Non
rappresentiamo nessuno, quindi non c'è paura, ve la giocate senza
alcuna difficoltà, avete già stravinto! Potete decidere di non
mandare la vostra gente a votare, di votare a favore o contro...
allora, se siete così sicuri, benissimo, bocciate questa legge,
andiamo al referendum e vedremo se i dati dei risultati elettorali
saranno che noi rappresentiamo 1/7 della popolazione valdostana o
meno!
Credo che i Valdostani, oggi, abbiano ben chiaro 2 questioni:
che in questa relazione ci sono tanti punti che non sono stati
volutamente approfonditi o che sono stati presentati in modo
parziale, nel senso di parte, e proprio nello spirito che dicevamo
prima della "non paura" che abbiamo di avere la verità, di andare a
fondo dei dati, vi sottoponiamo una lista di 14 punti da
approfondire. Non abbiamo alcuna difficoltà che di fronte a questi
punti approfonditi non possa che venir fuori la verità. Il primo è
sul calcolo dei costi e dei tempi di acquisizione dell'area de
"L'Amérique", richiedendoli agli uffici competenti, cioè prendendo
i parametri dell'Ufficio espropriazioni ad oggi; due, la
valutazione dell'area del parcheggio ad Aosta in collaborazione con
gli uffici della città di Aosta; il calcolo sul costo delle
ristrutturazioni fatte nell'ex "Mauriziano" di Viale Ginevra e
l'utilizzo di tale dato come valore parametrico di costo a metro
quadrato, fra l'altro è scritto anche nello studio di "Finaosta",
perché non si può non tener conto di quello che si è investito
finora nella valutazione dell'immobile; le previsioni finanziarie,
non sto a riprendere i dati, ma ci sono alcune tabelle interessanti
a pagina 165 e seguenti, illeggibili per quanto sono piccole,
sarebbe interessante capire la validità di quella indagine
finanziaria e capire la variabilità, fra l'altro nello studio
"Limacher" si parla di un'attendibilità delle varie previsioni
finanziarie, cosa che qua non c'è, per cui non sappiamo che
attendibilità statistica ha questo; poi c'è il calcolo del valore
dei fabbricati e negli altri immobili in affitto, quindi i costi
dei vari servizi, che potremmo poi concentrare su Viale Ginevra,
perché se non vale 60 milioni, come pensiamo noi, perché non lo si
vuole vendere, si può utilizzare, e allora cominceremmo a
risparmiare la microcomunità di Viale Europa, quella di Via
Saint-Martin de Corléans, gli uffici e gli ambulatori di Via G.
Rey, la "RSA" di Gotrau, l'ufficio dell'Assessorato in Via dei
Tillier e gli uffici di Regione Borgnalle... tutto questo quanto
vale? Possiamo scegliere di fare una valutazione immobiliare o una
di tipo d'uso. E poi i costi dell'abbassamento del piano viabile
dell'asse Via Roma-Via Parigi, il collega Borre si ricorderà che la
città di Aosta aveva ipotizzato l'interramento di Via Roma e Via
Parigi, i costi se li ricorderà anche, solo che adesso per
questioni politiche non ha voluto tirarli fuori, ma siccome lui è
la memoria storica della città di Aosta si ricorderà che questo
sballa i conti dell'ospedale ad est di molte volte. La valutazione
del complesso immobiliare di Viale Ginevra dobbiamo valorizzarla
rispetto alle questioni immobiliari, ci sono delle valutazioni che
sono presenti sul mercato, basta andare al catasto, ci sono delle
tabelle e si prendono per quello che sono.
La cosa fondamentale che chiediamo è che questo studio abbia una
parte che qua esiste in modo molto sintetico e malgrado questo è
molto favorevole all'ospedale nuovo, perché da una parte cita i
costi sociali interni ed esterni dell'ammodernamento e
dell'ampliamento e, dall'altra, quelli del nuovo ospedale a Quart;
vi renderete conto che sono: decongestionamento del centro di
Aosta, possibilità di localizzazione di nuove funzioni, vicinanza
dello svincolo autostradale con l'eliporto, potenziamento delle
infrastrutture, notevole potenziamento della qualità dei
collegamenti, la questione più grave, evidenziata anche dal collega
Marguerettaz, è che una delle cose negative dell'ospedale nuovo è
la vanificazione degli investimenti effettuati nel passato per lo
sviluppo delle politiche agricole di valorizzazione degli alpeggi.
Questo è un dato sensibile, ma che è risolvibile in altra maniera
riassettando le aziende agricole e riutilizzando altri terreni che
sono disponibili sia nel Comune di Quart che in Comuni vicini. Ci
sono dei dati da approfondire, però dobbiamo poterli vedere ben
chiari, costi e qualità. Abbiamo dei costi di questo genere per un
prodotto che è comunque di minore qualità, perché le camere sono
diverse, perché il verde è diverso, perché l'ottimizzazione dei
percorsi è diversa, perché le sale operatorie sono diverse...
Infine c'è il problema di capire all'interno della distribuzione la
capacità di rispondere alle scommesse future. Questa è una
struttura profondamente flessibile, vi ho letto anche la parte in
cui ci si rende conto di come si possa adattare nel tempo non solo
per gli spazi esterni, ma anche per gli spazi interni senza alcun
impatto sulle attività, mentre l'ospedale di Viale Ginevra è un
dramma solo per le esperienze che abbiamo avuto finora per gli
aggiornamenti.
Una ultima questione è legata alla città di Aosta. Ho sentito da
parte dei colleghi Fiou e Borre un accenno accorato a questa
perdita di Aosta. Credo che il problema di Aosta debba essere visto
differentemente, questo Ospedale di Viale Ginevra dovrà diventare
sicuramente la "cittadella della salute" della città di Aosta,
quindi non cambia la sua funzione, non c'è più la parte per acuti
che viene spostata a Quart dove diventa la parte per acuti
regionale, dove tutti possono arrivare rapidamente e trovare il
meglio delle prestazioni, però l'Ospedale di Viale Ginevra può
svolgere una grande funzione per la città di Aosta, ma tarata sulle
dimensioni di Aosta, perché non avrebbe più quell'impatto
stratosferico che ha la chiusura di Viale Ginevra e l'accorpamento
di tutte le unità per cui tutto ciò che oggi è impatto in Via
Saint-Martin de Corléans e al Beauregard, verrebbe a riversarsi su
quella zona già così congestionata come è Viale Ginevra. Aosta ne
avrebbe molto da guadagnare, perché avrebbe una sua dignità,
avrebbe un suo poliambulatorio, la sua "RSA", la sede
dell'Assessorato e la sede dell'USL, avrebbe una "cittadella della
salute", ma più a dimensioni del proprio ruolo.
Credo che sarebbe però opportuno ricordarci di queste cose su
tutta un'altra serie di punti: la "RAI" se n'è andata via da Aosta,
la grande distribuzione l'abbiamo lasciata andare in altri Comuni,
c'è tutta una deprivazione rispetto agli impianti sportivi, c'è una
serie di politiche che depauperano Aosta e credo che la parte
sull'ospedale sia la parte minore, perché non impatta
particolarmente, anzi, consente che ciò che rimane ad Aosta possa
avere una grande funzione. I cittadini di Aosta finalmente avranno
il loro poliambulatorio non intasato, senza quelle code
fantasmagoriche che si hanno quando si vanno a fare i prelievi in
quelle condizioni insalubri! C'è quindi un risanamento di quella
zona per cui l'invito che faccio a tutti, al di là delle votazioni
su questo progetto di legge e sul referendum, è che tutti noi
dovremmo essere sufficientemente capaci di capire, al di là delle
polemiche che questo dibattito ha tirato fuori, tutto quello che
avevamo da dire su questo tema. Abbiamo messo al centro del
dibattito un'ampia quantità di materiale; se siamo capaci nei
prossimi mesi di approfondire e acquisire nuovi dati, credo che
questo sia un lavoro fatto per la Valle d'Aosta, che è poi
l'interesse comune di tutti noi.
Si dà atto che dalle ore 17,10 presiede il Presidente
Perron.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Credo che il merito della questione oggi
dovesse riguardare la legge sull'iniziativa popolare per la
realizzazione di un unico polo ospedaliero da realizzarsi in una
località che non fosse quella dove c'è l'attuale sede dell'Ospedale
di Aosta, senza definire dove, senza definire i costi, ma solo
dibattere sulla legge. Invece abbiamo parlato di tutt'altro, salvo
qualche illuminato intervento che ho molto apprezzato la legge è
stata appena sfiorata. Il merito della questione è stato un
dibattito che, prendendo spunto dallo studio fatto da "Finaosta",
analizzava questo studio, ne criticava le soluzioni, ma in una
maniera del tutto impertinente e anticipando la discussione che
questo Consiglio dovrà fare nell'ambito della procedura delle
grandi opere. Mi tolgo tanto di cappello per la qualità degli
interventi, ma oggi siamo usciti completamente fuori tema...
allora, mi si permetta solo qualche considerazione, ma di rimettere
il treno sulle rotaie.
La decisione di dove fare l'ospedale, anzi dove realizzare in
un'unica struttura ospedaliera, unificando le varie sedi, questa
maggioranza - in continuità con quella precedente e con quella
precedente ancora - l'ha già fatta, ed è l'ampliamento ad est,
ribadita dalla "Giunta Perrin", oggi Senatore della Repubblica,
esponente della vostra coalizione, sia pure con delle riserve
espresse dall'Assessore Vicquéry. Tant'è vero che si è
commissionato, sulla base della procedura delle grandi opere,
perché lì è andata a finire la realizzazione del polo ospedaliero,
alla "Finaosta" di fare lo studio, poi integrato su richiesta dei
gruppi di opposizione con altre figure professionali, dicevo, si è
dato incarico di fare, ai sensi della legge n. 144 e non tanto
della legge n. 21, poi anche della legge n. 21 per ricaduta, lo
studio di fattibilità. Cosa dovevano dire gli incaricati? Dovevano
dire se questa realizzazione era economicamente sostenibile,
urbanisticamente realizzabile, ambientalmente compatibile... e,
questo, loro hanno detto, ma per rispondere a un altro mandato, che
non era quello della discussione di oggi. È vero che nella
disciplina degli studi di fattibilità è imposto lo studio
comparativo con altre soluzioni alternative. Allora, scartata la
possibilità di realizzare un unico polo ospedaliero nell'ex
"Maternità" per ovvi motivi, scartata la possibilità di ampliare
l'Ospedale "Beauregard" per altri ovvi motivi, scartata... e qui,
attenzione, non è vero che lo scarto lo licenzia così, ma fa
un'analisi storica. Si dice: nel momento in cui lo studio
"Limacher" viene preso in considerazione, siamo nel momento in cui
sta partendo il triangolo sulla zona ovest dell'ospedale e
contestualmente si stanno realizzando le centrali termiche in zona
Saint-Martin, quindi era ovvio che l'ampliamento poteva essere
messo lì, ma in quel momento. Oltretutto poi si è verificato che
realizzare lì una struttura di tipo ospedaliero, così come la si
voleva realizzare, avrebbe determinato un carico ambientale e
urbanistico insopportabile, da qui la scelta ad est.
Comunque ribadisco che la scelta è stata fatta da questa
maggioranza, lo studio di fattibilità riguardava la legge n. 144
che impone di fare gli studi di fattibilità. Quello che trovo
avvilente nella discussione di oggi è che oggi ci siamo abbassati a
livello dei componenti del nucleo di valutazione, perché questo
abbiamo fatto! Ma guardate che questo è avvilente per un Consiglio
regionale... la politica, qui, è stata completamente dimenticata!
Spetta al nucleo di valutazione dirci, perché di questo è
investito, se lo studio di fattibilità è redatto secondo etiche,
codici e prescrizioni legislative e giuridiche, ma non al Consiglio
regionale, perché se il Consiglio regionale vuole avere delle
ulteriori informazioni, non si rifà a una procedura di tipo
amministrativo che ha un suo percorso e una sua valutazione, è
sufficiente che la V Commissione - o chiunque altro - decida di far
fare lo studio, ma questo è nella libera disponibilità del
Consiglio regionale, mica si deve avvalere di uno studio che
peraltro è fatto per altri scopi e con altri obiettivi, in
corrispondenza o in reazione a un dettato normativo che persegue
altri scopi! Ecco perché dico che, secondo me, nel discutere della
legge come avremmo dovuto fare, per scivolare poi nel merito dello
studio, secondo me abbiamo fatto uno scivolone verso il basso e
abbiamo tirato in basso la discussione politica!
Cosa politicamente possiamo dire a conclusione di un certo
ragionamento? Qui, da un punto di vista della fattibilità, non è
che ci sono delle alternative, anche prendendo in considerazione lo
studio che è l'ultima delle considerazioni: noi, o facciamo
l'allargamento ad est o non facciamo niente, perché da un punto di
vista politico vi sfido di dirmi chi ha la forza politica oggi di
imporre al Comune di Quart di prendersi un ospedale quando hai
tutti i Comuni de "La Plaine" e il Comune di Aosta che sono tutti
contrari! Messi assieme, fanno tre volte e mezzo il popolo
referendario, da solo, senza prendere in considerazione il resto
della geografia della Valle d'Aosta: questo è il nocciolo della
questione politica. Allora, l'atto di violenza secondo me lo hanno
fatto coloro che qui hanno sostenuto la possibilità di dire:
facciamo lì un ospedale. Ma come? Non esiste il Comune di Quart, il
Comune di Saint-Christophe, il Comune di Aosta? Nessuno, questi
sono di fantasmi che subiscono la volontà del popolo referendario o
di una forza politica, popolo referendario sul quale poi vorrei
fare una considerazione, ma in merito alla legge.
L'opzione è quindi: o lo facciamo ad est o non facciamo nulla.
Vorrei sorvolare su questa analisi di "copia e incolla" fatta da
qualche Consigliere, dove quando gli faceva comodo diceva che lo
studio ha detto delle cose e allora andavano bene, quando non gli
faceva comodo, lo studio era da buttare. Così non funziona,
rischiamo oltretutto di farci del male, perché ci sono degli
organismi predisposti a valutare la qualità dello studio;
rimettiamoci alle loro valutazioni, altrimenti commissioniamo un
altro studio politico e facciamo delle altre riflessioni, ma non
scendiamo in basso! Ultima considerazione: il collega Borre ha
ricordato tutto il percorso storico, ma non c'è niente di nuovo in
questa soluzione, è il buon senso negato dalla proposta portata
avanti dal gruppo "Verde".
Per quanto riguarda la città di Aosta, se leggiamo... non lo
studio, ma le valutazioni che sono più politiche fatte da Fubini in
termini di strategia urbanistica della città di Aosta, e lo
leggiamo nel senso giusto, ne viene fuori che la realizzazione di
questo unico polo ospedaliero è un'opportunità per il Comune di
Aosta, non un punto di debolezza, ed è l'atto, il momento
conclusivo di una riqualificazione urbanistica, ambientale,
peraltro anche sociale della città di Aosta, che completa un
processo di rivisitazione di tutto il tessuto viario di questa
città, tant'è vero che Fubini chiamato a fare delle valutazioni di
altro tipo, dice che oggi abbiamo tutte le criticità per quanto
riguarda gli accessi, e sono criticità che vanno fino al 20% della
capacità di assorbire i volumi di traffico fra Via Ginevra, Corso
XXVI Febbraio, Via Saint-Martin de Corléans che è invivibile...
quindi il ribaltamento dei flussi di traffico sulla parte sud della
città è una scelta obbligata e il fatto di realizzare, lì, una
"cittadella della sanità" è un'opportunità per la città di Aosta e
non un punto di criticità, anzi, risolve delle criticità.
Infine veniamo alla legge: c'è una norma nel Codice penale,
ripresa dall'autorità sulla comunicazione, che parla di pubblicità
ingannevole. Credo che metà dei firmatari di questa legge siano
stati tratti in inganno da una pubblicità falsa...
(interruzione della Consigliera Squarzino Secondina, fuori
microfono)
... mi prendo tutta la responsabilità di quello che dico e sono
sicuro di aver detto delle sciocchezze meno grosse di quello che ha
detto lei, perché questa raccolta di firme è stata fatta
all'insegna della menzogna, carpendo la buona fede di persone in
difficoltà, perché quando si mettono dei banchetti davanti a un
ospedale, dove c'è la gente che esce in condizioni psicologiche
deboli e si trova qualcuno con un sorriso grande così che ti
chiede: "vuoi un ospedale nuovo, dove è tutto bello, dove tu puoi
arrivare"... addirittura adesso li facciamo arrivare con il treno!
Mi ricordo una tradotta delle guerre mondiali, dove arrivavano i
feriti, sarà la stessa cosa, perché secondo il Consigliere
Venturella, a Quart, faremo la sosta delle tradotte...
(nuova interruzione della Consigliera Squarzino Secondina,
fuori microfono)
... vorrei che la collega Squarzino fosse richiamata, così come
ha richiesto lei stamani. Consigliere Venturella, questo suo
"ghigno mortale" qualche volta è qualcosa di feroce, mi ha
trascinato con l'idea di questa "gare des invalides" dove arrivano
questi treni con i malati... una cosa anche ripugnante!
A parte gli scherzi, è stata una pubblicità ingannevole: questa
gente ha firmato, ma non le è mai stato detto dove si faceva
l'ospedale nuovo, quanto costava... niente, le si è fatta vedere
una visione idilliaca dove a un certo punto mancava solo la "Grotta
di Lourdes" in cui vi fosse l'immediata guarigione e tutto era
risolto, e questi... hanno firmato! Questa è la verità e vorrei che
quando sarà finito il referendum, che spero si faccia, perché farà
emergere le menzogne che sono state dette e il contenuto
truffaldino della legge e i costi che sosterremo per fare questo
referendum - che è un insulto alle logiche referendarie -, spero
che questa gente abbia il coraggio, quando si sarà accorta della
fregatura che le è stata data, di chiedervi i danni, perché questo
dovrà fare! Esattamente come abbiamo fatto a tempo debito di
chiedervi i danni dell'autostrada, e avanti discorrendo... tutte
opere che sono servite alla crescita di questa società e che voi
avete cercato di non far fare con delle ricadute negative! Il
giochino è lo stesso, perché volete che non si faccia assolutamente
niente: questo è l'unico obiettivo di questa iniziativa
politica!
Non solo auspico che si faccia il referendum, auspico che si
faccia un dibattito serio, che vengano fuori tutte le
sollecitazioni, che si riprenda l'esame dello studio a tempo debito
quando si discuterà nel merito dello studio, non quando si discute
di una legge, perché è avvilente per il Consiglio, e dopo ne
trarremo le conseguenze politiche della disfatta che seguirà a
questa proposta di legge che, molto volentieri, propongo di
respingere.
Président
- La parole à l'Assesseur au budget, aux
finances, à la programmation et aux participations régionales,
Marguerettaz, pour deuxième intervention.
Marguerettaz (UV)
- Volevo soffermarmi con voi su due
aspetti che mi riguardano, non voglio affrontare argomenti che
competono meglio ad altri soggetti.
Nel momento in cui abbiamo affrontato il valore delle aree e la
possibilità di collocare il nuovo Presidio ospedaliero a Quart,
abbiamo fatto una serie di valutazioni e abbiamo preso delle
scorciatoie, abbiamo fatto delle semplificazioni che meritano di
essere chiarite. Oggi è stato detto in quest'aula, la dichiarazione
di pubblica utilità è insita nell'intesa che avremmo con il Comune
di Quart, che di fatto contiene la dichiarazione di pubblica
utilità. Ora, questo ragionamento credo che la dica lunga sul
concetto di democrazia che qualcuno ha nella sua testa. Sicuramente
non sono un "gentleman", ma intesa ritengo che significhi un
accordo fra più soggetti. Intesa - mi viene suggerito - non è uno
stupro, intesa è un accordo. Il Consigliere Sandri mi dice: ma
l'intesa l'abbiamo già raggiunta!
Non mi lancio in valutazioni personali, faccio un minimo di
ricerca, leggo la deliberazione del Comune di Quart del 28 febbraio
che dice: visto il disegno di legge n. 147, sentito il Sindaco che
offre una serie di cose, ritenuto di non poter condividere la
proposta riportata dalla stampa - quella di cui discutiamo oggi -
sulla base delle seguenti considerazioni, la realizzazione di un
ospedale nella zona di Oley comporterebbe sostanziali interventi
per l'organizzazione di alcuni servizi, occorrerebbe modificare la
viabilità non solo della frazione, ma di una estesa parte del
Comune, vi sarebbero problemi per la distribuzione dell'acqua
potabile il cui consumo aumenterebbe in modo notevole e che
attualmente già non è abbondante in alcuni periodi dell'anno. La
zona di Oley ha una votazione prettamente agricola, che
l'Amministrazione ha sostenuto con la manutenzione degli alpeggi e
dei pascoli, molti dei quali di proprietà del Comune e con
l'attivazione di un progetto europeo per i sentieri
dell'agricoltura, non solo in quanto si ritiene che sia da tutelare
come valore sociale, ma anche al fine di salvaguardare il
territorio. Ancora: la realizzazione del nuovo Presidio ospedaliero
lontano dalla città di Aosta comporterebbe disagi agli utenti del
Servizio sanitario a favore dei quali sarebbe auspicabile che
venisse potenziata l'offerta di cure mediche sulla base del
territorio, così come indicato nella relazione al disegno di
legge.
Tutto questo per dire: deliberazione all'unanimità di non
condividere la proposta relativa alla realizzazione. Allora, o
l'intesa nella testa di qualcuno è stupro, violenza, imposizione,
oppure non c'è intesa. Se non c'è intesa, tutto il ragionamento
cade miseramente e quindi non abbiamo un'intesa utile per la
dichiarazione di pubblica utilità, quindi tutto il percorso si
inceppa e quel fantomatico cronoprogramma di uno, due o tre mesi va
spalmato su più anni. Chiedo solo di prendere atto dei documenti,
non lasciamoci prendere né dal panico, né dall'entusiasmo, facciamo
delle analisi serie, non c'è intesa e quindi è un puro esercizio
teorico. L'altro aspetto che è quello del valore dell'area... io
non metto in dubbio il valore dei terreni agricoli che rispetto
all'osservatorio sono definiti a 10 euro, metto in discussione il
testo unico degli espropri, perché non dobbiamo fare delle
valutazioni parziali. Ho solo detto che un esproprio di 230mila
metri comprometterebbe la funzionalità aziendale di tutte quelle
aziende che hanno i terreni.
Mi permetta, collega Frassy, non ho mai messo in
contrapposizione né le patate, né le mucche con la sanità, ho solo
fatto un'analisi, ma non è sanità e agricoltura che confliggono,
sono solo valutazioni. Ho detto che l'espropriazione legittima e
lecita, qualora ci siano quelle precondizioni che non ci sono,
porterebbe a indennizzare quei terreni con un sovrappiù che è
rappresentato - meno male che lo ha riconosciuto anche Sandri - da
quella perdita di funzionalità che è stata dichiarata ai fini del
ricevimento dei contributi e dei sussidi coerenti con il piano di
sviluppo rurale; quindi tutte quelle aziende che rispetto a questo
tipo di procedura si trovassero nella condizione di non avere più
la funzionalità, con l'articolo 33 chiederebbero di essere
indennizzati per quelle inadempienze che sono state evidenziate.
Rispetto a questo ragionamento, sono nella condizione di dire: quei
10 euro sono per dei terreni agricoli, quei terreni agricoli per
essere espropriabili devono diventare di pubblica utilità, una
volta che siano dichiarati di pubblica utilità avranno una serie di
valutazioni che faranno lievitare notevolmente. Nello studio, e non
sono io a dover giustificare i 50 euro, rilevo solo che non si
parla di esproprio, a pagina 145 dello studio si parla di 50 euro
per l'acquisto; probabilmente - ma non voglio fare l'esegeta di
quel tipo di ragionamento - è un valore rilevato correntemente per
terreni nell'ambito di contrattazione di mercato.
Ho dato la mia disponibilità a comprare quei terreni in modo
provocatorio, sulla base delle dichiarazioni del collega Sandri,
che ha detto che quei terreni valgono 6-7 euro, perché è ovvio che
6-7 euro è un prezzo che mortifica esageratamente la proprietà.
Allora diamo un peso alle parole che vengono utilizzate. Ecco che
questo scenario e questa ipotesi deve fondarsi su dati oggettivi,
quando parla di intesa deve verificare la disponibilità dei vari
soggetti chiamati in causa, nel momento in cui si parla di valori
non bisogna pretestuosamente prendere dei dati che sono di per sé
esatti, ma utilizzarli ad uso e consumo, quindi con tanta serenità
ho contestato quelli che erano dei dati certi che erano stati
illustrati in quest'aula.
Non vado oltre, non ho voglia di chiamare in causa nessuno;
quindi i cittadini di Quart, di Saint-Christophe e della "Plaine
d'Aoste" hanno modo, nell'ambito di questi lavori, di capire chi
cerca di mettere sul tavolo i dati, con chi vuol fare un po' di
campagna pubblicitaria.
Presidente
- La parola al Consigliere Bortot, per il
secondo intervento.
Bortot (Arc-VA)
- Non accetto provocazioni, ho raccolto
firme, ho distribuito il materiale a chi sottoscriveva, gli
chiedevo di leggerlo perché sapesse cosa sottoscriveva e qui c'è un
insulto atroce a tutte le persone che hanno firmato per quel
motivo.
Non è detto che si debba vincere il referendum; noi abbiamo
chiesto di fare un referendum perché le persone si pronuncino. Vi
dà fastidio questo? Sì, dovete spiegarlo, perché se partite dal
presupposto che i referendum servono per carpire la buona fede
della persona, allora per le 17.000 firme che avete raccolto sui
buoni benzina cosa avete spiegato loro? Che l'Europa cancellerà le
direttive liberticide che ha fatto e ci restituirà i buoni
benzina?
Assessore Marguerettaz, questa demagogia sugli agricoltori... ma
la discarica di Pontey, come li avete convinti, i Sindaci, a fare
quella discarica? Noi stiamo parlando di un ospedale, non di una
discarica, non sono stati erosi terreni agricoli? E l'ampliamento
dell'Aeroporto, dove viene fatto, si rade al suolo? C'era una cava,
si poteva ripristinare e fare dei terreni agricoli, Assessore!
Parliamo dell'allargamento e prolungamento dell'Aeroporto... non
ci sono terreni agricoli, lì? Forse che lì viene spianato un
quartiere di Aosta, l'ampliamento non avviene su terreni agricoli?
Allora lì, che interessa a voi non si sa bene per fare cosa, perché
voglio vedere il numero di aerei che atterreranno e tutte le
conseguenze che ne derivano compresa la sospensione della
"Convenzione sulle Alpi", per poter ampliare questo, allora lì non
ci sono problemi di agricoltori, non ci sono problemi di mucche...
di nessun genere?
Veniamo alle acque. Finalmente scopro che questo Governo ha
pronunciato la parola "acqua" e si preoccupa delle carenze idriche
del paese di Quart! È un vero peccato, perché ce ne sono un'altra
ventina di paesi della Valle d'Aosta che hanno carenze idriche e
non ho mai sentito molta preoccupazione quanto sul futuro delle
risorse idriche del Comune di Quart, se eventualmente si dovesse
fare l'ospedale nuovo in quel contesto. Quanto ai costi, Assessore
Cerise, non venga a parlare di costi, lei, che continua a
permettere di fare rotonde che costano l'ira di Dio rispetto alle
rotonde che vengono fatte nel resto del mondo! Noi abbiamo dato
delle informazioni alle persone che hanno firmato, non abbiamo
fatto pubblicità, non paghiamo fior di consulenti con i soldi
pubblici per fare pubblicità all'Assessorato con pubblicazioni, una
della sanità, una dei lavori pubblici, un'altra del turismo...
quella è pubblicità e non è informazione, Assessore Cerise!
Facciamo una cosa: porti lì fuori una delle persone che ha
citato lei, alla quale sia stata carpita la buona fede,
personalmente non ho alcun problema di chiederle scusa. Può darsi
che avendo le persone ammalate, essendo in situazione
psicologica... ho girato tutta la Regione, ho spiegato che noi
vorremmo un ospedale nuovo e non è vero che non abbiamo detto dove
veniva fatto! Il sottoscritto ha detto a tutti che verrebbe fatto
fra Saint-Christophe e Quart e non era compito tanto del Comitato
promotore reperire l'area, noi non siamo dei tecnici, né degli
urbanistici, tanto per essere chiari! Abbiamo individuato un'area e
alle persone che firmavano il sottoscritto diceva che l'area doveva
essere il più vicino possibile allo svincolo autostradale, per
abbreviare il percorso degli infartuati piuttosto che chi viene
colpito da ictus...
(interruzione dell'Assessore Marguerettaz, fuori
microfono)
... quello della bassa Valle funziona talmente bene che vanno a
Ivrea...
(nuova interruzione dell'Assessore Marguerettaz, fuori
microfono)
... quelli dell'alta Valle devono attraversare Aosta? Li
facciamo fare con i nuovi voli che verranno aumentati con l'aumento
e l'allargamento dell'Aeroporto, faremo un altro aeroporto a
Morgex, sorvoleremo ad Aosta, abbiamo parlato ieri di una
tangenziale a costo zero, su quello credo che siano tutti d'accordo
che l'autostrada possa servire a by-passare Aosta e a non far
spendere troppi soldi ai Valdostani che si recano al lavoro.
Invece, entrare da Sarre e arrivare in Via Ginevra, no... lì, il
traffico è scorrevole, vi immaginate voi al mattino alle otto
quanto è scorrevole! Io lo faccio in senso inverso, ma sapeste
quanto è scorrevole questo traffico incentivato con i buoni benzina
sul trasporto individuale e collettivo! Ma siccome si discute
sempre separatamente di un problema e non si ha una visione di
insieme, non si riesce neanche a capire perché ci sono dei pazzoidi
che vogliono un ospedale decente in un posto decente, proiettato
nei prossimi 10-20 anni!
Il rischio certo è quello di perdere le clientele per la
prossima stagione elettorale, perché se si va a dire a un sacco di
gente che la "pacchia è finita", che devono consorziarsi,
costituire un'impresa per concorrere a un appalto europeo, una
procedura che fa parte di quel discorso sulla formazione
dell'imprenditoria che non volete fare, per cui siamo in arretrato
in tutti i comparti economici rispetto alle nuove tecnologie e non
apro un capitolo visto che stiamo parlando dei referendum... ma
cosa c'è di grave a volere un'altra sanità? Ho avuto la fortuna di
non fare un giorno di ospedale in tutta la mia vita e trovo che non
è che funziona male la sanità, non c'è nessun problema a
riconoscerlo. Ma cosa c'entra la sanità che funziona bene con il
farla funzionare meglio? Leggo articoli di Veronesi, di cui non
condivido tante cose che dice... ma sostiene cose rivoluzionarie:
che i medici devono essere al servizio degli ammalati e non
viceversa... ma pensate a tutti quei bei "baroni" lì dentro che
devono mettersi al servizio dei cittadini...
(interruzione dell'Assessore Fosson, fuori microfono)
... perché dovrei piantarla lì che sto esercitando il mio
diritto?
Sto dicendo: immaginate voi una sanità dove i "baroni della
medicina" sono al servizio dei cittadini, dove c'è un ospedale con
dei parametri moderni... ma non siete voi che volete la modernità,
il progresso, la civiltà, l'innovazione, la valorizzazione delle
risorse umane? Tutto meno che il rispetto del cittadino o di una
parte di cittadini, per ora, che chiede che vengano investiti dei
soldi per migliorare la sanità in questa Regione. Ma vi rendete
conto che offesa a tutti quelli che stanno lavorando per la nostra
salute, non per il loro portafoglio, e noi chiediamo che migliorino
la loro attività e si mettano più a disposizione e forse si
riducano le code per farsi operare o chiedere un intervento, senza
doversi sempre inginocchiare, andare dall'amico dell'amico o a
pagamento... Che scandalo per questa Regione: una popolazione che
chiede una maggiore qualità dei servizi! E la finisco qua!
Président
- La parole au Conseiller Vicquéry.
Vicquéry (UV)
-Voglio intervenire anch'io per evidenti
motivi. Mi limito all'oggetto all'ordine del giorno, perché
l'argomento su quale tipo di ampliamento fare verrà affrontato
quando verrà presentato nell'ambito della legge sulle grandi
opere.
Oggi assistiamo a uno scontro fra due posizioni, chi è per
l'ospedale nuovo e chi per l'ampliamento, e mi limito a parlare di
ampliamento. È prematuro, oggi, discutere su quale ampliamento,
l'argomento è di attualità in V Commissione, di certo sarà
importante una contrattazione chiara e trasparente con il Comune di
Aosta, che nel suo atto di indirizzo ha detto "sì" all'ampliamento
a certe condizioni, ribadite durante le audizioni del Sindaco in V
Commissione. Siamo contro a uno scontro ideologico, e abbiamo
espresso questa contrarietà astenendoci in commissione, perché qui
dobbiamo cercare di ragionare sulle cose e non su ideologie, non si
può essere a favore o contro a prescindere. Purtroppo alcuni hanno
inteso da anni ormai questo argomento in termini ideologici,
qualcuno ha parlato in commissione di tempo perso e di soldi
sprecati e tenta di addebitare a una certa parte politica, in
primis l'"Union", le responsabilità di una scelta sciagurata. Mi
limito a dire che la scelta è di tutti, fondamentalmente coloro che
hanno assunto in questi anni un ruolo di governo in ambito
regionale e nel Comune di Aosta, tutti. Sicuramente Rollandin,
sicuramente Viérin, sicuramente Vicquéry, ma anche Cout, anche il
compianto Mafrica, anche Thiébat, anche il Sindaco La Torre, anche
l'Assessore Beneforti, anche Riccarand. Vorremmo, una volta per
tutte, che si smettesse di dire che la responsabilità è solo di una
parte politica!
Noi ci assumiamo una responsabilità forte, che è quella di aver
acquistato il "Mauriziano", e lo abbiamo acquistato a un prezzo di
26 miliardi di lire dopo 20 anni di vertenze, in cui non si
riusciva neppure a spostare una porta nell'ospedale senza dover
chiedere l'autorizzazione all'Ordine Mauriziano, autorizzazione che
perveniva dopo mesi. E 20 anni in cui abbiamo pagato 1 miliardo di
lire di affitto al "Mauriziano"; per cui, sì, rivendichiamo questa
scelta, ma non venite a dirci che siamo solo noi responsabili di
aver puntato sull'ampliamento, perché tutto è nato dalla legge n.
67/1988 che ha obbligato le Regioni a predisporre dei programmi di
edilizia sanitaria e tutto è partito da una deliberazione della
Giunta Rollandin del 26 gennaio 1990 che ha approvato il programma
decennale e triennale da inviare al ministero, incentrato
sull'ampliamento dell'ospedale esistente.
In data 13 marzo 1990 viene votato un ordine del giorno del
Comune di Aosta, Sindaco è La Torre, il cui intervento oggi ho
molto apprezzato, che dice - cito alcuni passaggi - che:
"considerata l'importanza della funzione che tale opera riveste
nella nostra Regione e soprattutto per il nostro Comune in qualità
di capoluogo, il Consiglio comunale esprime un orientamento
favorevole all'ampliamento dell'ospedale; ... tuttavia, considerata
l'estrema limitatezza dello spazio, il Consiglio ritiene che la
realizzazione dell'ampliamento venga progettata contestualmente a
un progetto di sistemazione e riorganizzazione funzionale, esteso
all'intero comparto urbano".
Vengono dette quindi le stesse
cose che si stanno dicendo oggi, poi contestualmente viene votato
un ordine del giorno "De Vecchi" che, pur essendo tra coloro che
sostengono oggi il referendum, recita:
"il Consiglio comunale di
Aosta, nell'esprimere con un ordine del giorno parere favorevole
alla costruzione di una nuova struttura ospedaliera in ampliamento
all'ospedale regionale sito sulla piazza dedicata ai caduti nei
lager nazisti, oggi destinata a parcheggio, impegna il Sindaco e la
Giunta, nelle more dell'approvazione, a sottoporre al Consiglio il
riesame di tutta la materia concernente la struttura sanitaria per
approfondirla e studiarne tutte le possibili soluzioni
migliorative"
... ma di fatto esprime parere favorevole, per
dire che cominciamo a mettere alcuni paletti rispetto a chi ha
fatto delle scelte. Scelte che vengono poi perpetuate dalla "Giunta
Bondaz", la quale, il 18 gennaio 1991, Assessore Beneforti, segue
pedissequamente la scelta della "Giunta Rollandin" e approva un
programma straordinario di investimenti - con deliberazione n. 409
- di cui all'articolo 20 della legge..., che dice:
"evidenziato
che ai fini realizzativi sono disponibili studi di fattibilità
relativi alla ristrutturazione, adeguamento e ampliamento, delibera
di approvare quanto previsto negli allegati ed elaborati tecnici
concernenti: a) studio di fattibilità per la ristrutturazione,
adeguamento e ampliamento del Presidio ospedaliero di Viale Ginevra
ai fini della riorganizzazione e unificazione della struttura
ospedaliera..."
, poi approva la "RSA" di Antey e la
realizzazione di un poliambulatorio a Châtillon, ma questa è una
deliberazione base da cui non si poteva più tornare indietro.
Continua la "Giunta Bondaz" e, con deliberazione del 22 marzo
1991, approva gli indirizzi e le procedure per l'attuazione degli
interventi relativi all'Ospedale generale di Aosta nell'ambito del
piano decennale e qui richiama la deliberazione in data 14
settembre 1990 concernente affido di incarico all'ing. Vallacqua e
all'arch. Galvani per la predisposizione e la progettazione
esecutiva integrale delle opere necessarie per la ristrutturazione
dell'Unità operativa di Medicina interna, Neurologia,
Neurofisiopatologia, Anatomia patologica, Analisi cliniche, nonché
per la ricollocazione dell'Unità operativa di Psichiatria nel
Presidio ospedaliero. Questa è la deliberazione più importante che
ha condizionato i successivi incarichi per 10 anni, perché con
questa deliberazione l'ing. Vallacqua e l'arch. Galvani avevano il
monopolio della progettazione dell'ospedale. Preciso che in questa
deliberazione si decide di stabilire che nell'ambito
dell'attuazione degli interventi di ristrutturazione
ampliamento..., tenuto conto della necessità e urgenza delle opere,
della loro realizzabilità - che è un principio del piano
straordinario del finanziamento da parte dello Stato - e della
compatibilità con il funzionamento del servizio ospedaliero, si
procede in via immediata agli interventi riguardanti la
ristrutturazione interna del 1° piano dell'ala sud, parte del 2°
piano del corpo principale e parte dell'ala nord del 3° piano, per
migliorare le strutture delle Unità operative di Neurologia,
Medicina generale, Oncologia medica e realizzare un'area di degenza
per soggetti detenuti, di approvare gli elaborati progettuali
dell'ing. Vallacqua. Qui c'è metà ospedale! La Giunta Bondaz, il 27
settembre 1991, incarica il dr. Balma, che agisce in nome e per
conto dell'associazione "C.R.E.S.A." di Torino, di redigere la
documentazione integrativa a quella già predisposta, in seguito
alla deliberazione del "CIPE" del 3 agosto 1990, dove venivano
stanziati per la Regione 31,68 miliardi. Qual è l'importo per
questa progettazione allo "Studio Balma"? L'importo per
l'ampliamento e la ristrutturazione dell'ospedale è 75 milioni più
IVA, per cui è inequivocabile che già in queste fasi si è proceduto
a fare delle scelte che hanno condizionato le scelte
successive.
Arriviamo alla Giunta nuova, con deliberazione 26 agosto 1994,
assenti gli Assessori Mafrica e Riccarand, la Giunta Viérin approva
lo studio di fattibilità predisposto dallo studio "C.R.E.S.A.". Il
9 dicembre 1994 la Giunta, all'unanimità, presente l'Assessore
Riccarand, approva il progetto esecutivo della richiesta di
finanziamento di opere per la distribuzione dei gas medicali presso
il Presidio ospedaliero di Aosta. Con deliberazione n. 10096/1994
la Giunta all'unanimità approva il progetto esecutivo e la
richiesta di finanziamento per la ristrutturazione del Presidio
ospedaliero del 1° lotto per un importo di 8 milioni. In data 9
dicembre 1994 approva all'unanimità il progetto esecutivo di
richiesta di finanziamento per opere di ricollocazione mensa e
cappella del Presidio ospedaliero di Viale Ginevra. In data 9
dicembre 1994, con deliberazione n. 10098, approva all'unanimità il
progetto esecutivo di richiesta di finanziamento per la
ristrutturazione e ampliamento delle centrali tecnologiche, quelle
che si stanno terminando oggi, per 6,638 miliardi. In data 16
dicembre 1994 approva all'unanimità la definizione dell'acquisto
dall'Ordine Mauriziano di Torino dell'immobile sede del Presidio
ospedaliero di Aosta, all'unanimità dei voti, compreso il collega
Riccarand. Con deliberazione in data 10 novembre 1995,
all'unanimità si approva il progetto di ristrutturazione dei locali
dell'Unità operativa di Neuropsichiatria sita nello stabile ex
Maternità. All'unanimità, con deliberazione del 19 aprile 1996 si
approva la richiesta al "CIPE" di finanziamento per la
realizzazione di una nuova camera operatoria per la Chirurgia
vascolare. All'unanimità, con deliberazione del 19 aprile 1996 si
approva il progetto esecutivo della richiesta dal "CIPE" di
finanziamento per le opere di adeguamento del Presidio ospedaliero
di Viale Ginevra, relativo alla prevenzione incendi e all'unanimità
il 30 dicembre 1996 si approva un atto programmatorio concernente
la riorganizzazione della rete dei servizi ospedalieri ed
extraospedalieri nella Regione, dove viene riepilogato lo stato
dell'arte, che evito di riportare, ma che prende atto di quanto è
stato realizzato e procede seguendo la programmazione precedente.
Ho ripreso solo alcune deliberazioni che ho rintracciato, questo
per dire che non vorremmo più sentire addossarci responsabilità che
non sono solo nostre, pur difendendo questa scelta, perché siamo
convinti che non c'è altra alternativa.
Attenzione a parlare di ospedale nuovo: si tratta di un'opera
complessa, ci sono delle esperienze molto negative, in Italia siamo
una delle poche Regioni ad essere in linea con la programmazione
decennale, non abbiamo perso i finanziamenti, anche se rimane da
finanziare il "triangolo", per cui abbiamo lavorato con oculatezza.
Dico solo che mi pare di aver sentito da parte del collega Sandri,
oggi, dei timidi tentativi di voler lavorare assieme; ribadiamo che
siamo disponibili a lavorare assieme, perché certo è che l'ospedale
nuovo non si farà per tutte le ragioni che sono state dette oggi,
per le posizioni assunte dai Comuni; ma non è vero che non è
possibile tornare indietro perché abbiamo speso 55 milioni di euro,
perché quei 55 milioni di euro sono indispensabili al buon
funzionamento dell'ospedale attuale, in quanto, se così non fosse
stato, avremmo fatto la fine dell'Ospedale di Biella, dove fra la
scelta della costruzione dell'ospedale nuovo e la scelta per la
ristrutturazione hanno abbandonato la ristrutturazione
dell'ospedale che è diventato obsoleto con la conseguenza che c'è
un dirottamento forte presso la clinica "La Vialarda", che non è
pubblica.
Abbiamo sempre difeso il sistema sanitario pubblico e questa è
una scelta politica chiara, pur essendo convinti che è necessaria
una sana concorrenza con il privato. Concludo dicendo che
l'argomento del come ampliare a parer nostro è rinviato; auspico
che in sede di V Commissione si possa fare un ragionamento serio e
costruttivo.
Presidente
- La parola al Consigliere Venturella, per il
secondo intervento.
Venturella (Arc-VA)
- Credo che il tono del dibattito con
l'intervento del collega Vicquéry si sia notevolmente elevato, sia
nel contenuto che nella forma, e nella correttezza formale e
sostanziale.
Quanto all'intervento del Presidente della Regione facente
funzione, Cerise, pensavo che fosse un intervento di carattere più
spesso; invece si è chiuso in un insulto ai referendari, che accusa
in maniera infamante e gravissima di avere turlupinato la loro
buona fede perché erano in difficoltà. Ricordo solo all'Assessore
Cerise che solo l'80% delle firme è stato raccolto nei mercati,
quindi le sue accuse... sarebbe meglio che prima di lanciarle ne
verificasse i fondamenti! Oltre a insultare il Comitato
referendario, si è lanciato in una minaccia quasi, che a qualcuno
venga in mente di chiederci i danni; penso che se si dovesse
applicare la stessa richiesta sui danni che lei, come Assessore ai
lavori pubblici, sta provocando alla Valle d'Aosta, credo che non
le basterebbero 2 vite! Alla fine ha liquidato, in maniera un po'
superficiale, la faccenda importantissima del collegamento di
questa nuova "cittadella della salute", nuova sul serio e non
raffazzonata come vuole l'Assessore Fosson, con la linea
ferroviaria. Nessuno ha parlato di "trains des invalides"... le
ricordo, Assessore, anche se lei non ama frequentare i mezzi
pubblici, che esiste un'azienda che si chiama "ATM", Azienda
Trasporti Milanesi, che ha inaugurato da poco una nuova linea del
metrò, "M2", metrò leggero, Cascina Gobba, Ospedale "S. Raffaele",
e il servizio è il seguente: vi è un collegamento da Cascina Gobba
a "S. Raffaele". Il "S. Raffaele", che non è una clinica di poco
conto, non è proprio situato in centro a Milano e questo ospedale
giudica indispensabile il collegamento fra il metrò leggero "M2"
Cascina Gobba e Ospedale "S. Raffaele"; infatti hanno progettato e
costruito una sopraelevata di circa 700 metri, che raggiunge
direttamente e rapidamente - così dice sia nel sito del "S.
Raffaele" che nel sito dell'"ATM", poi credo che chi ha notizie
diverse mi potrà smentire, l'ingresso del polo sanitario. Quindi
non le tradotte di dannunziana memoria, ma i treni e i metrò
leggeri per gli utenti, quelli che fanno il "day hospital", per i
visitatori e per chi lì ci lavora! Ed è strategico che il nuovo
polo ospedaliero sia collegato con la linea ferroviaria, ciò che
non può succedere se ampliamo ad est, a sud, a nord, a ovest, sopra
e sotto il polo ospedaliero in Viale Ginevra.
Solo questo, per rispondere agli insulti e alle leggerezze del
Presidente della Regione facente funzione!
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Cercherò di fare un intervento il più
moderato possibile, di queste cose ne abbiamo parlato tante volte.
Ringrazio intanto chi mi ha preceduto, alcuni argomenti sono stati
molto corretti, costruttivi, sia stamani che oggi pomeriggio.
Certo, ha ragione il collega Fiou, quando si parla di ospedali
si parla di bandiere che svolazzano, chissà perché gli ospedali
sono uno di quegli argomenti scatenanti; Mercedes Bresso non riesce
a chiudere il piano sociosanitario in Piemonte, perché non riesce a
raggiungere l'accordo su dove fare gli ospedali... così a Ivrea. Ha
ragione il collega Fiou, questi discorsi sugli ospedali e la sanità
generano capacità di confronto e di stimoli ideologici.
Vorrei concludere questa giornata ringraziando tutti coloro che
sono intervenuti, con un intervento in cui cercherò di comunicare
quello che mi sta più a cuore, cioè che la sanità valdostana vada
avanti, cresca, e per crescere già con le difficoltà che ha un
bacino di utenza molto piccolo, una dispersione, ha bisogno di una
struttura unica ospedaliera che migliori i costi e le spese, e
aumenti la qualità.
Credevo che con il 16 dicembre 1994 la questione "Ospedale di
Aosta" fosse finita; ha già detto bene il collega Vicquéry perché
quel giorno si comprò, per 26 miliardi, il "Mauriziano" e tra
quelli che firmarono c'era anche l'Assessore Riccarand. Lei mi dice
che ero contrario, collega Squarzino, però ho firmato la petizione
che non impegnava economicamente. Riccarand invece quel giorno lì
ha firmato un acquisto! Lei che è già nata con l'idea dell'ospedale
nuovo, si sarà strappata le vesti, sarà andata a cercarlo..., ma
lui ha firmato l'acquisto per 26 miliardi del "Mauriziano". Poi lei
mi viene a dire: "tu forse hai firmato la petizione"... non lo so,
ho già detto che non mi ricordo, ne avevo discusso con il
Consigliere Vicquéry, ma una cosa è firmare una petizione, altra
cosa è firmare una deliberazione che ti impegna per 26 miliardi ad
acquisire un ospedale! Poi - come diceva giustamente il collega
Frassy -, una volta acquisito l'ospedale, si è partiti per una
serie di lavori; certo, non credo che sia stato comprato per poi
venderlo e poi chiuderlo e farne altro! Fu, quella, una scelta
giusta, il collega Vicquéry allora capì, cosa che forse allora non
avevamo capito, l'importanza di mantenere un ospedale al centro
della città, che è il valore principale su cui ruoterà tutto il mio
discorso.
Sempre per questa bandiera che sventola e che attira molti
sull'idea di confrontarsi su come sono gli ospedali... e io non
risponderò tecnicamente a tutti anche se qualcosa posso dire
anch'io; abbiamo sentito il Consigliere Venturella, lui è sempre
professorale, ci insegna, quando parla di uccelli o di zone umide
io ascolto, ma quando parla di ospedali... forse perché ho una
laurea presa con 110 e lode, 2 specializzazioni, un'idoneità
primariale, potrei rispondere tecnicamente anch'io... ma penso,
come si è detto tante volte oggi, che forse la scelta vada portata
a un livello più alto; sono disposto a venire in V Commissione per
10 giorni a parlare di questioni tecniche che conosco.
Proprio sugli ospedali c'è una "malattia", perché quando sono in
maggioranza tutti i Consiglieri sono per l'ammodernamento, quando
escono dalla maggioranza sono tutti per l'ospedale nuovo. Questa è
una "malattia" che ha preso anche i nostri Louvin e Vallet, che
hanno condiviso delle scelte; tutti d'accordo su quello, mai
ospedale nuovo, ma quando uno arriva in minoranza decide che è
meglio costruirlo nuovo!
Mi scuserà il Consigliere Sandri, ma lui è stato l'ultimo di
questi, lui ha condiviso 2 Governi che avevano nel loro programma
l'allargamento dell'ospedale, il "Governo Perrin", il primo
"Governo Caveri", abbiamo firmato e condiviso un "PREFIN" che
diceva che era previsto l'allargamento; Sandri, Presidente allora
della V Commissione, è stato uno dei primi a vedere questo progetto
e ho una sua lettera che dice che è un buon progetto, anche se
bisogna fare degli approfondimenti sui garages... Adesso, invece,
dice che è inevitabile costruirne uno nuovo! Se ci avesse
illuminati prima in questo senso... Mi permetta, collega Fontana,
ma siamo andati a vedere tutta la discussione che il 21 dicembre
2005 il Comune di Aosta ha fatto in merito all'ospedale, una
discussione molto ampia. Lei era Assessore, non ha votato, però non
è mai intervenuta sull'argomento, non c'è una comunicazione su
questo! Collega Squarzino... quando mi dice che "Aosta è stata
mortificata dall'allargamento"... lei sa qual è il bene della città
di Aosta e tutti quelli che l'amministrano non sanno qual è il bene
della loro città? Perché queasti, dopo un'ampia discussione, su 29
presenti, 20 votarono per l'allargamento, 6 contro e 3 si
astennero, quindi mi sembra un pronunciamento estremamente ampio
del Comune di Aosta, ma la città di Aosta è stata mortificata,
perché non ha seguito quello che sembrava giusto alla collega
Squarzino.
I tempi passano, la medicina diventa sempre più tecnologica, le
economie di scala ci penalizzano, si pensa ad un ospedale per
acuti, si deve dare più spazio al territorio... verissimo; sul più
spazio al territorio diceva oggi il collega Ferraris che abbiamo
forse la possibilità di diminuire i volumi, perché negli ultimi 2
anni abbiamo avuto in tutta Italia una contrazione del 10-15% dei
ricoveri, anche da noi con 2 "RSA" aperte, microcomunità più
sanitarizzate, probabilmente anche da noi comincia a verificarsi
una riduzione del bisogno di posti letto. Tutti dicono che bisogna
fare un Presidio unico... sì, lo vogliamo tutti il Presidio unico,
ma non quello lì; è come quello che dice: "sì, voglio tanto
sposarmi, ma quello è troppo piccolo, quello è troppo alto"...
nessuno va bene! E allora torna la frase del Consigliere Ferraris,
stamani, che è stata utile: forse il meglio è nemico del bene e
queste persone alle quali non va bene mai nessuno alla fine non si
sposano!
Oggi cos'è più importante di tutto? E in questo sono stati
geniali nel 1994 quando hanno sottolineato questo fatto e sono
onorato che il collega Fiou lo abbia detto, perché sono onorato di
condividere con lui un certo modo di pensare: la centralità e
l'urbanità dell'ospedale! Le grandi culture tengono i malati e le
scuole al centro, perché non è vero che muoversi e andare a Quart è
la stessa cosa che andare ad Aosta, tanto prendi l'auto... ma non è
vero! Intanto 1/4 degli abitanti della Valle risiede ad Aosta e
quanti vanno a piedi, ma il significato filosofico è il malato al
centro. Collega Squarzino, lei ha citato una o due volte il modello
"Renzo Piano", ma quel modello dobbiamo leggerlo, è il nuovo
modello di ospedale elaborato nel 2001 dal Ministro Veronesi e
Renzo Piano, e parla di decalogo. Loro lo hanno capito nel 2001, i
nostri lo hanno capito prima per fortuna!
Dice il decalogo: umanizzazione, cioè centralità della persona;
urbanità, collocazione all'interno della città; socialità,
espressione di appartenenza e solidarietà all'interno della
struttura; organizzazione; formazione. Le sembrerà strano, ma su
questo decalogo non è scritto il verde. Non ho mai visto in un
ospedale per acuti uno che esca e vada a passeggiare nel prato, non
sono queste le esigenze! Decalogo di Renzo Piano: uno dei criteri
da sottolineare è l'urbanità, la collocazione all'interno della
città; secondo me, questo è un criterio da cui dobbiamo partire. Ha
detto giustamente il collega Fiou che alcuni ospedali, portati
fuori dalla città, sono diventati dei ghetti. In questi 26 anni mai
nessuno mi ha detto in ospedale, al mattino: sapesse che rumore
tutta la notte... no, chiedono altro gli ammalati, anzi alle volte
dove non sentono rumore hanno paura di essere isolati!
So cos'è l'"ATM", collega Venturella, le chiederei di spiegarlo
anche all'Associazione diabetici che, da quando abbiamo detto che
avremmo spostato l'ambulatorio da Viale Ginevra al "Beauregard"
servito dalla "linea 3" stanno facendo... è la realtà! La gente non
si vuole spostare dall'Ospedale di Viale Ginevra, perché è più
comodo, perché la gente ha un cattivo rapporto con i mezzi
pubblici! Se poi mi dice che dobbiamo fare la ferrovia, questo è il
massimo della demagogia! Già abbiamo difficoltà a viaggiare con la
ferrovia esistente, facciamo passare un'altra linea ferroviaria? Ho
girato tanti ospedali in Europa, sono tutti ospedali con grandi
parcheggi, proprio perché per la mobilità, per l'urgenza, è
difficile che i pazienti utilizzino altri mezzi.
Lo studio cosa dice? Tutti gli studi sono perfettibili anche se
questo riprende Guzzanti, che aveva detto che l'ospedale doveva
essere mantenuto lì... così "Limacher", eccetera. Lo studio dice
delle cose precise, voi dite: se in V Commissione si fosse lasciato
alla commissione descrivere la filosofia dell'ammodernamento,
vedere alcune diapositive di questo, forse sarebbe stato più
chiaro, come è stato chiaro il collega Venturella quando abbiamo
presentato in Consiglio comunale tutte le diapositive dell'ospedale
nuovo, è saltato su e ha detto: "che bello"! Stavamo facendogli
vedere che chiudevamo Viale Ginevra, quindi non mi sembra che siamo
stati così confusi da far pensare che parlavamo di un ospedale di
un altro mondo, pensavamo proprio a quello ed era un momento della
discussione sull'ospedale aperto. Non dico che non sia una
difficoltà la viabilità, ma ne parleremo dopo, comunque se li
aveste ascoltati e aveste sentito come presentavano
l'ammodernamento, forse alcune nozioni in più sarebbero venute.
Sono falsi, sono prezzolati?
Noi abbiamo affidato uno studio sulla viabilità a Fubini su
indicazione dei tecnici del Comune di Aosta, se avessimo voluto
dare uno studio a un altro, non lo avremmo dato all'arch. Fubini...
questo dimostra l'onestà di affrontare i problemi in modo corretto.
Ma cosa dice questo studio? Siccome non si sapeva dove andare a
fare l'ospedale nuovo, sono state messe a confronto tutte le aree
su cui si poteva costruire un ospedale nuovo ed è venuto fuori che
non si può fare in Aosta. Questa è una cosa da approfondire, non è
stato analizzato l'inquinamento acustico, ma è stato fatto in
funzione di dover scegliere l'area dove fare un nuovo ospedale.
Nell'ambito dei referendari c'era una persona importante, che
voleva fare il nuovo ospedale nell'area "Cogne"; ecco perché,
verificando una cosa così, dice: no, nell'area "Cogne" non è
possibile. Così Mont Fleury, così la Croix Noire, e qui non si può
fare perché le norme "ENAC" hanno delle regole particolari per
caserme, per ospedali per cui non si può più costruire qui. Cosa
dice questo studio, che è il più completo che mai sia stato fatto?
Dice che non si può fare ad Aosta, che si può fare a Quart, ma
glielo spiegherete poi voi, alla gente di Aosta, che deve andare a
Quart, e non vi parlo dal punto di vista epidemiologico cosa vuol
dire, perché avere un ospedale al centro di Aosta vuol dire che la
mortalità per quelli che abitano ad Aosta, 1/4 della gente, è
minore degli altri, perché c'è un accesso più rapido all'ospedale.
Portare l'ospedale fuori da un contesto urbano, portarlo a Quart,
anzi ad Oley, è veramente una follia! Ci pensate cosa vuol dire
convincere il Comune di Quart a cambiare il PRG e l'accordo di
programma? Ma pensate che la gente di Quart debba a tutti i costi
volere l'ospedale? Questi che abitano in Viale Ginevra non vogliono
l'ammodernamento per cose loro, invece gli abitanti di Quart devono
accettare un ospedale che cambia tutta loro qualità di vita!
Contestazioni sullo studio: prima si diceva che l'ospedale nuovo
non costa niente, che viene su in 2 giorni; questo studio indica
che queste cose non sono vere. Psichiatria: proprio perché la
Psichiatria ci sta molto a cuore, tutto il tempo che passa per i
malati psichiatrici che vengono ricoverati lontano dall'ospedale,
per cui se hanno dei problemi urgenti, bisogna riportarli il più
presto lì, ed è questa anche l'enfasi per cui è necessario avere un
Presidio unico. Non è vero che vanno sotto terra, vanno dove è
stato fatto il Laboratorio e l'Urologia adesso, dove ci sono degli
altri malati che non si lamentano per mancanza di luce. D'altronde
mi si permetta di ricordare che un reparto di Psichiatria non si
può mettere al 3°, 4°, 5° piano perché per i possibili tentativi
autolesionisti, di legge il Ministero prevede che i reparti di
Psichiatria siano a piano terra, e questo reparto è a piano terra
non è sotto terra! L'Urologia e il Laboratorio non sono sotto
terra, si vede la luce, c'è un terrazzamento davanti che declina,
ma sono dei reparti accreditati, cioè che seguono gli standard
previsti dal Ministero.
Gli elicotteri: si è parlato tante volte degli elicotteri; la
normativa dell'eliporto in ospedale è cambiata radicalmente dal
gennaio 2006, cioè gli elicotteri che atterrano devono essere dei
biturbina, grande rumore, grandi dimensioni, fare l'eliporto sul
tetto dell'ospedale vuol dire: rumore, pompieri che devono essere
lì e grandi difficoltà per i piloti, perché atterrare sul tetto di
un ospedale, quando c'è vento, è critico! Tutti gli ospedali si
guardano bene dal fare un eliporto con quelle regole e con quei
rumori.
Cosa è successo in Valle d'Aosta? È successo che l'Aeroporto è
accessibile in breve tempo dall'ospedale e poi si è fatta una
scelta importante: a bordo degli elicotteri della Valle d'Aosta c'è
il medico, c'è l'anestesista, di solito la stabilizzazione arriva
sul malato al momento del trauma, i responsabili del "118" dicono
che in tanti anni non sarebbe mai cambiato nulla se avessimo avuto
un eliporto così, perché il malato arriva stabilizzato. Teniamo
conto poi che abbiamo un Aeroporto che è accessibilissimo, in due
minuti e mezzo si arriva da noi.
L'interramento: nello studio "Fubini", che penso sia lo studio
più serio della viabilità, ci sono 15 pagine sulla viabilità, e ci
sono anche delle aggiunte del prof. Capolongo che insegna edilizia
sanitaria all'Università di Milano; l'altro giorno non lo avete
lasciato molto esprimere, ma questo è un rapporto politico con i
tecnici che vede spesso i tecnici soccombere. Si è cercato di
tirare Fubini da una parte e dall'altra, ma in audizione è stato
chiarissimo, come è stato chiarissimo il suo scritto. Dice: "si può
fare, bisogna fare dei cambiamenti ma si può fare. La viabilità è
il vero problema, però è la grande possibilità per Aosta di
rivedere tutta una viabilità che già adesso è critica. Certo, tutta
la viabilità di Aosta non deve essere messa sul conto
dell'ammodernamento dell'ospedale". Poi Fubini, in commissione, ha
detto una cosa che non è scritta lì, si può fare un interramento,
ma questa è una cosa che viene al di là. Faccio presente che nei
costi di 145 milioni di euro dell'ammodernamento dell'ospedale è
comparsa la costruzione di un parcheggio che costa 22 milioni di
euro per 500 macchine, un parcheggio coperto, quindi un grande
vantaggio per il Comune di Aosta, che in questi accordi ha
modificato certe sue richieste che andranno riverificate
nell'accordo di programma.
La "RSA": si può trasformare l'ospedale in "RSA", portare dentro
140 malati, adesso non entro nelle valutazioni economiche, ma penso
che su questo possiamo discutere diversi giorni, e non vedo perché
si debba accettare l'opinione di uno, anziché quella di un gruppo
serio che potrà sbagliare, ma è un gruppo che fa valutazioni
economiche su questo. La "RSA" di 140 malati anziani si può fare,
ma la Valle d'Aosta aveva organizzato un "welfare" in un altro
senso e cioè le microcomunità di 20 persone. Si era sempre stati
contrari ai ghetti degli anziani, adesso invece bisogna dire che
chiudiamo alcune microcomunità perché gli anziani vengono messi
nella grossa sede di Aosta e non credo che siano molto
contenti!
Termino con una considerazione, rifacendomi a quello che diceva
il collega Fiou che mi sembra basilare, cioè mantenere l'ospedale
al centro della città è un valore, ma voglio avere garanzie, perché
se questo vuol dire non avere garanzie e diminuire di qualità non
ha senso. A pagina 163, si confronta l'ospedale nuovo con quello
che verrebbe adesso e si dice "è la stessa qualità". Questo mi
convince, perché questo è un bel progetto, è un progetto che risana
il resto dell'ospedale, perché costituisce un'area dipartimentale,
ricostruisce un Pronto Soccorso e le sale operatorie vicine,
modifica e migliora quanto già fatto.
Contesto, forse per affetto, perché ci ho lavorato per tanti
anni, che sia un ospedale obsoleto. In questo ultimo anno, la
Neurochirurgia di Ivrea chiede di fare gli interventi di elezione
di ernia discale ad Aosta, perché la nostra rianimazione dà
un'assistenza maggiore di quello che possono avere ad Ivrea. Non si
può dire fatiscente, non l'ho detto io, lo ha detto in TV un
esponente del gruppo referendario, ma non si può definire
fatiscente, è un disonore per tutti quelli che hanno lavorato in
questi anni.
Mi dispiace che un responsabile di Oncologia abbia detto: "siamo
qui, in mezzo ai fumi, in mezzo ai rumori". Tutti abbiamo visitato
l'Oncologia e, pure nella sofferenza del reparto, pare una clinica
privata, nel senso che quando pensiamo a qualcosa di bello e
funzionale pensiamo ad una clinica privata. Quel reparto è un
lusso, è venuto adesso il nuovo primario e ha detto che è un bel
reparto, allora non si può dire che lì ci siano rumori, fumo... ci
sono sempre in turno, per 14 malati, 3 laureati in scienze
infermieristiche, tutte le camere sono a 2 letti con bagno e
apparato di aspirazione... Sottolineo la lettera del dr. Parini,
perché non bisogna citare solo il negativo, sono apparse delle
lettere di professionisti di grande stima che hanno parlato bene,
dopo aver girato tutti gli ospedali d'Europa, delle nostre sale
operatorie! Comunque è un progetto di qualità, che non penalizza la
nostra sanità e che mantiene l'ospedale al centro di Aosta.
Collega Squarzino, so che lei sa che l'ospedale nuovo non si
farà, non si potrà fare anche perché ci sono dei vincoli del
Ministero, il 70% di quei 55 milioni ce li ha dati il Ministero,
finiamo l'anno prossimo la Radioterapia finanziata al 70% dal
Ministero, non so chi possa andare a dire che: "ci siamo sbagliati,
buttiamo giù, facciamo un ospedale nuovo"! Lei sa che l'ospedale
nuovo non si farà, perché sono troppi gli ostacoli e i muri da
superare. Diceva bene il Consigliere Frassy, ne abbiamo già
superati 9, dobbiamo superare forse il decimo. La paura è che non
si voglia fare nulla, si posticipi sempre più e intanto i miei
malati dovrò portarli via, tanto io ho possibilità, ma la povera
gente, invece, rimane qui!
Termino dicendo che forse, in un dialogo, in questo momento -
perché il territorio è stato molto potenziato, e di questo progetto
che è un progetto non di fattibilità, ma un preliminare, qualche
volume si può ridurre... - l'emergenza e l'urgenza a fare in fretta
un unico Presidio ospedaliero è determinante, altrimenti la nostra
"mission" passa da una vocazione all'eccellenza a una vocazione
all'emergenza. Faremo solo quello che è emergenza, tutto il resto
lo manderemo via. È tempo di decidere e non di fare altri studi.
Penso che sia un dovere morale di tutti, perché buttare sabbia su
questo e su quello alla fine buttiamo sabbia su tutti! Diceva il
Consigliere Vicquéry, qualche tempo fa: se in questa legislatura
non ci mettiamo d'accordo (con lo storico e i presupposti che
abbiamo avuto) sul finire l'ospedale, sul fare un Presidio unico e
le indicazioni dicono tutte che deve essere fatto lì, tutti quanti
ci facciamo una figura veramente da poco!
Presidente
- Dichiaro chiusa la discussione generale.
Proposta di legge regionale di iniziativa popolare
Articolo 1
(Finalità ed oggetto)
1. Al fine di migliorare l'efficienza del sistema sanitario
e, nel contempo, ridurne i costi, la Regione, fermi restando la
razionalizzazione ed il potenziamento dei servizi sanitari
territoriali, provvede ad unificare in un unico presidio
ospedaliero di nuova costruzione le esistenti strutture sanitarie
per acuti.
Articolo 2
(Unico e nuovo presidio ospedaliero)
1. Considerato che il continuo miglioramento delle metodiche
di diagnosi e di cura richiede una struttura flessibile, capace di
adattarsi alle moderne tecnologie, la Regione provvede a realizzare
un unico e nuovo presidio ospedaliero, dotato dei seguenti
requisiti:
a) struttura interamente di nuova costruzione;
b) localizzazione nella città di Aosta o in un'area poco
distante dai confini del capoluogo regionale;
c) ubicazione in un'area facilmente accessibile ed integrata
nel sistema dei trasporti pubblici, dotata di adeguati parcheggi e
di spazi verdi con alberature.
Articolo 3
(Analisi di fattibilità e disegno di legge)
1. La Giunta regionale, entro un anno dall'entrata in vigore
della presente legge, sulla base di uno studio comparativo fra le
possibili localizzazioni del presidio ospedaliero e le relative
ipotesi tecnico-progettuali per la realizzazione dell'opera, nonché
di una valutazione della stima dei costi, presenta al Consiglio
regionale un disegno di legge finalizzato alla costruzione di un
unico e nuovo presidio ospedaliero contenente:
a) la localizzazione del nuovo presidio ospedaliero;
b) le modalità di finanziamento;
c) le modalità operative per una rapida
realizzazione.
2. Il disegno di legge di cui al comma 1 disciplina, altresì,
il recupero e la destinazione delle attuali strutture
ospedaliere.
La parola al Consigliere Lattanzi, sull'articolo 1.
Lattanzi (CdL)
- Di questo dibattito ci sono molte cose
che mi convincono, e altre meno; di certo non mi convincono gli
interventi violenti, mi convincono di più gli interventi
appassionati, perché la violenza o la passione degli interventi
sono lo specchio della qualità del dibattito di questo palazzo e
poi di quello che le persone come noi hanno come immagine al di
fuori di questo palazzo, quando si parla per strada dell'ospedale
nuovo.
Ho molti amici che in questi giorni mi hanno chiesto: "perché
sei contrario all'ospedale nuovo?"... e io ho risposto: "ma chi te
lo ha detto..."? Non sono contrario all'ospedale nuovo, penso che
nessun Valdostano sano di mente possa essere contrario alla
costruzione di un nuovo ospedale, ma da buon amministratore e da
buon padre di famiglia... una famiglia, una spesa importante se la
può permettere se ha i soldi, o se pensa di poter pagare con un
mutuo una costruzione in prospettiva. Si era partiti da un
presupposto: che l'investimento sarebbe stato gigantesco e
inaffrontabile, si è partiti anche dal presupposto che c'è tutto un
percorso che ormai è in forte stato di avanzamento, che sarebbe
assurdo annullare gli investimenti fatti negli ultimi anni.
Apprezzo molto i colleghi "Verdi" quando fanno battaglie
ideologiche su argomenti ideologici - ad esempio la battaglia del
Consigliere Bortot per l'acqua, se mi avessero offerto la maglietta
anche a me, l'avrei comprata volentieri, perché condivido quella
battaglia -, perché sono argomenti che giustificano una passione, e
a volte vi invidio quando andate per strada a raccogliere le firme,
con un attivismo che è proprio della vostra parte politica, ma in
altri casi - questo è uno - potrebbe tradursi in facile demagogia.
Non voglio usare questa parola in termini negativi, ma "demagogia"
inteso come battersi su una cosa come se questa fosse di vitale
importante per tutti noi. Nella società valdostana così non è! Ieri
abbiamo discusso degli investimenti fatti sulle strutture
ospedaliere, su quelle che verranno fatte con la divisione del
"tesoretto"; abbiamo commentato come la qualità della sanità
valdostana non sia coerente con gli investimenti pro abitante che
questa Amministrazione fa per assicurare un buon servizio sanitario
ai Valdostani, ma se governassimo insieme e dovessimo fare un
elenco delle priorità sulle quali andare a investire 210 milioni di
euro, detto onestamente, credo che saremmo d'accordo che questa non
è una priorità su cui mettere oggi il 10% del bilancio della
Regione! Credo che ci siano priorità molto più urgenti di una
urbanistica sanitaria e sono convinto che, per quanto riguarda la
sanità, la priorità sia più quella che citava l'Assessore Fosson di
un nuovo modo di fare sanità.
Avete citato più volte il "S. Raffaele", la qualità della sanità
negli istituti pubblici o privati, senza fare battaglie di
religione sul pubblico o sul privato, perché il Consigliere
Vicquéry potrebbe dimostrarci le eccellenze del pubblico, io potrei
solo citare il "S. Raffaele" che è un'eccellenza privata, per dire
che le eccellenze nella sanità ci sono là dove c'è la ricerca e la
tecnologia. È su questo che, caso mai, in Valle d'Aosta si dovrebbe
più investire, piuttosto che sull'idea di un'emergenza urbanistica
di qualità dell'immobile - che ci è costato tanto e costerà ancora
-, ma che oggi, come alternativa, ha una serie di investimenti così
importanti che non vedo come priorità per questa Regione. Capisco
che una iniziativa politica popolare di per sé diventa populista e
il portare una legge di questo tipo, in questo Consiglio,
attraverso quel percorso che avete utilizzato, è poi difficile
andare a dire alla gente: "vi abbiamo coinvolto su un'emergenza che
in realtà emergenza non è"! Io non riesco a viverla come emergenza,
e così non riescono a viverla le persone con cui ho parlato in
questi mesi e, anche quando mi avete, voi, dimostrato che sarebbe
costato meno di quello che pensavo - io pensavo a 4-500 milioni di
euro mentre voi mi avete dimostrato che si sarebbe potuto costruire
un ospedale nuovo a Saint-Christophe con 200 milioni di euro -, io
vi dico: "ma sono sempre 400 miliardi, ma siamo sicuri che abbiamo
bisogno di spendere 400 miliardi per un'emergenza che non esiste? È
una emergenza?". Credo che abbiamo altre emergenze, che non siano
quelle di costruire una urbanistica ospedaliera nuova, scevri da
condizionamenti ideologici o politici, ragionando sul fatto che c'è
un percorso che il collega Frassy ha già indicato, che ormai è
irrefrenabile, ma non perché non si possa decidere politicamente di
fermarlo, perché non avrebbe senso aver buttato via le risorse dei
Valdostani in una cosa che è stata una scelta politica, più o meno
condivisa, noi non la condividevamo allora, oggi la condividiamo:
quella che non si possono sprecare risorse.
Sui giornali siamo richiamati a un'oculata gestione delle
risorse dei cittadini, se dobbiamo confrontarci sulle emergenze e
sugli investimenti, questa sia una delle ultime che i cittadini
percepiscono come emergenza. Se vanno al "S. Raffaele" o a Torino
al "Sant'Anna" o al "Regina Margherita", non ci vanno perché le
stanze sono più belle, ci vanno perché hanno possibilità di guarire
meglio e prima di quanto non si possa fare ad Aosta! Non vedo
quindi questa urgenza urbanistica. Poi liberiamo Aosta da
un'operatività che diventa sempre più ingombrante e quindi per
Aosta è un problema urbanistico? Certo che sì, ma se possiamo
investire nella ristrutturazione dell'ospedale e coinvolgere il
Comune di Aosta, bene ha fatto da grandi opportunisti dire:
"attenzione, se volete continuare a ristrutturare l'Ospedale di
Aosta allora dovrete dare al Comune qualcosa perché si riorganizzi
la viabilità"... sono d'accordo con voi, quella sì, è una priorità
in termini urbanistici, purché lo si faccia con cifre che abbiano
un significato nel nostro bilancio!
Vorrei stare con voi al fianco di un ospedale nuovo bellissimo,
ma lo vedo da amministratore corretto intellettualmente un po'
demagogico, perché sarebbe facile raccogliere firme per promuovere
una legge che porti le tasse in questa Regione al massimo al 23%,
ma... chi non firmerebbe? Sono convinto che raccoglierei le firme
dei miei, dei vostri e di tutti quelli che credono che in Italia si
spenda troppo per l'apparato politico e pubblico! Non diciamo
sempre solo politico, perché sembra che i costi alla fine siamo
solo noi, e in questi giorni ne vediamo tante di denunce al sistema
della politica e anche qui si potrebbe aprire un bel confronto;
sarà bene che il Presidente del Consiglio cominci a dibattere dei
costi della politica o dei politici, di cosa dobbiamo discutere...
della politica o dei politici? Se vogliamo parlare dei costi della
politica, questo è uno dei costi della politica, perché se si
sceglie di spendere 200 milioni di euro per un nuovo ospedale è una
scelta politica, e io su questa scelta politica faccio fatica ad
allinearmi, per cui non sono contrario alla possibilità di avere un
bellissimo ospedale nuovo, ma da amministratore equilibrato non
trovo le motivazioni per approvare la vostra legge.
Presidente
- La parola alla Consigliera Squarzino
Secondina.
Squarzino (Arc-VA)
- Per dichiarazione di voto. Credo che
nessuno, o almeno per quanto riguarda i Consiglieri che qui hanno
portato avanti la legge referendaria, né i referendari, è
interessato a volere degli scontri ideologici. Lo scontro si ha
quando dialogando c'è il muro, è chiaro che se io dialogo e
dall'altra parte c'è il muro, quello diventa uno scontro e non un
confronto.
La proposta di un nuovo ospedale è una proposta di confronto con
le scelte che in questo momento si stanno facendo...
(interruzione del Consigliere Lattanzi, fuori
microfono)
... è un confronto, ma il confronto avviene su due ipotesi di
lavoro: c'è l'ipotesi di un ospedale e l'ipotesi dell'ampliamento,
con tutti i problemi che questo comporta e con tutti i costi che
questo comporta. Come faccio questo confronto? Lo posso fare o a
livello di referendum, ma posso fare prima tutto un percorso;
questo percorso finora non è stato possibile fare. In commissione
si è accettato di approfondire l'argomento e i referendari hanno
detto che erano contenti che il problema si approfondisse, perché
quanto più si approfondisce, a nostro avviso - e qui divergono le
valutazioni -, aumentano le motivazioni per la scelta per il nuovo
ospedale, ma non come scelta ideologica...
(nuova interruzione del Consigliere Lattanzi, fuori
microfono)
... non so come appaia, vediamo il referendum com'è.
La storia che ha fatto il collega Vicquéry è lunga. Abbiamo
sempre avuto posizioni molto chiare, noi abbiamo detto "sì"
all'acquisto del "Mauriziano", ne abbiamo discusso in maggioranza
parecchio, in quel momento, e abbiamo valutato che qualunque fosse
la scelta futura, era importante avere il "Mauriziano", perché
consentiva alla Regione di fare una politica sanitaria libera da
vincoli, e su questo non torniamo indietro, ma questa è una cosa,
un'altra è l'utilizzo che si fa di questo edificio e di tutti i
progetti! Come non siamo contrari ai lavori di ammodernamento che
sono stati fatti; abbiamo ereditato un ospedale che era fuori da
ogni standard alberghiero di sicurezza per forza, quei lavori
andavano fatti! Attenzione però, tutti quei lavori di
ammodernamento erano fatti nell'ottica di un ampliamento tale per
cui, ingrandendosi l'ospedale, non venivano rivisti per l'ennesima
volta quegli stessi locali su cui si facevano i lavori di
ampliamento.
Oggi cioè - per questo dico che è importante approfondire le
cose - il progetto dell'ampliamento ad est prevede che si rifaccia
di nuovo tutta una serie di lavori, riprendo quell'elenco di lavori
che prima il Capogruppo dell'"Union" ha elencato, tutti vanno
rifatti, c'è scritto, ci sono tutti quei milioni per la
ristrutturazione... mica me li invento io! Ancora: credo che anche
noi siamo per un uso oculato delle risorse, nessuno vuole sprecare
le risorse, ma proprio per questo...
(nuova interruzione del Consigliere Lattanzi, fuori
microfono)
... aspetta, c'è tutto questo studio qui che prende in esame,
forse lei non c'era stamani quando si discuteva e si mettevano in
discussione le modalità di conversione. Non è in una dichiarazione
di voto che risolviamo questo, ma quello che abbiamo chiesto è di
approfondire questi dati, per avere elementi di conoscenza, perché
se la scelta per l'ampliamento ad est - che risolva però i problemi
della città e dell'ospedale - dà risposta a tutti i problemi che
sono stati posti, va bene, ma il nostro dubbio è che questo non
avvenga, allora diciamo approfondiamo ancora, e la legge sul
referendum... cosa dice? Noi siamo per un ospedale nuovo, ma se nel
frattempo si evidenzia che l'ampliamento ad est è la cosa migliore
e l'utilizzo migliore delle risorse, forse gli stessi referendari
diranno: "la nostra non è una scelta ideologica, la nostra è una
scelta di servizio della sanità". Credo che questo debba apparire
chiaramente, ed è chiaro che se di fronte a una proposta che i
referendari fanno di approfondire la questione, e nel momento in
cui si fa questa scelta, dall'altra parte si dice: "voi siete
cattivi, sporchi e brutti, non capite niente, noi siamo i più
buoni"... va bene, allora lo scontro ci sarà, ma se sarete capaci
di dimostrare che l'ampliamento è il modo migliore per utilizzare
le risorse, allora forse sarà possibile dialogare. Però vorrei
essere chiara, collega Lattanzi, non posso dire che il problema è
l'ampliamento dell'ospedale e poi la viabilità la vediamo, perché
se, come appare da tutti i documenti, la condizione per rendere
vivibile come ospedale nuovo l'ampliamento ad est occorre
intervenire non solo nel lato sud della città, ma soprattutto lì
attorno. Occorrerebbe trasformare quello in un quartiere della
salute... allora facciamo una tabella e vediamo bene cosa
significano i vari passi!
Cosa significa che questo deve diventare un quartiere della
salute? Cosa ne facciamo della scuola, delle altre case, perché
questo è l'obiettivo... ampliamento ad est in un quartiere della
salute? Mettiamo a confronto questo tipo di scelta con l'altra
scelta ospedale nuovo, facciamo però un confronto serio, questa è
la nostra richiesta. Probabilmente non si riuscirà; i referendum
sulla questione elettorale hanno obbligato il Consiglio ad un
confronto e il Consiglio ha dato una risposta, che però non era
quella della proposta fatta, ha risposto in altro modo, seguendo un
suo percorso storico. Qui è la stessa cosa; allora credo che valga
la pena di mettere sul piatto della bilancia le proposte e su
queste discutere con chiarezza e con i dati chiari incontrarsi con
la gente!
Président
- Je soumets au vote l'article
1
er
:
Conseillers présents: 28
Votants: 19
Pour: 4
Contre: 15
Abstentions: 9 (Borre, Comé, Ferraris, Fiou, Lanièce, Rini,
Salzone, Vicquéry, Viérin Adriana)
Le Conseil n'approuve pas.
Président
- Aux termes de l'article 77, 2
e
alinéa, du Règlement intérieur du Conseil, vu que le 1
er
article est repoussé, la proposition de loi toute entière est
repoussée.
Le Conseil rejète donc la proposition de loi en
question.
