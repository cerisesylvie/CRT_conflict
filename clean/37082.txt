Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 953 del 14 gennaio 2015 - Resoconto
OGGETTO N. 953/XIV - Interpellanza: "Ricorso alla società
Obiettivo lavoro per il reclutamento di personale a servizio
dell'Azienda USL".
Presidente
- Per l'illustrazione, la parola alla
Consigliera Morelli.
Morelli (ALPE)
- Merci Président.
La nostra interpellanza riprende un argomento che è già stato
toccato questa mattina dal collega Guichardaz e devo riconoscere
che in parte l'Assessore ha già risposto anche ad alcuni dei nostri
quesiti. La nostra interpellanza tende ad avere dei chiarimenti
riguardo all'utilizzo da parte dell'USL del personale somministrato
dall'Agenzia Obiettivo lavoro, che si è aggiudicata l'affidamento
della gara per il servizio di somministrazione del personale
amministrativo e sanitario per ventiquattro mesi, più eventuali
dodici mesi di rinnovo. L'USL valdostana da lungo tempo fa un ampio
ricorso al personale somministrato, in misura sicuramente superiore
a quanto avviene nelle altre regioni e questo noi lo abbiamo sempre
sottolineato come un'anomalia, perché se il personale interinale è
necessario - e noi questo lo riconosciamo -, è necessario però per
rimediare a situazioni di emergenza, a situazioni di carenza di
personale e non può essere una risposta strutturale per le esigenze
di personale dell'USL. Non può servire in così larga misura a
garantire i LEA, che è ciò che avviene per il personale di
Obiettivo lavoro, tant'è che l'USL si è premurata di prorogare per
due mesi lo scorso incarico, lo scorso appalto proprio perché
altrimenti, senza il lavoro degli interinali, non sarebbe più
riuscita a garantire i livelli essenziali, i livelli minimi di
assistenza. Di recente poi abbiamo appreso che la società Obiettivo
lavoro avrebbe previsto di diminuire il numero di ore ai lavoratori
somministrati, perché naturalmente obbligata a fare delle scelte di
riduzione delle spese. Tra l'altro, abbiamo letto, insomma, sugli
organi di informazione che i lavoratori hanno ricevuto questa
comunicazione via sms, mi sembra assolutamente molto scorretto e
poco rispettoso della dignità dei lavoratori comunicare una
riduzione dell'orario di lavoro attraverso un sms e questo aspetto,
insomma, ci sentiamo in dovere di sottolinearlo e di
stigmatizzarlo.
La nostra interpellanza, dunque, si pone come obiettivo di avere
un po' di chiarezza sul ricorso al lavoro interinale, sulle
intenzioni della Giunta di continuare ad avvalersi di questa
modalità, in che misura, per quante unità di personale, per quale
ammontare annuo e per quali ragioni, insomma, nonostante i maggiori
costi che questo sistema comporta, si continui a farvi ricorso in
modo così significativo. Questa mattina mi pare di aver capito che
i precari saranno ancora 269, viceversa vogliamo verificare se vi è
l'intenzione di bandire dei concorsi, pur nei limiti imposti dalle
finanziarie, pur nei limiti imposti dalla
Spending review
,
andando a dare maggiore sicurezza ai lavoratori, al personale della
sanità, anche, vogliamo ricordarlo, a giovani valdostani.
Infine, relativamente alla riduzione dell'orario di lavoro,
vorremmo capire quali conseguenze questa riduzione avrà sui
servizi, perché sul personale naturalmente ci sarà una riduzione di
stipendio, un problema che è già stato sollevato dai sindacati, ma
la nostra richiesta va nel senso di capire quali ripercussioni ci
saranno sulla garanzia dei livelli di assistenza, perché
naturalmente il numero di ore di lavoro ci pare strettamente legato
alla garanzia dei servizi da fornire ai cittadini. Grazie.
Presidente -
Per la risposta, la parola all'Assessore
Fosson.
Fosson (UV)
- Sì, grazie.
Torno volentieri su quest'argomento, che all'inizio di ogni anno
si pone alla nostra analisi. Intanto, come ho già detto questa
mattina al Consigliere Guichardaz, la nostra intenzione è di
ridurre il precariato somministrato e questo è un impegno preso
l'anno scorso che continua ad esserci. Certo è che partivamo da
dimensioni molto elevate del fenomeno. Sono anche d'accordo che il
personale somministrato venga utilizzato solo per sostituzioni, per
emergenze. Quando il personale somministrato è rinnovato da diversi
anni, vuol dire che questo personale è necessario per mantenere se
non altro una certa modalità di cura e di gestione
amministrativa.
Seconda considerazione: quello che ho già detto sempre, il
nostro impegno, pur con una riduzione di finanziamenti
significativa, è quello di non diminuire i servizi, ma anche di non
lasciare a casa nessuno del personale attualmente impiegato in
azienda, e lo scopo è proprio quello di utilizzare al meglio il
personale; stiamo mettendo in atto un processo di
internalizzazione, per tanti lavori amministrativi, e di uscierato,
che venivano fatti con convenzioni esterne, proprio perché vogliamo
utilizzare il nostro personale.
Andando a rispondere sugli sms ai lavoratori, ha ragione,
l'azienda ha mandato un messaggio, mentre io sarei più d'accordo
sempre che venisse convocato il lavoratore cui gli si deve dire o
di cambiare lavoro o di essere cosciente su nuove prospettive, e mi
sono espresso in questo senso. Gli sms non sono partiti
dall'azienda USL, ma sono partiti da Obiettivo lavoro, per cui non
è una modalità sicuramente che condividiamo.
Sui numeri, nel corso del 2015, stante il blocco delle
assunzioni, noi definiremo un piano di deroga legato alla necessità
di garantire l'erogazione dei LEA. Il personale somministrato
ammonta a 269 unità ed è un dato corretto, però si pensi che
all'inizio del 2013 era di 354 e all'inizio del 2014 era di 309.
Questo personale somministrato, può essere stabilizzato solo
attraverso modalità concorsuale. Adesso ci sono due grossi concorsi
per gli amministrativi, non tutto il personale somministrato, che
aveva pure i requisiti per partecipare a questi concorsi, ha
partecipato. Sempre ritornando al discorso che facevo prima, è
ormai alla fase finale il concorso per B2, cioè vi sarà
un'ulteriore riduzione del personale somministrato grazie
all'espletamento del concorso per coadiutore amministrativo
esperto, che è stato fatto in quest'ultimo mese. Ca da sé che il
personale che ha superato il concorso che faceva parte del
personale somministrato avrà l'opportunità di essere stabilizzato.
Questa è la nostra intenzione sulla base anche di quello che diceva
lei, perché assumendolo ci costa poi anche di meno. Come dicevo
questa mattina, sono già conclusi i termini per un concorso per
collaboratore professionale amministrativo, per cui ci sono più di
cento domande e sarà espletato nei primi mesi dell'anno, e quindi
andiamo verso una stabilizzazione importante del personale, sempre
tramite una procedura concorsuale. Tra questi 269 è significativo
in questo momento il numero appunto degli amministrativi, che sono
e saranno coinvolti e che dovrebbero essere parzialmente sanati con
queste due procedure concorsuali. Io spero che i somministrati,
proprio per una conoscenza dell'argomento, superino più facilmente
il concorso rispetto ai candidati esterni che hanno la possibilità.
Come dicevo questa mattina, il numero importante è quello riferito
agli infermieri: 77, non l'ho ancora detto, ma nel 2013-2014 sono
stati espletati due grandi concorsi per OSS e per infermiere
professionale, che sono ormai stati assunti tutti. C'è un impegno
di questa mattina - e lo ripeto - ad indire nel 2015 un nuovo
concorso proprio per il personale infermieristico, che rientra in
questo piano e che dovrebbe esserci anche legato ai futuri
pensionamenti per anzianità. C'è una procedura in corso, sia per il
personale medico che per il personale infermieristico, per sapere
se verranno mantenuti i criteri della Fornero, e se ci saranno poi
delle altre possibilità di pensionamento anzi termine. Il
precariato quindi dovrebbe ridursi ulteriormente in questi anni e
in quest'anno, nonostante le limitazioni economiche, logicamente
non dovrà essere alimentato, nel senso che il personale necessario
per quello che ha detto lei prima dovrà essere preso tra questi e
non con ulteriori assunzioni attraverso Obiettivo lavoro. È stata
necessaria per questi primi due mesi una riduzione minima delle
ore: 5 percento per il personale infermieristico, 7 percento per
quello amministrativo, proprio anche nell'attesa dell'espletamento
della graduatoria dei concorsi espletati e che dovrebbero poi
determinare assunzioni stabili di personale.
Sono d'accordo con quello che si diceva questa mattina, che una
riorganizzazione del personale deve essere prevista, non è che nei
reparti in cui è più faticoso lavorare, mettiamo personale precario
e negli altri invece sì. Bisognerà arrivare ad un'armonizzazione di
questo e credo di aver risposto nelle linee generali a quello che
lei ha richiesto.
Presidente -
Per la replica, la parola alla Consigliera
Morelli.
Morelli (ALPE)
- Merci Président.
Assessore, prendiamo atto del suo impegno di ridurre il
precariato, cosa che in effetti in quest'ultimo anno è stata fatta,
i numeri ce lo dicono ed è naturalmente apprezzabile, perché, in
particolare, crediamo che quelle professioni sanitarie che si fanno
carico della cura dei pazienti debbano essere caratterizzate il più
possibile da una sicurezza e da una serenità personale che sono
date anche dalla sicurezza del posto di lavoro. Sappiamo invece che
il personale precario, il personale somministrato è un personale
precario che è in balia dei rinnovi contrattuali e che non vede
sempre realmente riconosciuti i propri diritti, cito un esempio non
a caso: il diritto alla maternità. Noi sappiamo, ahimè, che le
infermiere somministrate da Obiettivo lavoro devono scegliere se
continuare a lavorare, oppure se affrontare una maternità, perché
hanno la certezza che allo scadere del contratto il contratto non
viene rinnovato e questo è molto grave. Sono discriminazioni a cui
l'Amministrazione pubblica dovrebbe cercare assolutamente di porre
rimedio e non dovrebbe assolutamente cercare invece di prestare il
fianco.
Noi quindi prendiamo atto, Assessore, che nel 2015 ci sarà un
nuovo concorso per il personale infermieristico e per il personale
amministrativo e con questo ci auguriamo che in un breve lasso di
tempo il ricorso anomalo al personale somministrato abbia fine e lo
si utilizzi per le finalità che gli sono proprie. Grazie.
Presidente -
Punto 21 all'ordine del giorno.
