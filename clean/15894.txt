Classificazione
TRASPORTI E VIABILITÀ
Trasporti
Autostrade e trafori alpini


Resoconto integrale del dibattito dell'aula
Oggetto del Consiglio n. 2211 del 23 ottobre 1996 - Resoconto
SEDUTA ANTIMERIDIANA DEL 24 OTTOBRE 1996
OGGETTO N. 2211/X Riapprovazione, ai sensi dell'articolo 31,
ultimo comma dello Statuto speciale della legge regionale:
"Disposizioni in merito al transito di autotreni ed autoarticolati
attraverso il territorio del Monte Bianco". (Disegno di legge n.
180)
Articolo 1 (Finalità)
1. La Regione autonoma Valle d'Aosta, sulla base delle proprie
competenze in materia di strade, di tutela del paesaggio e di
imposizioni tributarie previste dalla legge costituzionale 26
febbraio 1948, n. 4 (Statuto speciale per la Valle d'Aosta), in
conformità all'articolo 1 della legge 26 novembre 1981, n. 690
(Revisione dell'ordinamento finanziario della regione Valle
d'Aosta) ed all'articolo 10 della direttiva 93/89/CEE del
Consiglio, del 25 ottobre 1993, relativa all'applicazione da parte
degli Stati membri delle tasse su taluni autoveicoli commerciali
adibiti al trasporto di merci su strada, nonché dei pedaggi e
diritti d'utenza riscossi per l'uso di alcune infrastrutture, al
fine di tutelare l'ambiente ed il paesaggio del territorio del
Monte Bianco, di salvaguardare la salute umana e di ridurre i
pericoli ed i rischi per i residenti ed i visitatori, disciplina,
con la presente legge, l'introduzione e l'applicazione di una tassa
finalizzata alla riduzione della congestione stradale, con
limitazione del transito di autoveicoli per il trasporto di merci
nel territorio del Monte Bianco.
Articolo 2 (Ambito di applicazione)
1. La tassa di cui all'articolo 1 si applica, a decorrere dal
novantesimo giorno successivo all'entrata in vigore della presente
legge, agli autoveicoli commerciali per il trasporto di merci a
quattro o più assi, definiti autotreni o autoarticolati
dall'articolo 54, comma 1, lett. h) ed i), del decreto legislativo
30 aprile 1992, n. 285 (Nuovo codice della strada), come modificato
dal decreto legislativo 10 settembre 1993, n. 360, provenienti o
diretti all'estero tramite il traforo del Monte Bianco, che
attraversano la Comunità montana Valdigne-Mont Blanc, comprendente,
ai sensi della legge regionale 2 novembre 1987, n. 91 (Norme
concernenti le Comunità montane), i comuni di Courmayeur,
Pré-Saint-Didier, La Thuile, Morgex e La Salle.
2. Sono esenti dal pagamento della tassa i veicoli di cui al
comma 1 che effettuano trasporti relativi ad esigenze di carattere
umanitario ed a soccorsi in caso di calamità naturali.
3. Sono altresì esenti dalla tassa i veicoli per i quali,
dall'omologazione ottenuta ai sensi del decreto del Ministro
dell'ambiente del 23 marzo 1992 (Nuovi limiti alle emissioni di gas
inquinanti prodotti da motori ad accensione spontanea destinati
alla propulsione dei veicoli), pubblicato nel supplemento ordinario
n. 63 alla Gazzetta ufficiale n. 77 del 1° aprile 1992, risulta che
le emissioni di inquinanti gassosi e di particolato prodotte dal
motore siano conformi ai valori limiti fissati nella riga B della
tabella del punto 8.3.1.1. dell'allegato I al citato decreto.
Articolo 3 (Importo e modalità di pagamento)
1. L'importo della tassa è determinato in lire 50.000 per ogni
transito.
2. Il pagamento della tassa è effettuato al traforo del Monte
Bianco.
3. La Giunta regionale, sentite le società che gestiscono il
traforo del Monte Bianco, definisce le modalità di riscossione
della tassa.
Articolo 4 (Sanzioni)
1. I soggetti obbligati che non adempiono al pagamento della
tassa di cui alla presente legge sono tenuti al pagamento, oltre
che della tassa stessa, di una soprattassa pari al triplo
dell'importo dovuto.
Articolo 5 (Accertamento ed applicazione delle sanzioni)
1. All'accertamento delle violazioni delle disposizioni di cui
alla presente legge ed alla conseguente applicazione delle sanzioni
di cui all'articolo 4 provvedono i soggetti a ciò preposti ai sensi
della vigente legislazione.
Articolo 6 (Disposizioni finanziarie)
1. I proventi derivanti dalla riscossione della tassa di cui
all'articolo 1 e delle eventuali sanzioni di cui all'articolo 4
verranno introitati su apposito capitolo che la Giunta regionale è
autorizzata ad istituire nella parte entrata del bilancio della
Regione con la denominazione "Proventi derivanti dall'applicazione
della tassa per il transito di autotreni ed autoarticolati nel
territorio del Monte Bianco".
2. I proventi della tassa saranno destinati a:
a) interventi di protezione ambientale dei territori
attraversati da un forte flusso di traffico merci, su autostrada o
su strada statale, sulla base di un programma concordato fra la
Regione e gli enti locali territorialmente interessati;
b) interventi di miglioramento, di riqualificazione ambientale e
di sostegno all'adeguamento dei mezzi di trasporto alla normativa
antinquinamento;
c) iniziative dell'Espace Mont Blanc;
d) interventi di potenziamento del trasporto ferroviario;
e) oneri connessi all'applicazione della legge.
Articolo 7 (Coordinamento con la normativa comunitaria)
1. Qualora l'Unione europea provveda ad istituire una tassa a
carico del trasporto delle merci su gomma proporzionale ai
chilometri percorsi e/o correlata all'attraversamento di aree
alpine ecologicamente sensibili, la Regione Valle d'Aosta ridurrà o
eliminerà la tassa di cui alla presente legge.
Presidente Ha chiesto la parola l'Assessore all'ambiente,
territorio e trasporti, Riccarand.
Riccarand (VA) Questo disegno di legge era stato approvato dal
Consiglio nel mese di maggio '96 ed era stato poi rinviato al nuovo
esame del Consiglio da parte del Presidente della Commissione di
Coordinamento nel mese di luglio '96 con numerosi rilievi, che
riguardavano sia il debordamento delle competenze da parte della
Regione, sia presunte violazioni della costituzione, in particolare
l'articolo 120 della stessa, che garantisce la libertà di
circolazione.
I rilievi del Presidente della Commissione di Coordinamento sono
stati sottoposti all'esame del Centro direzionale per gli affari
legislativi, in modo da avere una valutazione sulla pertinenza
delle osservazioni e sulla possibilità di controdedurre rispetto a
queste valutazioni. Il parere del Centro direzionale è andato nel
senso di contestare tutte le affermazioni del Presidente della
Commissione di Coordinamento, ribadendo la coerenza e la
legittimità del provvedimento da parte dell'Amministrazione
regionale. Certo, dobbiamo usare le competenze che abbiamo in modo
pieno, che derivano dallo Statuto speciale, ma non ci troviamo di
fronte a violazioni di normativa costituzionale né di normativa di
carattere comunitario.
I rilievi del Presidente della Commissione di Coordinamento sono
piuttosto pesanti e per certi versi discutibili, per altri
assolutamente inaccettabili perché andrebbero a ledere fortemente
le prerogative statutarie della Valle d'Aosta, in particolare
metterebbero in discussione competenze consolidate in materia di
tutela dell'ambiente e del paesaggio.
In conclusione la Giunta propone al Consiglio di riapprovare il
disegno di legge senza nessuna modificazione, ai sensi
dell'articolo 31 dello Statuto speciale, in modo che il
provvedimento diventi legge a tutti gli effetti, oppure se il
Governo ritiene che ci sono elementi di incostituzionalità dovrà
impugnarlo di fronte alla Corte costituzionale. Per quanto ci
riguarda, riteniamo che il provvedimento sia legittimo. La
discussione sul merito è già stata fatta, quindi non sto a ripetere
le motivazioni a base del provvedimento che rimangono tutte valide,
semmai ancora aumentate; si tratta di ribadire la nostra competenza
in questa materia e quindi proponiamo la riapprovazione senza
modificazioni ai sensi dell'articolo 31 dello Statuto speciale.
Presidente É aperta la discussione generale.
Ha chiesto la parola il Vicepresidente Marco Viérin.
Viérin M. (PpVA) Pensavo che l'Assessore Riccarand, oltre a
ribadire che dobbiamo usare pienamente le nostre competenze senza
però lederne altre, proseguisse dando spiegazioni su quello che era
stato il suo intervento in un documento dell'11 luglio, che
chiaramente è un comunicato stampa che porta la sua firma, in cui
si dice: "L'Assessore Riccarand interviene sul rinvio che introduce
un'ecotassa sui TIR [...] è di questi giorni l'iniziativa
dell'Unione europea che introduce un'ecotassa generale sui TIR,
prevedendo prelievi più elevati per i mezzi pesanti che
attraversano regioni che presentano particolari problemi di tutela
ambientale".
Mi risulta che ci sia stata anche la partecipazione alla
giornata internazionale dell'azione contro gli eccessi del
traffico, svoltasi presso il tunnel del Monte Bianco, dove però ho
appreso da un articolo apparso su "La Stampa" del 15 di questo mese
quanto segue: "L'association pour le respect du site du Mont Blanc,
che ha sede a Chamonix, ha dato notizia sulla direttiva europea che
prevedeva una tassazione ecologica;" - e mi pare che sia la stessa
a cui Riccarand faceva riferimento nel suo comunicato stampa
dell'11 luglio - "in base a questa legge sembrerebbe che la Valle
d'Aosta e la corrispettiva Valle dell'Harre, essendo corridoi
obbligati, non abbiano i requisiti per beneficiare di una tassa per
l'inquinamento". Avrei avuto piacere che Riccarand avesse fatto un
intervento completo. Chiederei se è possibile ancora in discussione
generale avere chiarimenti in merito.
Presidente Ha chiesto la parola il Consigliere Chiarello.
Chiarello (RC) É vero che c'è stata una discussione l'altra
volta, però non ha lasciato il segno, tranne questa nuova...
Avevo chiesto l'altra volta all'Assessore, proprio per evitare
polemiche, se poteva quantificare i TIR che passavano, che non
rispondevano alla normativa CEE, per capire quanti TIR pagherebbero
questa ecotassa. Volevo capire cioè se questa tassa rimarrebbe solo
uno "specchietto per le allodole" oppure se effettivamente questa
Regione riscuoterebbe qualcosa, insomma se la riscossione non costa
più di quanto si spende per averla. A me sembrava importante capire
che tipo di autoarticolati passano sulla nostra autostrada.
Ci sono delle mozioni che passeranno in questo Consiglio nel
pomeriggio probabilmente, in cui si chiede di abbassare il pedaggio
per gli abitanti della Valle d'Aosta e anche per gli abitanti
d'Oltralpe, questa mi sembra una contraddizione. Ai camion che
arrivano dal Canavese e dal Piemonte si mette una tassa, senza però
dire quanti sono i camion che pagherebbero la tassa.
Vorrei capire qual è la situazione in questo momento al
passaggio del Monte Bianco, dato che ci sono tutti gli strumenti
per verificare quanti TIR non sono a norma CEE. Le norme
comunitarie partono dal '92, continuo a dire che sull'autostrada
passano ormai tutti camion nuovissimi: allora, non è che facciamo
una legge per mettere una tassa che poi non riscuotiamo, perché la
legge è già superata?
Presidente Ha chiesto la parola il Consigliere Parisi.
Parisi (RV) Ammiriamo la caparbietà dell'Assessore Riccarand
che, contro tutto e contro tutti, ripropone questa legge; speriamo
che i risultati siano diversi da quelli che sono stati fino
adesso!
(... intervento di un Consigliere, fuori microfono...)
... della Giunta? Mi correggo, della Giunta, fa piacere che in
questo caso la Giunta sia compatta, in altre occasioni non è stato
così!
Il nostro pensiero ormai lo abbiamo già espresso; riteniamo che
questo modo vessatorio di affrontare la politica della salvaguardia
dell'ambiente non risolva i problemi reali, che questo
provvedimento si rifletterà sui cittadini perché sicuramente
l'ecotassa non verrà pagata dagli autotrasportatori e dalle società
di trasporto, ma graverà sulle spalle dei cittadini sui quali si
riverserà, che non sarà risolutrice dei problemi perché questo è un
intervento parziale, è un intervento che riguarda solo una zona
della Valle d'Aosta e non riguarda l'intero territorio della Valle
d'Aosta, che avrà gli stessi risultati che otterrà il bollino blu,
caro Assessore Riccarand. E vorrò vedere nel momento in cui scadrà
il tempo dell'applicazione del bollino blu, come verranno fatti i
controlli sui turisti che entreranno nella città di Aosta, perché
se il bollino blu vale per i residenti valdostani, lo stesso
bollino blu deve valere per chiunque entra nella città di
Aosta...
Vorrò vedere quali saranno i mezzi impiegati per far i controlli
a tutti i turisti non solo italiani, ma stranieri, che entreranno
nella città di Aosta, perché mi risulta che mentre da una parte,
giustamente, vogliamo salvaguardare la vita dei cittadini di Aosta
andando ad istituire le gabelle, dall'altra lasciamo che centinaia
di pullman che arrivano nella città di Aosta stiano per delle ore
con i motori accesi all'Arco di Augusto e in tutti i luoghi dove si
fermano per scaricare i turisti...
Se ci vogliamo impegnare per quanto riguarda la salvaguardia
ambientale e la migliore qualità della vita dei cittadini
valdostani, vediamo di affrontare i problemi nella loro
globalità.
Dico questo perché dalle ultime statistiche in merito alla
raccolta differenziata risulta che la città di Aosta, che era una
delle città che si erano interessata da più lungo tempo al problema
della raccolta facendo anche delle campagne, è oggi una delle
ultime località ad avere effettuato la raccolta differenziata.
Altro esempio, che abbiamo già detto, è quello dell'inquinamento
atmosferico derivante dagli impianti di riscaldamento; non mi
risulta che sia stata fatta ancora un'azione concreta, per andare a
verificare l'incidenza dell'inquinamento per quanto riguarda questo
problema. Si sono dette bellissime parole, si sono scritti "libri
bianchi", però il problema ancora non è stato affrontato nella sua
concretezza.
Va benissimo, Assessore, fare qualunque tipo di intervento
risolutore dei problemi dell'inquinamento; però portati avanti in
questa maniera, sicuramente non avranno i risultati che tutti noi
vorremmo che avessero.
Ora viene ripresentata questa legge con l'articolo 31 e di
fronte ad una riproposizione fatta con questa procedura, dove si
ribadisce la potestà decisionale della Regione, si ha un
atteggiamento di perplessità su come votare; però il problema di
fondo rimane quello che abbiamo sempre detto e che ripetiamo in
questa sede. Non crediamo che con questo sistema si affronti il
problema della migliore qualità della vita dei cittadini
valdostani.
Per adesso termino qui, semmai riprenderò la parola per
dichiarazione di voto, dopo aver sentito alcune risposte in merito
agli interrogativi che ponevo all'Assessore sugli altri aspetti che
coinvolgono il discorso dell'inquinamento atmosferico della città
di Aosta.
Presidente Se nessuno chiede la parola, dichiaro chiusa la
discussione generale.
Ha chiesto la parola l'Assessore all'ambiente, territorio e
trasporti, Riccarand.
Riccarand (VA) Rispetto alla questione posta dal Consigliere
Viérin, sugli orientamenti dell'Unione europea per quanto riguarda
le direttive sul trasporto su strada delle merci e sui comunicati
che sono stati fatti su questo argomento, la situazione è la
seguente.
L'Unione europea sta predisponendo una direttiva, di cui esiste
già una bozza e che è ancora in discussione nell'apposita
commissione, che prevede l'istituzione di una tassa generalizzata
sul trasporto di merci su strada in tutta l'Unione europea per
imputare al trasporto di merci su strada i costi reali, i
cosiddetti "costi esterni" di questo trasporto, i costi che
rappresenta questo tipo di trasporto per la comunità.
L'orientamento dell'Unione europea è quello di trasferire il
trasporto di merci su lunga distanza dalla strada alla ferrovia, e
quindi ad imporre una tassazione generalizzata sul trasporto di
merci su lunga distanza su strada.
Inoltre, questo provvedimento prevede la possibilità da parte
degli stati membri di istituire delle tasse maggiorate - rispetto
alla tassazione di base - per i mezzi che attraversano delle zone
che vengono definite "zone sensibili".
La discussione attualmente è proprio sulle caratteristiche che
devono avere queste zone sensibili; c'è la preoccupazione, espressa
in quel documento dell'Associazione per la difesa del sito del
Monte Bianco, che raggruppa i comuni francesi della Valle
dell'Harre, che in presenza di definizioni troppo restrittive di
queste zone sensibili possano, alcune zone come il Monte Bianco o
altre in cui non esiste un'alternativa ferroviaria, essere escluse
dalla possibilità di aggiungere quest'ulteriore tassa. Ripeto,
questo è un argomento in discussione; so che gli orientamenti della
commissione stanno andando nel senso di garantire a territori molto
delicati come quello del Monte Bianco di avere questa
possibilità.
Penso che le decisioni in definitiva dell'Unione europea
andranno proprio nel senso che abbiamo previsto. Non a caso il
disegno di legge prevede che il provvedimento previsto dalla
Regione Valle d'Aosta venga meno, nel momento in cui venisse
istituito in modo generalizzato a livello europeo o previsto da
provvedimenti conseguenti alla direttiva europea, questo tipo di
ecotassa sui TIR.
Lo spirito della nostra legge è comunque perfettamente
combaciante con gli orientamenti dell'Unione europea e con gli
orientamenti della direttiva che stanno discutendo nell'apposita
Commissione trasporti.
Per quanto riguarda il fatto che è prevista l'esenzione per i
mezzi che sono meno inquinanti e che rispettano determinati
parametri, non ho i dati esatti perché è impossibile in questo
momento averli, bisognerebbe fare un controllo capillare, però la
maggioranza dei mezzi che attualmente transitano non sono ancora
immatricolati sulla base delle disposizioni della normativa CEE,
che prevede degli step progressivi di adeguamento. Sicuramente con
il passare degli anni si arriverà ad un adeguamento perché è
previsto dalla normativa, però purtroppo oggi la maggioranza dei
TIR che passano non è ancora conforme a questi parametri, deve
ancora adeguarsi, e sono previsti tempi entro i quali può
farlo.
Questo significa che i livelli di inquinamento sono più alti.
Sicuramente la tecnologia oggi permette di abbassare notevolmente i
livelli di inquinamento e questo provvedimento permetterebbe di
selezionare il transito verso il tunnel del Monte Bianco, evitando
che passino i mezzi che sono maggiormente inquinanti.
Per quanto riguarda la questione posta dal Consigliere Parisi,
che va ben al di là della questione dei TIR, ma investe una
problematica più vasta sull'inquinamento atmosferico, credo che non
solo la nostra regione è all'avanguardia per quanto riguarda il
monitoraggio dell'inquinamento atmosferico: basti dire che sul
versante francese molto vicino a noi non c'è un apparato di
misurazione e di controllo come lo abbiamo noi, un apparato che è
in corso di affinamento e che consente oggi di monitorare, in
particolare per la città di Aosta - ma non solo -, quali sono i
livelli di inquinamento atmosferico.
Ma ci sono anche decisioni molto precise che sono state assunte
da questa maggioranza e da questa Giunta, vedasi ad esempio la
politica assunta nei confronti dell'uso della nafta, dell'olio
combustibile pesante, uso che è stato disincentivato, e che da sola
ha già portato ad una riduzione dei livelli di inquinamento
atmosferico. Faremo questo inverno una campagna di misurazione
sull'inquinamento di Aosta, per confrontarlo con periodi analoghi
di anni precedenti per vedere quali sono i risultati, ma
sicuramente gesti concreti e incisivi in questo senso già sono
stati assunti.
Presidente Chi chiede la parola per dichiarazione di voto? Ha
chiesto la parola il Vicepresidente Marco Viérin.
Viérin M. (PpVA) Abbiamo votato contro questo provvedimento per
tutte le motivazioni che i colleghi conoscono, non siamo stati i
soli, motivazioni che permangono in noi anche perché, come
giustamente ricordava il collega Parisi, ricadiamo quasi nella
situazione del bollino blu. Secondo me il bollino blu è una
situazione ancora più ipocrita, perché quando, caro Assessore,
andremo ad analizzare i dati, questi, con la campagna di
disincentivazione di utilizzo della nafta pesante ed altre cose, è
chiaro che saranno migliori!
Volevo ricordare a Parisi che è demagogia pensare che ci saranno
dei controlli sulle macchine non immatricolate in Valle d'Aosta;
purtroppo ci sarà il controllo per quel cittadino che arriverà da
Gressoney a fare una visita all'Ospedale, che se non avrà il
bollino blu prenderà 300mila lire di multa. Purtroppo questa legge
è stata approvata ed è entrata in vigore.
Tornando al disegno di legge in oggetto, noi ribadiamo quello
che abbiamo già detto in altre occasioni; confermiamo anche quanto
detto da altri colleghi oggi, e cioè che, nello stesso giorno in
cui anche da parte delle forze di maggioranza vengono presentate
delle proposte per fare degli sconti ai Valdostani - e non - sui
transiti sotto il tunnel del Monte Bianco, viene proposta, ai sensi
dell'articolo 31, la riapprovazione di questa proposta di legge.
Bisogna lasciare ai Valdostani fare le loro considerazioni, perché
penso che qui il gioco delle parti non si possa più modificare; noi
diciamo solo che, in funzione della riapprovazione ai sensi
dell'articolo 31, non voteremo contro, ma non potendo neppure
votare a favore, ci asterremo.
Il nostro parere su questo provvedimento è comunque di netta
contrarietà.
Presidente Ha chiesto la parola il Consigliere Parisi.
Parisi (RV) Ringrazio l'Assessore per le precisazioni.
Manteniamo un atteggiamento critico per tutto il discorso che
abbiamo già fatto in merito ai provvedimenti, però poiché con
questa riapprovazione si vuole ribadire la posizione della nostra
regione in merito alla sua autonomia legislativa, voteremo a favore
del provvedimento.
Presidente Ha chiesto la parola il Consigliere Linty.
Linty (LNPIAP) Faccio una dichiarazione di non voto. Non è mia
abitudine non partecipare alle votazioni, però io credo
profondamente nell'articolo 31 dello Statuto, perché è quello che
legittima tutta la potestà legislativa della nostra regione.
Non parteciperò però alla votazione intanto perché non condivido
l'iniziativa, e poi perché mi sembra che sia utilitaristica
l'invocazione all'articolo 31; cioè si invoca l'articolo 31 perché
si è deciso democraticamente di istituire una tassa per il traffico
pesante sotto il tunnel del Monte Bianco, ed io chiedo: perché non
si fanno disegni di legge che possano andare a richiedere una
riapprovazione ai sensi dell'articolo 31 - cito un provvedimento
perché era nell'ultimo Consiglio fatto - sul vettoriamento
dell'energia elettrica? Perché alziamo la voce per questa tassa e
non alziamo la voce per andare a chiedere quelle che sono
competenze sicuramente molto più importanti di una tassa sui
TIR?
Se la direzione di quest'Amministrazione regionale è quella di
riappropriarsi di competenze in parte usurpate dallo Stato,
monopolizzate da leggi statali, credo valga la pena spendere un po'
più di dibattito su questioni più importanti di una tassa per i
TIR.
Si dice, ed è vero, che si tratta di riapprovazione e quindi
anche se uno non condivide, può dare voto favorevole; ma vorrei
poter condividere un articolo di questa legge, forse sarei rimasto
alla votazione.
Dissi già in sede di approvazione del disegno di legge che mi
sembrava alquanto bizzarro che solo 4 anni prima si facessero
iniezioni di liquidità alla società Autoporto per far venire a
sdoganare a Pollein i TIR, e quindi lì nessuno parlava di ecotassa,
anzi, più ne venivano e meglio era; e adesso ci troviamo invece con
un cambio di tendenza a 180°.
Qualcuno dirà: meno male; certamente, ma il problema qual è? É
che solo pochi giorni fa ho sentito un rappresentante ministeriale
che aveva dato il parere negativo alla ristrutturazione della linea
ferroviaria Chivasso-Aosta, dicendo che c'erano troppe spese da
fare; ora, il desiderio di vedere meno TIR sulle strade lo
condividiamo tutti, però penso che dinanzi a certe dichiarazioni
rilasciate da rappresentanti ministeriali sul fatto che la linea
Chivasso-Aosta non è economicamente vantaggiosa per essere
rammodernata, la Giunta regionale dovrebbe prendere una posizione
secca, perché non possiamo pensare ad un trasporto alternativo con
una ferrovia come quella che abbiamo. Credo che il discorso quindi
vada più in là dell'atto in questione.
Tornando alla riapprovazione, io ci credo nell'articolo 31, ma
non posso riapprovare una legge della quale non condivido un solo
articolo.
Presidente Ha chiesto la parola il Consigliere Chiarello.
Chiarello (RC) Proprio perché ci si richiama all'articolo 31 e
proprio perché credo che sia una legge mal fatta, voterò contro,
perché anch'io, come dice Linty, se l'articolo 31 viene utilizzato
bene sono contentissimo e sono altrettanto contento che la Regione
abbia queste facoltà di poter legiferare, purché ripeto l'articolo
31 venga utilizzato bene.
Assessore, prima le chiedevo quanti TIR passano sotto il tunnel
senza essere a norma, perché penso che prima di fare una legge o un
regolamento si debba studiare il problema, cioè si debba decidere
di fare quella legge perché c'è quel problema.
E per studiare il problema occorre sapere quanti TIR passano,
quanto è l'inquinamento di quelli che non sono a norma. Lei dice
che non conosce il numero, ma subito dopo aggiunge che sono di più
quelli che non sono a norma; ma come fa a dirlo?
Come ha detto Viérin, mi sono appellato al buon senso; nella
stessa riunione di Consiglio oggi passeranno - e continuo a dire
che sono d'accordo, perché si deve dare una possibilità di transito
sotto il Monte Bianco con pagamento non altissimo proprio per
avvicinare le popolazioni - delle mozioni in cui si chiederà che ai
Valdostani venga abbassato il costo di questo passaggio, e nello
stesso tempo si chiede che ai camionisti - che fra l'altro
viaggiano per lavoro e non per diporto - venga fatta pagare una
tassa.
Mi sembra che anche come opportunità non sia un'opportunità
importante.
Spero che non si continui a fare pubblicità con il pallone al
traforo del Gran San Bernardo, cioè che la gente passi il traforo
del Gran San Bernardo.
Presidente Ha chiesto la parola il Presidente della Giunta, Dino
Viérin.
Viérin D. (UV) Tout à l'heure nous nous sommes penchés sur le
problème des rapports entre la Région et la commune d'Aoste, et
tout le monde revendiquait la compétence et l'autonomie de la
commune d'Aoste, et il ne fallait même pas imaginer que l'on puisse
introduire n'importe quel contrôle sur les financements qu'on
attribue à la commune d'Aoste.
Maintenant il s'agit, sur la base des procédures qui sont
établies par le Statut, de réaffirmer une autonomie et une
compétence de la Région. Ici nous avons toujours affirmé, et nous
le soulignons aujourd'hui encore - et je veux remercier M. Parisi
de l'avoir déjà fait -, qu'il y a deux moments: un moment de
présentation à cette assemblée d'un projet de loi, sur lequel
toutes les forces politiques expriment leur avis; par la suite - vu
que même si nous voulions pouvoir suivre une procédure différente,
aujourd'hui les règles institutionnelles nous obligent à soumettre
les actes que cette assemblée prend sur la base de son autonomie au
contrôle d'un organe de l'Etat - il y a un deuxième moment, il y a
une deuxième lecture de ces actes, sur la base desquels nous
jugeons opportun ou moins accepter les remarques éventuelles qui
nous sont formulées par le président de la Commission de
coordination.
Mais quand nous décidons de ne pas les accepter, parce que nous
considérons que ces remarques vont contre une compétence de la
Région, il ne s'agit plus de discuter comment cette compétence est
utilisée. Il s'agit d'affirmer avec force l'existence ou non de
cette compétence. C'est pour cette raison que nous utilisons le
dernier alinéa de l'article 31.
Mais ici le problème est un problème politique fondamental et
sur la base de l'utilisation de cette procédure on peut y croire ou
ne pas y croire, mais on ne peut pas y croire pour une partie et
après ne pas participer au vote.
Dans l'histoire de cette assemblée il y a toujours eu une prise
de position qui va dans cette direction: des forces politiques qui
s'étaient exprimées contre en première lecture, quand il s'agissait
de réaffirmer une compétence, ont eu une attitude différente, à
moins - et c'est peut-être une autre considération d'ordre
politique - que l'on ne croie pas à cette compétence. Mais alors ce
n'est pas un problème de contenu, il s'agit de dire que la Région
peut ou ne peut pas faire certaines choses.
Donc c'est pour cette raison aussi que nous voterons,
convaincus, ce projet de loi.
Je veux profiter également de cette occasion pour faire trois
considérations.
Tout d'abord - mais nous aurons la possibilité d'y revenir lors
de l'examen des motions - j'estime qu'on ne peut mettre sur le même
plan ce projet de loi et les motions qui ont été présentées pour un
tarif préférentiel ou pour un non-paiement de l'utilisation des
tunnels du Mont Blanc et du Grand Saint-Bernard, à mon sens il
s'agit de deux problèmes tout à fait différents.
Deuxièmement, ce n'est pas vrai - comme M. Linty l'a affirmé -
que dans le temps on avait mené une politique pour augmenter à tout
prix le nombre des passages au tunnel du Mont-Blanc des camions,
tant il est vrai que, même en l'absence de ces mesures, on a
vérifié qu'il n'y avait pas un rapport direct et, donc, que le
nombre des passages a diminué mais pour d'autres raisons aussi; les
mesures qui avaient adoptées par cette assemblée visaient
l'augmentation du nombre des camions qui effectuaient leurs
opérations de dédouanement à l'autoport d'Aoste et donc, là
également, on ne peut faire de parallélisme parce que les camions
continuent à passer aujourd'hui aussi.
Enfin, je veux rassurer M. Linty qu'il n'est pas le seul à être
attentif aux problèmes de l'énergie, le Gouvernement travaille dans
ce sens au-delà des affirmations, parce que nous serions prêts
aujourd'hui à soumettre à l'attention de cette assemblée un projet
de loi en la matière, mais nous devons attendre que les procédures
de privatisation de l'ENEL se définissent, parce que tant que les
procédures ne sont pas terminées la validité de la décision de la
Cour constitutionnelle, qui nous a malheureusement donné tort, a
encore son importance et produit encore ses effets.
Donc, nous ne voudrions pas venir ici et agiter un petit drapeau
simplement pour dire, mais non pour faire, certaines choses.
Presidente Pongo in votazione il punto 26a nel suo complesso;
trattasi di riapprovazione:
Presenti: 28
Votanti: 24
Favorevoli: 23
Contrari: 1
Astenuti: 4 (Lanièce, Marguerettaz, Tibaldi e Marco Viérin)
Il Consiglio approva
Presidente É pervenuta una richiesta da parte della minoranza,
poiché c'è una scadenza dei termini, di posporre i lavori del
Consiglio dalle 16 alle 16,45. Sottopongo la richiesta al
Consiglio.
(... intervento del Presidente della Giunta, fuori
microfono...)
Allora, i lavori anziché alle 16, inizieranno alle 16,30.
La seduta è tolta.
