Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1417 del 27 luglio 2005 - Resoconto
OGGETTO N. 1417/XII - Criteri applicativi della normativa
vigente concernente il rapporto di lavoro dei dipendenti pubblici
dell'USL. (Interrogazione)
Interrogazione
Premesso che:
- il D.L. 136/2004 ha previsto che i dipendenti pubblici
prima del raggiungimento del 67° anno di età possano chiedere
all'Amministrazione di appartenenza la permanenza in servizio per
ulteriori tre anni;
- la possibilità di permanere in servizio sino al compimento
del settantesimo anno di età è soggetta ad una valutazione
discrezionale della pubblica amministrazione;
- nella citata disposizione rientra anche il personale
medico;
i sottoscritti Consiglieri regionali
Interrogano
Il Presidente della Regione e l'Assessore delegato per
conoscere relativamente all'USL Valle d'Aosta:
1. se sono stati individuati dei criteri applicativi di tale
norma;
2. se dalla data di entrata in vigore della norma vi sono
state domande in tal senso e, in caso affermativo, quali risposte
sono state date e con quali motivazioni;
3. se nel caso di diniego all'applicazione della norma di
prosecuzione del rapporto di lavoro sono state avviate in tempo
utile le procedure concorsuali necessarie alla sostituzione del
personale.
F.to: Frassy - Tibaldi
Presidente - La parola all'Assessore alla sanità, salute e
politiche sociali, Fosson.
Fosson (UV) - È un'interpellanza che ha un nome e cognome
specifico, per cui è più difficile rispondere; fra l'altro, un caso
conosciuto da tutti i consiglieri che sono in quest'aula perché è
stato presentato quasi a tutti. Rispondo volentieri perché abbiamo
un debito nei confronti del collega Frassy, che ha scelto la nostra
struttura per farsi operare e riabilitare, quindi mi sembra un
debito giusto da assolvere. Il decreto legge n. 136/2004 ha
previsto che un dipendente dei pubblici servizi, quindi anche
medico, possa chiedere il trattenimento in servizio fino ai 70
anni. Ai sensi però dell'articolo 1, le aziende sanitarie hanno un
potere discrezionale di accettare o meno la richiesta; fra l'altro,
la recente giurisprudenza in tema di lavoro stabilisce che
l'azienda non ha neppure il dovere di motivare il diniego, e questa
è sicuramente una norma emanata a vantaggio dell'azienda.
Per rispondere alla domanda n. 1, quindi i presupposti per il
trattenimento in servizio sono indicati chiaramente dalla legge,
per cui non è previsto che le regioni individuino criteri
applicativi. Se poi vuole che le dica una mia idea personale, penso
che il processo di invecchiamento avvenga per tutti, anche per i
primari ospedalieri dirigenti, per cui il processo di
invecchiamento è una cosa naturale che non si può fermare e i 67
anni sono un limite corretto. Non si devono fare eccezioni su
questo, ecco perché - per rispondere alla seconda domanda - dopo
l'entrata in vigore della norma sono pervenute 2 domande che sono
state entrambe respinte. Sono state attivate le procedure
concorsuali, anche perché è un'area molto importante quella che
viene lasciata libera da un dirigente; se mi permette un altro
commento, penso che, siccome è un'area molto importante che in
Valle d'Aosta è forse ancora da incentivare, l'inserimento di nuove
forze può essere positivo. Rimane il rispetto umano per chi ha
lavorato correttamente e questo mi sembra di averlo sottolineato
più volte, anche con l'organizzazione di un recente congresso a
Saint-Vincent, che testimoniava tutto questo rispetto umano...
(interruzione del Consigliere Frassy, fuori
microfono)
... sì, sulle procedure lei sa che la prima procedura è
ricercare i commissari e questo vuol dire da un elenco cominciare a
scrivere dal primo al secondo al terzo dell'elenco se sono
disponibili a presentarsi; le lettere stanno partendo.
Si dà atto che dalle ore 10,40 riassume la Presidenza il
Presidente Perron.
Président - La parole au Conseiller Frassy.
Frassy (CdL) - Partirei dal fondo, Assessore, perché oggi la
sanità mi sembra sia prigioniera delle tempistiche, delle lettere
che partono, delle fatture che vengono ricevute o meno. Devo dire
che, tutto sommato, la precisazione che lei ha dato in coda alla
risposta è significativa, perché non sono state avviate le
procedure, salvo che qualcuno abbia pensato che bisognerà avviare
le procedure. Sostanzialmente avete tramutato in atto la potenza
del pensiero, cioè qualcuno ha pensato che bisogna avviare le
procedure e questo l'ha portata a dire che le procedure sono state
avviate. Normalmente, quando si ragiona non in termini metafisici,
ma in termini amministrativi, le procedure sono avviate nel momento
in cui il concorso è bandito e non nel momento in cui il dirigente
ha pensato di scrivere le lettere e il fatto che stiano per partire
le lettere alla ricerca di questi commissari mi fa dire che non è
ancora partita la procedura dell'avviso vero e proprio.
Avrei gradito che lei esplicitasse meglio le 2 aree interessate,
perché io ne posso conoscere una, ma non è detto che le conosca
tutte e 2, ma il problema di fondo è anche qui l'interpretazione
delle norme e devo dire che, per fortuna, lo Stato italiano aiuta
il legislatore regionale, perché, a fronte di norme poco chiare,
capisce che è necessario tornare sopra con delle circolari. La
circolare ministeriale del 5 dicembre 2004 dice cose diverse
rispetto a quelle che lei ha detto, citando anche qui una
giurisprudenza che non sappiamo se sia da "Un giorno in Pretura" o
quant'altro... ma l'obbligo di motivazione è caratteristico dei
provvedimenti della pubblica amministrazione, perché, in assenza di
quello, il potere discrezionale rischia di diventare un arbitrio;
di conseguenza, la motivazione serve a garantire quella
imparzialità che la pubblica amministrazione deve garantire nei
confronti di tutti, altrimenti vi è il rischio che si arrivi ad
emanare provvedimenti "ad personam". La circolare del novembre 2004
dice altre cose: dice che è necessario per l'Amministrazione
l'assunzione di determinazioni organizzative ai fini
dell'applicazione di tale norma e questo, letto in maniera organica
con quanto segue, vuol dire che è opportuno che le amministrazioni
adottino delle linee di comportamento; infatti si dice ad un certo
punto:
"è opportuno che le medesime..."
- le amministrazioni
-
"... indichino con proprio provvedimento un termine congruo
anche in relazione..."
eccetera. La regolamentazione di tale
norma di legge perciò sarebbe opportuna, perlomeno questo
suggerisce la Presidenza del Consiglio dei ministri con tale
circolare, che l'USL conosce, ma che ha omesso di citare nella
risposta. Le hanno pertanto fatto fare il "megafono" di una realtà
alterata, perché le hanno nascosto alcuni aspetti che lei non è
tenuto a conoscere ma, fossi io nei suoi "panni", mi adirerei
leggermente per non essere stato informato in maniera completa.
Il problema è un altro. La sanità valdostana patisce i numeri e
i numeri non sono solo quelli del bacino di utenza, ma i numeri
sono anche quelli della sovrapposizione delle strutture. Vi è un
Assessorato regionale della sanità, vi è un'USL e vi è una
struttura sanitaria che è l'Ospedale; di conseguenza, vi è spesso
il rischio che si perda di vista le...
(interruzione dell'Assessore Fosson, fuori microfono)
... certamente, l'USL comanda l'Ospedale, la Regione comanda
l'USL, alla fine vi è la tentazione che l'Assessore voglia fare il
direttore sanitario, vi è il rischio che il direttore generale
voglia fare il direttore sanitario e quant'altro e questo dato
oggettivo sta nel passato, che è un passato che non passa ed è
questo il rischio, nel senso che abbiamo assistito a concorsi
"congelati" e banditi a seconda delle convenienze politiche in un
passato recente, che lei non penso che non conosca, perché è un
medico politicamente attento, abbiamo assistito a strutture
semplici che scomparivano e diventavano complesse ed a strutture
complesse che diventano semplici, sempre qui a seconda dei tempi, a
seconda delle persone che dovevano o non dovevano conseguire certi
obiettivi. Questo lo abbiamo pagato in termini di qualità
dell'offerta sanitaria, perché la mobilità passiva che la Regione
paga la dice lunga sulla credibilità di certe influenze e
condizionamenti politici; questo è il passato.
Chiudo con un dato: l'efficienza dell'azione amministrativa, e a
maggior ragione della sanità, dovrebbe essere un obiettivo
primario. Lei, se non lo sa, si informi, ma nelle ultime 2
settimane gli ambulatori della riabilitazione sul territorio e in
Ospedale sono stati chiusi per carenza di personale medico
fisiatra. Voi avreste dovuto avviare in tempi brevi procedure
concorsuali e non pensare solo che avreste in seguito cercato i
medici per il concorso e chissà quando verranno fatti i concorsi.
Mi sembra che la sanità continui a rimanere prigioniera della
politica, anche quando a capo della sanità vi è un medico e questo
ci dispiace come politici, ma ancora di più come cittadini.
