Classificazione
ORDINE PUBBLICO - FORZE ARMATE
Pubblica sicurezza
TRASPORTI E VIABILITÀ
Trasporti



Oggetto del Consiglio n. 868 del 22 settembre 2021 - Resoconto
OGGETTO N. 868/XVI - Interpellanza: "Interlocuzioni con il
Comune di Aosta per la soluzione del problema del degrado della
zona dell'autostazione".
Bertin (Presidente) -
Punto n. 28 all'ordine del giorno.
Per l'illustrazione, ha chiesto la parola la consigliera Foudraz,
ne ha facoltà.
Foudraz (LEGA VDA) -
L'interpellanza che viene portata
oggi in aula riguarda appunto lo stato di degrado in cui versa una
zona della città di Aosta, peraltro capoluogo della Regione, e
nello specifico appunto la zona che è situata nei pressi della
stazione degli autobus e dei treni come ha citato appena adesso il
collega Manfrin, una situazione che si sta trascinando ormai da
parecchi anni e che probabilmente ora ha raggiunto il suo
apice.
La presente iniziativa scaturisce a seguito di un articolo che è
apparso su un quotidiano locale pubblicato in data 25 agosto ultimo
scorso dove viene evidenziata la criticità di questa parte della
città, ogni giorno da ormai diverso tempo, come dicevo, si assiste
a episodi che vanno contro a quello che può essere il decoro di un
luogo, però non si tratta solo di decoro, ma si tratta anche di
situazioni che potrebbero avere dei risvolti di natura appunto di
ordine pubblico.
Dall'articolo in questione è emerso da parte di coloro che
quotidianamente lavorano nella zona come ormai ogni giorno si
trovino ad affrontare situazioni parecchio allarmanti: situazioni
di bivaccamenti, letti di fortuna, immondizia sparsa qua e là ma
purtroppo si assiste anche a scene di spaccio di stupefacenti
piuttosto che di prostituzione. Il problema non è solo all'esterno
dell'area in esame ma anche nei bagni dell'autostazione che sono
ormai diventati luoghi nei quali è permesso fare di tutto e dove si
assiste a scene di ogni genere. Sempre nell'articolo citato viene
fatto presente che un tossicodipendente, dopo l'assunzione di una
dose avvenuta appunto nei bagni, era ridotto in sangue, sangue che
ha imbrattato i locali ed è stato necessario quindi chiamare
l'intervento dei mezzi di soccorso, ma purtroppo dopo un'ora
l'individuo era nuovamente sul posto. La zona della stazione degli
autobus e dei treni di Aosta è un luogo dove transitano tantissime
persone poiché lì arrivano e partono i treni e lì arrivano e
partono tutti i mezzi di trasporto su gomma che provengono o si
dirigono nei vari comuni della Valle. Sono tantissimi gli studenti
che transitano lungo quel percorso per dirigersi a scuola e per poi
fare rientro a casa passando da lì e non a orari proibitivi ma in
pieno giorno. Transitare in quei luoghi, anche in pieno giorno, ti
lascia comunque sempre quel senso di paura, di non essere in un
posto sicuro. Questo purtroppo non succede solo ai giovani, credo
sia una sensazione che capita anche alle persone adulte. Quanti
genitori fanno raccomandazioni del tipo: "mi raccomando, quando
scendi dal pullman, non fermarti in quella zona e vai subito a
scuola" oppure "non andare troppo presto ad aspettare il pullman,
arriva giusto qualche minuto prima della sua partenza". Credo che
tutti coloro che hanno dei ragazzi in età scolastica dicano frasi
di questo genere e io sono la prima a farlo.
La paura che i nostri ragazzi possano fare brutti incontri è
tanta, inoltre non dimentichiamoci che la stazione dei treni e dei
pullman è il primo luogo che un turista che entra in Valle con un
mezzo pubblico vede, insomma, è il biglietto da visita della città
e non è sicuramente una bella cartolina. Individui con bottiglie di
birra, di alcolici a ogni ora del giorno seduti o sdraiati lungo le
mura romane, tutto questo sicuramente non è un bello spettacolo.
Considerato appunto che sull'articolo in questione il primo
cittadino del capoluogo regionale asseriva che per le misure più
significative avrebbe dovuto confrontarsi anche con la Regione, si
interpella quindi il Governo regionale per conoscere se vi siano
state interlocuzioni tra l'Amministrazione comunale e quella
regionale per addivenire a una soluzione della problematica del
degrado e del decoro della zona e quali siano le azioni messe in
campo dall'Amministrazione regionale.
Presidente -
Risponde il Presidente della Regione, ne ha
facoltà.
Lavevaz (UV) -
Questa interpellanza fa riferimento a una
problematica ben nota, ahimè, che interessa una zona sicuramente,
come sottolineato dalla consigliera Foudraz, un punto sicuramente
centrale nella vita della città di Aosta con la presenza
dell'autostazione, della stazione ferroviaria, eccetera, quindi con
un passaggio elevato durante tutte le ore del giorno e anche della
notte.
Come ha correttamente riportato anche lei nel suo testo,
riportando anche l'articolo di stampa, il Sindaco di Aosta, a cui
compete sostanzialmente in prima battuta la questione essendo il
Comune il proprietario della zona, sia della stazione degli autobus
che dei giardini adiacenti, ha già adottato delle misure importanti
in merito, in particolare per quanto riguarda la
videosorveglianza.
A dire il vero è una questione che abbiamo già affrontato
diverse volte sia con il Sindaco di Aosta, sia con le Forze
dell'ordine in almeno un paio ma forse anche di più riunioni del
Cosp recentemente svolte. Siamo assolutamente in linea quindi con
l'Amministrazione comunale per cercare di trovare una soluzione, è
già anche stato fatto un sopralluogo sul perimetro delle Mura
romane perché sembra essere un punto particolarmente critico perché
c'è un abbassamento del terreno e quindi è una trincea che permette
di nascondersi, quindi è stato fatto un sopralluogo con le
competenti strutture regionali, insieme al Comune, credo che ci
fosse anche un rappresentante della Questura per cercare di capire
un po' come mitigare un po' l'utilizzo di quelle zone perché sono
zone più difficilmente controllabili e quindi più facilmente
utilizzate per scopi poco proficui.
La risposta quindi alla sua interpellanza è questa: ci sono dei
rapporti aperti che continueranno nelle prossime settimane per
cercare di trovare una soluzione possibilmente definitiva a un
problema che conosciamo.
Presidente -
Per la replica, ha chiesto la parola la
consigliera Foudraz.
Foudraz (LEGA VDA) -
Grazie presidente Lavevaz per la
risposta che mi soddisfa poiché il mantenimento dell'ordine e della
sicurezza dei luoghi deve essere appunto una priorità che deve
essere garantita a tutti i cittadini, quindi è importante che ci
siano state le interlocuzioni tra Amministrazione regionale e
Amministrazione comunale sebbene la città di Aosta appunto sia
sotto l'Amministrazione comunale e non quella regionale ma, essendo
un capoluogo della Regione, mi sembrava opportuno mettere in
risalto la questione.
È importante quindi che tutti i cittadini di qualsiasi età si
sentano in sicurezza nell'attraversare una qualsiasi zona della
città perché ultimamente sono subentrati problemi anche in altri
luoghi della città, quindi è importante appunto la prevenzione e
pensare quindi a sistemi di videosorveglianza, piuttosto che dei
controlli da parte delle Forze dell'ordine più intensi e costanti e
magari pensare anche a una maggiore illuminazione delle zone.
