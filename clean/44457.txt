Classificazione
SPORT E TEMPO LIBERO



Oggetto del Consiglio n. 1459 del 27 aprile 2022 - Resoconto
OGGETTO N. 1459/XVI - Interpellanza: "Esami abilitativi
regionali per pisteur-sécouriste e previsione di un fondo per il
rimborso delle spese sostenute dai Valdostani che hanno svolto gli
esami abilitativi presso società private".
Bertin (Presidente) -
Punto n. 31 all'ordine del giorno.
Per l'illustrazione, ha chiesto la parola il consigliere Carrel, ne
ha facoltà.
Carrel (PA) -
Con quest'interpellanza vogliamo chiedere
un
focus
sui corsi abilitativi
per i
pisteurs-sécouristes
, una figura importante sia per il primo
intervento e il soccorso agli infortunati sulle piste da sci, ma
anche per l'organizzazione di ogni società di impianti a fune e
ricordo che hanno anche compiti quali l'apertura e la chiusura
delle piste, l'informazione della clientela e fanno anche da
riferimento per quanto riguarda le operazioni delle manutenzioni,
quindi una figura sicuramente molto importante e delicata. Ricordo
inoltre che l'articolo 4 della legge regionale n. 2/1997 prevede
che i neoassunti facciano due anni d'aiuto pisteur per poi poter
accedere, tramite il corso abilitativo, alla qualifica di
pisteurs-sécouriste.
Vogliamo chiedere quale sia l'ultimo corso organizzato dalla
nostra Regione per accedere all'albo dei pisteurs-sécouristes in
quanto diversi giovani ci hanno segnalato che hanno dovuto
partecipare a dei corsi privati per poter accedere a questa
qualifica in quanto le società avevano necessità di
pisteurs-sécouristes ma la Regione non organizzava questi corsi e
l'albo non era sufficientemente capiente.
Chiedere inoltre se sono previsti nel mezzo anche dei fondi per
andare a rifinanziare questi giovani lavoratori che hanno dovuto
sopperire a questa mancanza andando a effettuare il corso in
società di formazione private e abilitate.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega. Il servizio di
soccorso sulle piste di sci è disciplinato dalla legge regionale n.
2/1997, che all'articolo 4 istituisce la figura del
pisteur-sécouriste
definendolo quale operatore addetto al
recupero e al primo intervento di soccorso agli infortunati sulle
piste da sci.
La norma specifica inoltre che, compatibilmente con l'attività
di soccorso, al pisteur sono affidate anche mansioni di diversa
natura in relazione all'organizzazione di ogni singola località con
riferimento alla manutenzione delle piste, al servizio di apertura
e chiusura piste, all'informazione alla clientela. Queste altre
mansioni possono essere svolte dai pisteurs-sécouristes con il
supporto di personale dipendente assunto dal gestore in qualità di
aiuto pisteur.
L'articolo 5 specifica che alla qualifica di pisteur-sécouriste
si accede mediante la frequenza di specifico corso di formazione e
superamento dei relativi esami indetti dall'Amministrazione
regionale e ne disciplina i requisiti per l'ammissione.
L'articolo 8, comma 3bis, prevede tuttavia un esonero dalla
frequenza dei corsi di formazione con ammissione diretta alle prove
d'esame per l'acquisizione della qualifica per coloro che
comprovino di aver svolto per almeno due anni anche non consecutivi
le mansioni di aiuto pisteur oppure coloro che comprovino di aver
frequentato corsi di formazione non seguiti da prove d'esame per
profili professionali equivalenti a quelli di
pisteur-sécouriste.
Per completezza di informazione, segnalo che all'abilitazione
possono altresì pervenire coloro che, in possesso di titoli
professionali conseguiti in altre Regioni o Province autonome in
Stati membri dell'Unione europea, ne chiedano il riconoscimento ai
fini dell'iscrizione negli elenchi regionali. Ai fini del
riconoscimento dei titoli sono previste due sessioni annuali,
scadenza 31 marzo e 30 settembre. A seguito della presentazione
delle istanze da parte degli interessati, un'apposita Commissione
effettua l'istruttoria relativa a ogni singolo candidato e si
esprime per il riconoscimento o meno del titolo. In alcuni casi, al
fine di colmare un
gap
di competenze, il candidato è tenuto
a superare prove compensative che vengono prontamente organizzate
dagli uffici competenti. Gli ultimi esami per il rilascio
dell'attestato di abilitazione all'esercizio della professione di
pisteur-sécouriste sono stati indetti con deliberazione della
Giunta regionale n. 1350 del 9 ottobre 2017. Tale sessione d'esame
era riservata esclusivamente ai soggetti che avevano svolto le
mansioni di aiuto pisteur per almeno due anni, anche non
consecutivi, ai sensi dell'articolo 8, comma 3bis, lettera A, della
legge regionale n. 2/1997 e ai soggetti che comprovavano di aver
frequentato corsi di formazione non seguiti da prove d'esame per
profili professionali equivalenti a quelli di pisteur-sécouriste.
Si tratta pertanto delle categorie per le quali è previsto
l'esonero della frequenza del corso di formazione. Con successivo
provvedimento dirigenziale è stato approvato l'esito dell'esame
finale che ha visto l'abilitazione di dodici pisteurs-sécouristes
deputati alle piste da discesa. Dal 2017, con la procedura di
riconoscimento dei titoli e dell'esperienza professionale
conseguiti in altre Regioni o Province autonome in Stati membri
dell'Unione europea diversi dall'Italia, validi per l'iscrizione
agli elenchi regionali di pisteur-sécouriste, ai sensi della
deliberazione della Giunta regionale n. 533/2018 concernente:
"Disposizioni applicative della legge regionale n. 2/1997", sono
stati riconosciuti tredici titoli, sempre per piste da discesa.
Per quanto riguarda la domanda n. 2, a seguito del superamento
di specifico esame, sono stati abilitati dodici nuovi
pisteurs-sécouristes a cui si sommano undici soggetti dei tredici
sopracitati abilitati a seguito del riconoscimento titoli. Due
persone, pur avendo conseguito la qualifica sulla base del
riconoscimento dei titoli, non hanno infatti presentato istanza di
iscrizione negli elenchi regionali. Ricapitolando il totale dei
nuovi iscritti nel periodo 2017-2022: numero ventitré di cui dodici
per superamento esame e undici per riconoscimento titoli.
Per quanto riguarda la domanda n. 3, rispetto a quanto indicato
nell'iniziativa consiliare presentata, occorre fare però una
precisazione. Viene infatti affermato che molti aiuti pisteur, dopo
i tempi previsti per legge, effettuano esami abilitativi presso
società di formazioni private abilitate facendosi carico dei
rispettivi costi. Se è pur vero che non sono stati più organizzati
corsi di formazione
ex novo
, vale a dire per persone senza
esperienza oppure con un periodo di esperienza inferiore a quello
previsto dalla legge, è altrettanto vero che molti operatori già
prestano servizio sulle piste in qualità di aiuto pisteur. Per
questa tipologia di soggetti nel corso degli anni l'Assessorato è
intervenuto più volte con modifiche di legge che hanno portato al
testo di legge attualmente vigente rispetto alla regolamentazione
di questa figura professionale. Allo stato attuale, come spiegato
all'inizio di questa mia risposta, è prevista la possibilità di
esonero dal corso di formazione per coloro che, previa
certificazione dell'attività svolta, risultano aver prestato
servizio in qualità di aiuto pisteur per un periodo complessivo di
almeno due anni anche non consecutivi. Gli interessati possono
quindi iscriversi, ai fini dell'abilitazione, alla sessione di
esame in fase di organizzazione da parte dell'Amministrazione
regionale senza dover sostenere gli esami presso società private
facendosi carico dei relativi costi.
Allo stato attuale gli uffici competenti, di concerto con AVIF
che con nota protocollo n. 1278 del 7 marzo u.s. ha formulato
istanza in tal senso, stanno organizzando la nuova sessione
d'esame, credo che sia conclusa adesso ma la risposta è ancora
antecedente. Di primo acchito potrebbe sembrare che siano passati
troppi anni dall'ultimo esame che è stato svolto a fine 2017,
quindi per la stagione invernale 2017-2018; in realtà occorre
innanzitutto considerare che agli elenchi regionali risultano
attualmente iscritti 329 operatori per quanto riguarda le piste da
discesa e 7 operatori per quelle da fondo per un totale di 336
pisteurs-sécouristes, un numero tutto sommato significativo se
consideriamo la realtà valdostana benché non certo siano tutti in
attività, lei lo sa meglio di me. Occorre altresì considerare gli
effetti poi della pandemia e lo stato di emergenza dichiarato a
fine gennaio 2020 che hanno impattato fortemente sull'attività dei
comprensori sciistici negli anni 2020-2021. Non stupisce quindi che
la necessità di nuove abilitazioni sia stata manifestata da parte
dell'Associazione Valdostana Impianti a Fune, cioè dall'AVIF, nel
corso dell'ultimo trimestre dello scorso anno. Il corso
propedeutico organizzato da tale Associazione a supporto degli
aiuti pisteur che intendono sostenere esami di abilitazione credo
si sia concluso adesso il 21 aprile.
Rispetto a chi negli anni scorsi ha sostenuto spese per esami
abilitanti presso società private, non vi è allo stato attuale la
possibilità di erogare un rimborso anche in considerazione del
fatto che le risorse finanziarie disponibili sono state tutte messe
in campo per limitare le conseguenze socio-economiche sulle persone
così come sugli operatori economici della pandemia da Covid-19.
Presidente -
Per la replica, ha chiesto la parola il
consigliere Carrel.
Carrel (PA) -
Grazie Assessore. Sicuramente
quest'iniziativa è stata iscritta il 25 di marzo, discussa oggi ma
è stata iscritta già tempo fa, siamo a conoscenza che nel mentre ci
sono state delle evoluzioni e siamo felici che ci sia questo nuovo
corso di abilitazione perché crediamo che poter far crescere i
giovani che vengono assunti nelle società di impianti a fune sia
una delle priorità sia delle varie società, sia della Regione
proprio per evitare che questi scelgano poi altre strade e
soprattutto per cercare di valorizzarli. Ha ben ricordato lei, la
figura dell'aiuto
pisteur
è sempre più valorizzata ma è
sicuramente diversa da quella del pisteur, penso semplicemente alle
funzioni organizzative, un pisteur ha delle mansioni che un aiuto
pisteur non ha e quindi anche a livello aziendale avere quattro
aiuto pisteur non equivale assolutamente ad avere un pisteur, anche
perché deve sempre esserci un pisteur in servizio e questo è
sicuramente un altro aspetto da valutare dal punto di vista
organizzativo delle società di impianti a fune, ma sicuramente
questo è un tema che tratta il suo collega Bertschy, che è a
stretto contatto con l'organizzazione di questi corsi di cui
abbiamo chiesto informazioni proprio con l'auspicio che questi
vengano riattivati al più presto anche come Assessorato del
turismo.
