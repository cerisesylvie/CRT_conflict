Classificazione
ARTIGIANATO
COMMERCIO
DEMANIO E PATRIMONIO REGIONALE
INDUSTRIA



Oggetto del Consiglio n. 2344 del 21 settembre 2016 - Resoconto
OGGETTO N. 2344/XIV - Relazione ai sensi dell'articolo 4,
comma 2, della legge regionale 18 giugno 2004, n. 10 recante:
"Interventi per il patrimonio immobiliare regionale destinato ad
attività produttive e commerciali".
Rosset (Presidente) -
Punto n. 32 dell'ordine del giorno.
Ha chiesto la parola l'Assessore Donzel, ne ha facoltà.
Donzel (PD-SIN.VDA) -
Con un certo anticipo ho
distribuito a tutti i Capigruppo, chiedendo loro ovviamente di
fornire la documentazione ai colleghi dei gruppi, la relazione
dell'attività, perché la complessità del tema giustamente
richiedeva ampio tempo per riflettere sul documento stesso. Non
ripresenterò quindi qui in aula in dettaglio un documento molto
articolato, ma mi limiterò a segnalare alcuni aspetti che io
ritengo rilevanti per cogliere il significato di una relazione così
importante.
Consentitemi una premessa di carattere politico. Ieri, mentre mi
recavo in viaggio per un incontro di lavoro a Milano, ascoltavo la
radio sul canale uno con degli interventi di importanti di
autorevoli commentatori e giornalisti valdostani e sono rimasto
molto amareggiato da sentire alcune considerazioni che di primo
acchito potevano sembrarmi superficiali, ma poi invece esprimevano
una certa convinzione rispetto al fatto che si discuteva - e poi
capirete il nesso con la relazione - rispetto alle commemorazioni a
breve del centenario della Cogne. Il commentatore ha detto: "non ce
ne sarà un secondo e sicuramente quell'industria stona vicino alla
città". Ho sentito una serie di considerazioni, che mi hanno
riportato agli anni Ottanta, quando giustamente allora si lavorava
in un'ottica di terziarizzazione della città. La mia premessa
politica è: se in Valle d'Aosta continuiamo a portare in campo
discorsi di trent'anni fa, quando c'era una certa idea di
industria, una certa idea di sviluppo industriale, è certo che
diventerà difficile leggere relazioni come questa: risulteranno
pressoché incomprensibili. Se invece siamo convinti dell'atto di
sviluppo industriale che abbiamo sottoscritto, con l'idea di
un'industria sempre più vicina alla
green economy
, sempre
più legata ad uno sviluppo territoriale complessivo e si veda parte
integrante delle iniziative che facciamo nel settore turistico
legato all'agricoltura, forse riusciamo a capire lo sforzo che si
fa con le attività di "VdA Structure". Questo lo dico perché
naturalmente nel merito ci sono delle azioni che vanno in una
direzione. Io quindi sono convinto che questo sforzo che stiamo
facendo con questo tipo di società è assolutamente indirizzato a
sviluppo forte della Valle d'Aosta per quella che noi immaginiamo
per il futuro.
Fatta questa premessa, alcuni dati sono indispensabili: il primo
è che a tutt'oggi la società si presenta con un bilancio che è
fortemente migliorativo rispetto all'anno precedente, che però
perde ancora 1,7 milioni di euro: una cifra molto importante. Una
cifra molto importante, però vorrei paragonarla a quella del 2011,
dove si perdevano 3,25 milioni di euro. All'inizio quasi della
crisi economica quindi perdevamo il doppio di quello che stiamo
perdendo adesso, per cui uno sforzo enorme è stato fatto: uno
sforzo teso, da una parte, a migliorare i conti della società,
dall'altra, si è inciso anche, per esempio, sul personale in
maniera non indifferente. Si sono ridotti di molto i costi del
personale, quindi ci sarebbe da esprimere una certa soddisfazione
di fronte a questi numeri, che comunque segnalano un
trend
migliorativo. Se qualcuno mi chiede se sono soddisfatto di questi
conti, io dico di no, che c'è molto da lavorare, c'è molto da fare
in questo settore.
Nella relazione avete potuto vedere che con trasparenza si dice
che c'è qualche preoccupazione sui risultati 2016. Questo anche va
chiarito: non è in relazione alla situazione fotografata della
società, di cui ho parlato, dal 2011 ad oggi, è stata fatta nel
frattempo un'importante operazione. Come l'operazione iniziale di
VdA Structure è stato un salvataggio dell'industria in un momento
di estrema difficoltà, quello che si è venuto a creare dopo gli
anni Ottanta, soprattutto nel settore dopo la crisi enorme
dell'acciaio e di tante altre attività che sono andate in
difficoltà, si è cercato di salvare la struttura industriale di
questa regione, così si è intervenuti per salvare alcune realtà
produttive del mondo cooperativistico agricolo, conferendo a VdA
Structure queste proprietà. È chiaro che in questa fase di
passaggio ci sono degli oneri e dei costi che sicuramente
incideranno. Questo quindi per dire che quando si fa riferimento ad
una possibilità di un
trend
non in linea con il passato per
il 2016, cosa non contenuta per ora nella relazione ma
correttamente annunciata, si fa riferimento agli oneri di
un'operazione di salvataggio in un mondo estremamente importante
per noi, che è il mondo della produzione agricola, quindi uno
sforzo importante che si va a fare anche in quella direzione.
Una considerazione non superficiale che vorrei fare anche è che,
quando faccio riferimento allo sforzo che stiamo facendo in questi
settori, faccio riferimento ad un modello di sviluppo che non è che
ci siamo inventati noi: è esattamente il modello di sviluppo di
Bolzano e Trento. Vorrei che qualcuno andasse a vedere cos'è
successo a Trento nel 2013, quando dagli Stati Uniti hanno
telefonato che chiudevano la Whirlpool; non è che hanno deciso di
fare saune, circhi e campi da gioco, campi da golf nella vecchia
Whirlpool, che occupava 470 dipendenti licenziati in tronco, si
sono subito attivati in un'azione di reindustrializzazione
dell'area, affidando questo alla Trentino Sviluppo. Non è quindi
che agiamo fuori da un contesto in un'operazione, come qualcuno
forse all'esterno di queste mura va dipingendo ai cittadini
valdostani: stiamo facendo un'azione che ha una sua coerenza e una
sua linearità nell'ambito di un'azione di sviluppo sinergico di
tutti i settori, anche nelle aree di montagna. Un'operazione
importante che ritengo di dover rilevare è l'azione che è stata
fatta anche riferendosi al recupero dei crediti, che permette anche
questa non soltanto di dimostrare che, lavorando insieme alle
imprese, costruendo con loro dei percorsi di rientro, si recuperano
risorse ma si va anche ad incidere sul bilancio della società,
perché si va a ridurre il fondo di svalutazione storico e quindi si
va ad incidere sul bilancio complessivo. Una considerazione poi va
fatta rispetto a quanto incida questo tipo di attività, che
consente comunque migliaia di occupati nelle aziende che insistono
nelle proprietà regionali e che ovviamente portano con sé le
ricadute IRPEF, le ricadute poi delle aziende che versano.
Due cose non sono state riportate nell'analisi di quello che si
sta facendo e si farà...nel piano delle opere che è allegato, che
mi sembra interessante anche per quello che è in essere e che si
farà: i principali interventi previsti sugli immobili. Per quanto
riguarda la colonna 2016, mancano degli importanti interventi, mi
permetto di aggiungerli senza tema di smentita, ma ai commissari
più attenti che vorranno potrò fornire la documentazione che quanto
aggiungo qui a questo documento è comunque attinente al vero,
perché è già contenuto nel PEA e nel POST che abbiamo discusso in
passato, c'è 1 milione di investimenti sulla Cogne, a cui si
aggiunge un corrispettivo analogo da parte dell'azienda, quindi ci
sono 2 milioni di investimenti in essere che stanno per essere
appaltati a brevissimo. Una piccola parte è stata fatta con la
nuova portineria, ma adesso c'è la nuova fucina che deve partire e
pensiamo che questa operazione possa essere appaltata entro la fine
dell'anno. È quindi un intervento molto importante, perché
significa che l'azienda sta modificando la sua struttura
produttiva, andando su acciai sempre più performanti, un acciaio
specializzato di alta qualità nel settore dell'
aerospace
,
quindi con qualità ancora maggiore.
L'altro intervento di assoluta importanza che va rilevato è
l'accordo con Engineering, che porta 2,5 milioni di euro di
investimenti: il 48-49 percento di VdA Structure, il 51 a carico
della stessa Engineering, di riqualificazione di parti
dell'edificio che ci dicono che un'attività importante come quella
dell'Engineering di Pont-Saint-Martin, che ha un significativo
numero di occupati, continua ad investire nell'azienda e quindi ci
dà delle garanzie per il futuro su quel territorio. Nella relazione
poi avrete trovato una serie importante di iniziative, che guardano
a sviluppare l'imprenditoria. Su quel settore vi segnalo che, in
aggiunta a quanto contenuto, che qui non sto a riepilogare:
Impresa in azione
, la
startup
con il Piemonte, tante
iniziative che promuovono una partenza di cose nuove, è che su quel
fronte ci vuole un'ulteriore accelerazione ed è il bando che
abbiamo approvato per una gestione ancora più dinamica delle
pépinière
, che sono un punto debole in questo momento. Va
sicuramente rafforzata l'azione di semina affinché partano
iniziative nuove.
Per concludere, voi trovate già nella relazione una nota sul
programma di dismissioni; io mi permetto di non trattarlo oggi
perché il tema è all'attenzione delle Commissioni II e IV, penso
che lo discuteremo ancora in tali Commissioni, poi verrà portato in
aula come documento a sé stante. Se qualcuno poi vorrà dei
chiarimenti, li potrò fornire subito, però ritengo che, essendo
l'iter in questo momento nelle commissioni, è una segnalazione che
non mi sento di dover affrontare in questo momento. Da una parte
quindi dei conti che, come
trend
, sono migliorativi, ma, dal
mio punto di vista, non ancora performanti; dall'altra, c'è per il
futuro una prospettiva comunque di investimenti importanti che si
stanno facendo su realtà che funzionano, che agiscono: basti
pensare che in questo momento si stanno concludendo i lavori
sull'ex Olivetti I-Jet, quindi sulla SICPA di Arnad, sono
interventi di assoluta importanza. Molti altri interventi di
miglioramento dell'area di Pont-Saint-Martin sono in essere, si
stanno concludendo, stiamo finendo alcuni lavori anche a
Pont-Saint-Martin. Si è conclusa la parte più importante di
sistemazione della Xerox ed è stato appaltato proprio adesso il
nuovo lotto che concluderà l'attività della Xerox, quindi questa è
un'azione importante.
Dal mio punto di vista, la cosa più importante è che ci sono dei
progetti importanti sulle aree che storicamente gravano come indice
negativo, quindi voi avete visto soprattutto l'IMU e gli
ammortamenti incidono in maniera negativa sul bilancio: sono le
aree dell'ex...della Balzano, della Compagnia delle Indie, su cui
ci sono al momento una serie di progetti che potrebbero rilanciare
queste aree, quindi c'è per il futuro la possibilità proprio di
andare a scardinare alcune voci che sono diventate storicamente
negative nel bilancio per riportarle in attivo.
Presidente -
Ci sono richieste di intervento in merito
alla relazione dell'Assessore Donzel? Ha chiesto la parola il
Consigliere Chatrian, ne ha facoltà.
Chatrian (ALPE) -
Grazie Assessore Donzel per averci
illustrato la relazione in maniera sintetica dell'annualità 2015,
anche se fra due mesi, terminando il 2016, giustamente ci ha fatto
qualche considerazione anche sull'anno che ormai sta
terminando.
Qualche riflessione sull'operatività di questa società. Al di là
del dato economico che lei ci citava, indubbiamente, rispetto
all'anno scorso, qualche centinaio di migliaia di euro in meno per
quanto riguarda la perdita di esercizio dovuta soprattutto ad una
diminuzione dell'ammortamento. Al di là ancora del dato economico,
la riflessione che vorrei fare è legata soprattutto al lotto che
oggi ad Aosta risulta ancora molto disponibile all'interno del
lotto
pépinière
di Aosta, che confeziona ancora 11 lotti
disponibili. Questo è il primo dato che ho rilevato e che lei in
parte ha citato anche nella sua relazione; l'altro invece, più in
prospettiva, è cosa fare poi nel 2016 che sta terminando, quali
sono le note sull'attività di indirizzo per il 2016: ha parlato di
riduzione del costo del personale, io mi riallaccio a questo
discorso dal punto di vista organizzativo; la ridistribuzione delle
competenze all'interno dell'organigramma societario e
l'ottimizzazione dei costi del personale. Abbiamo chiesto in
commissione qualche giorno fa se potevamo audire lunedì i vertici
della società, proprio per fare mente locale soprattutto sulla
dismissione, potenziale ed eventuale, dei fabbricati che sono stati
conferiti all'interno di "VdA Structure": caseifici, cantine, beni
strumentali e non. So che la società sta cercando di trovare delle
soluzioni sia a livello generale, quindi linee guida a livello
generale, anche a livello puntuale perché comunque ogni
cooperativa, ogni fabbricato ha una sua storia a sé, oltretutto
ristrutturata o costruita in tempi diversi. Quello che chiederemmo,
Assessore, se è possibile su questo tema di cambiare non tanto la
marcia, ma cercare di arrivare a delle soluzioni per mille ragioni,
che lei conosce quanto noi, visto che diversi attori, diverse
cooperative e privati sono interessati ad acquisire sia i beni
strumentali, ma soprattutto la proprietà. Dall'altra parte che ci
sia un'omogeneità comunque all'interno delle linee guida, che ci
sia un trattamento, un
fil rouge
per tutte le cooperative
sia nel settore caseario che nel settore vitivinicolo.
Termino dicendo che io penso che la sfida dei prossimi mesi e
dei prossimi anni di VdA Structure, in quanto braccio operativo
soprattutto del suo Assessorato, sia quello di governare meglio i
processi, essere un po' più rapida a livello proprio di
accompagnamento dell'atto amministrativo nel momento in cui si è
deciso un certo percorso, per poter essere all'altezza di dare
delle risposte, ma soprattutto dare delle risposte positive che
vadano a creare quelle condizioni per ulteriori posti di lavoro...
e a quelle persone che comunque decidono di investire ancora
all'interno della nostra realtà della nostra regione.
Presidente -
Ricordo che siamo in discussione sulla
relazione dell'Assessore. Ha chiesto la parola il collega Gerandin,
ne ha facoltà.
Gerandin (GM) -
Ho ascoltato attentamente l'illustrazione
dell'Assessore e da una parte indubbiamente c'è una certa
soddisfazione, perché comunque l'andamento sta lentamente
migliorando, ma per chi ci ascolta volevo solamente fare un po' una
sintesi. Questa VdA Structure è quella che gestisce il patrimonio
immobiliare regionale, soprattutto quello legato all'industria e
quello che riguarda il commercio; questa società introita i canoni
di affitto e poi è chiaro che è una società che ha delle spese per
tutto quello che riguarda la parte legata ai servizi, IMU e
quant'altro. È una società che ha un valore di produzione di 4,581
milioni, ma che ha un costo di produzione di 6,472 milioni, per cui
se da una parte si va lentamente a far migliorare il deficit costo
produzione, valore produzione, bisogna sottolineare che nel 2011
questo squilibrio era molto più importante.
Mi sarei aspettato da parte dell'Assessore un breve cenno su
quello che può essere il futuro di questa società, perché è una
società che, volente o nolente, rientrerà nelle regole della Madia,
per cui quale futuro per questa società? Lei, Assessore, ha fatto
bene a dire che qualche preoccupazione sussiste riferita al 2016,
anche per il conferimento delle proprietà del mondo agricolo; anche
su questo come mai non si è riusciti a procedere, magari già nel
2015, a questo genere di operazioni.
Detto questo, è una società che va monitorata, una società che
gestisce il patrimonio immobiliare, soprattutto industriale ed
economico della Valle, è una società che con appositi accorgimenti
va, a mio parere, indirizzata in quella che può essere una
prospettiva futura.
Presidente -
Non ci sono altre richieste di intervento,
possiamo chiudere la discussione generale. Ha chiesto la parola
l'Assessore Donzel, ne ha facoltà.
Donzel (PD-SIN.VDA) -
Ringrazio i colleghi, sia quelli
che sono intervenuti oggi, sia i colleghi che seguono comunque le
attività in IV Commissione.
Due risposte proprio lampo per rispetto ai colleghi che hanno
giustamente fatto rilevare delle cose. Sulla
pépinière
condivido pienamente il ragionamento che ha fatto il collega
Chatrian: non ci siamo ad Aosta, andiamo bene su Pont-Saint-Martin
perché è situata vicino comunque al Piemonte, da Torino ci sono
degli interessi sull'area di Pont-Saint-Martin; su Aosta bisogna
essere performanti e proprio per questo abbiamo lanciato un bando
per la gestione delle pépinière, che dovrebbe dinamicizzare
finalmente, dare una risposta a questa situazione.
Per quanto riguarda il tema più delicato delle cooperative
agricole, ripeto una cosa che avevo detto tempo fa: su questo tema
c'è un confronto che è sempre fatto con l'Assessore
all'agricoltura, la Presidenza, quindi non è che entriamo come
Assessorato dell'industria a gestire un tema che coinvolge il
settore agricolo, però le indicazioni sono quelle di arrivare il
prima possibile alla stesura di questi contratti. Rispetto
all'omogeneità, posso assicurare che la trattativa viene fatta con
la Federazione delle cooperative per arrivare ad un modello
omogeneo per tutti; poi ogni cooperativa ha delle specificità molto
particolari: bisogna andare a leggere ogni singola situazione con
grande rispetto per le particolarità.
C'è tutto l'interesse e l'orientamento a consentire alle
cooperative che vogliono acquisire il bene di entrarne in
proprietà. Ovviamente questa cosa va fatta dopo che siano stipulati
i contratti; c'è già una fase però preliminare che consente di
acquisire immediatamente le attrezzature per dare un vantaggio
aggiuntivo alle cooperative.
Sicuramente bisogna governare meglio i processi; noi abbiamo
creato delle leggi: per esempio, la legge n. 10 per alleggerire
l'impatto sul bilancio di VdA Structure di certi interventi, cosa
che però comporta - lo sto scoprendo a mie spese - un raddoppio di
burocrazia perché VdA Structure fa dei lavori che devono poi essere
riesaminati dall'Assessorato delle attività produttive e dalle sue
strutture, c'è un rimpallo di documentazione tra il nostro
Assessorato e VdA Structure, per cui su questo ho chiesto e sto
lavorando affinché si possa essere, nel rispetto delle normative,
nel rispetto di tutte le regole, molto più performanti ed efficaci
per ottenere dei risultati.
Rispondendo anche al collega Gerandin, quindi in generale
certamente presteremo attenzione alle indicazioni del decreto
Madia, certamente, se ci saranno le condizioni che renderanno
necessario mettere mano all'assetto di queste società, verranno
presi naturalmente gli opportuni indirizzi. In questo momento c'è
un gruppo di persone che, secondo me, sta lavorando con energia, ci
sta mettendo qualcosa di più della normale attività burocratica nel
lavoro che fa e naturalmente se i dossier che sono in questo
momento sul tavolo sui grandi immobili, che in questo momento sono
fermi, dovessero finalmente decollare, potremmo dare delle risposte
importanti e forse non dico arrivare ad un pareggio nel giro di
pochi anni, questo è impossibile, però riuscire, secondo me, ad
alleggerire ancora in maniera più significativa questo disavanzo e
quindi continuare questo percorso importante che è stato fatto
negli ultimi anni.
Presidente -
Ha chiesto la parola il Consigliere
Chatrian, ne ha facoltà.
Chatrian (ALPE) -
Volevo aggiungere un ulteriore
elemento, magari trovare delle soluzioni anche con VdA Structure e
il suo Assessorato soprattutto per quanto riguarda piccoli lavori,
piccole manutenzioni o, prima di firmare il nuovo contratto di
locazione, ci sono certi lavori dove il privato direttamente, il
nuovo locatario può essere più rapido e più veloce, magari ad un
costo inferiore e riuscire a quadrare il cerchio sotto il cappello,
indubbiamente dal punto di vista legislativo ed economico, in modo
da velocizzare le entrate del potenziale locatario e soprattutto la
possibilità di pagare di meno e magari sostenere meno spese ed
essere molto più rapidi. Non su delle strutture o
infrastrutturazioni importanti, ma su dei lavori magari più piccoli
penso che ci sia la strada anche per essere più rapidi con i soldi
direttamente del privato e quantificabili all'interno del contratto
di affitto, del contratto triennale o pluriennale, quello che
è.
Presidente -
Non ci sono altri interventi, è una presa
d'atto.
Il Consiglio prende atto della relazione stessa.
