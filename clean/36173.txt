Classificazione
GIUNTA REGIONALE



Oggetto del Consiglio n. 437 del 13 febbraio 2014 - Resoconto
OGGETTO N. 437/XIV - Inizio della discussione sulla
risoluzione: "Invito all'Assessore al bilancio, finanze e
patrimonio a rassegnare le dimissioni dalla carica".
Presidente
- Ha chiesto la parola, per l'illustrazione,
il collega Viérin Laurent; ne ha facoltà.
Viérin L. (UVP)
- Merci Monsieur le Président.
Trattiamo della vicenda imbarazzante che ieri ha contraddistinto
una parte dei lavori di questo Consiglio Valle; una vicenda che, in
premessa, noi vorremmo affrontare senza fare sciacallaggio
politico, perché sia nei corridoi che in quest'aula, tra ieri e
oggi, nelle varie espressioni che si sono toccate su questa
vicenda...noi lo abbiamo sottolineato, non vorremmo e non vogliamo
neanche che qualcuno facesse la paternale su questo, dicendo: "mah,
si toccano le famiglie"... Noi vorremmo rimanere su un piano
politico, per una vicenda che deve rimanere politica, soprattutto
però convinti che la credibilità che la politica, l'Amministrazione
e gli amministratori, oggi deve e devono ritrovare, dipende molto
da vicende come questa, soprattutto in un momento, anche in Valle
d'Aosta, dove l'immagine delle classe dirigente, della classe
politica è turbata da diverse vicende, da credibilità, che,
probabilmente, la porta nei minimi storici nel nostro Paese,
l'Italia, ma in parte anche in Valle d'Aosta.
Noi crediamo quindi che l'atteggiamento che si ha in vicende
come questa dipende molto, è molto legato alla credibilità della
politica. Noi crediamo che ci sono cose che, quando si è
amministratore, si devono evitare, e purtroppo ci sono certe cose
che dipendono direttamente - o magari non dipendono neanche
direttamente dall'amministratore stesso - però vanno evitate; vanno
evitate perché? Perché intanto fanno mancare questa credibilità
alla classe dirigente e poi perché sono fatti che non pongono
l'amministratore stesso nella posizione di reale obiettività che
deve avere per gestire i dossier.
Cerchiamo di ricostruire la vicenda. Intanto...e lo diciamo al
di là dei risvolti penali che non dipendono da noi, che non
competono da noi...noi, ripeto, vogliamo restare sul piano della
discussione pacata e politica, però ferma. Ricostruiamo la vicenda.
Intanto sono mesi che noi chiediamo chiarezza, che chiediamo
chiarezza sulle società partecipate, che chiediamo chiarezza sul
Casinò, e questa è una conseguenza dell'ingorgo istituzionale che
si è creato e che sarà oggetto del Consiglio straordinario, perché
le società partecipate non ci hanno dato la possibilità, per il
tramite anche del Consiglio - e del Governo, soprattutto - di avere
accesso agli atti. Quindi noi siamo venuti a conoscenza di questa
vicenda, in Consiglio, in modo quasi fortuito, e non attraverso le
azioni e il ruolo che noi, come Consiglieri regionali, dovremmo
poter espletare. In questi mesi, a diverse riprese, abbiamo chiesto
trasparenza, abbiamo chiesto la documentazione: non ci è stata
fornita. Ieri, a una nostra domanda, se esisteva una
collaborazione, prima non è stato risposto, e poi, nel corso del
pomeriggio, è stata annunciata questa vicenda di una consulenza che
esiste, nell'Assessorato direttamente gestito dall'Assessore che ha
le deleghe al Casinò, per uno stretto parente. Diciamo questo
perché vogliamo ricostruire l'intera vicenda, perché in quest'aula,
poi, a richiesta di chiarimenti, è stato detto che questa
consulenza era antecedente e che risaliva al 2012, quindi
antecedente all'incarico di Assessore. Invece nella Conferenza dei
Capigruppo la versione viene leggermente modificata e quindi, anche
per rispetto a quest'aula e a chi ci ascolta fuori, ricostruiamo la
vicenda com'è: nel 2012 c'era un altro tipo di collaborazione, che
passava attraverso un'agenzia fuori Valle e che vedeva una certa
persona che collaborava indirettamente con il Casinò. Dopo, nel
corso del 2013, succedono certi fatti, anche politici: l'Assessore
assume l'incarico di Assessore e, soprattutto, assume le deleghe al
Casinò stesso, alla Casa da gioco, e a fine anno 2013 questa
consulenza viene attribuita. Quindi, Assessore, la vicenda è un po'
diversa rispetto a quella ricostruita in quest'aula e sulla quale
noi ci siamo lasciati ieri sera. Quindi, in parte per ricostruire
tutto, noi crediamo che...lei ci ha appunto ricostruito la vicenda
dicendo che, tra i tanti luoghi in cui sono stati inviati i
curriculum da parte di qualcuno, in quell'azienda il curriculum è
stato ritenuto valido senza nessun bando, ma con un affido
diretto.
E torniamo al discorso della trasparenza. Noi crediamo che sia
completamente inopportuna questa consulenza, inopportuna per lei,
intanto, e per tutti noi come amministratori, perché queste sono
cose che, se si avvallano, ne va appunto della credibilità e
soprattutto dell'opportunità politica che discende dal ruolo che
ognuno di noi, nella vita, è chiamato a ricoprire. Intanto, ci
chiediamo la discrezionalità e la trasparenza che riapre il
discorso...e sarà collegata all'altra risoluzione che noi abbiamo
presentato, perché noi non vogliamo fare del caso un caso
personale, ma qui bisogna fare un discorso generale; vale per lei,
Assessore, e vale per tutti gli eletti che si trovano in una
posizione diversa rispetto al resto della comunità, senza andare a
scomodare la storia e la famosa "vicenda della moglie di
Cesare".
Allora è certo che noi ci poniamo i dubbi sulla scelta che è
stata effettuata in assenza di trasparenza, di bando, ci poniamo
dei dubbi sul ruolo che lei ricopre e sull'obiettività che lei può
ancora avere oggi nel gestire un dossier della Casa da gioco,
sapendo che c'è questa questione. Ci poniamo anche dei dubbi su un
altro aspetto: la serenità di valutazione rispetto alle decisioni
che l'azienda sta assumendo, soprattutto in un momento di
difficoltà. Ecco anche l'inopportunità politica, al di là del caso
specifico! Ma queste consulenze sono proprio necessarie in un
momento in cui l'azienda sta licenziando, sta ridimensionando il
personale, sta ridimensionando gli stipendi? Abbiamo certi
dipendenti che ci parlano di 900 euro al mese in meno sul loro
stipendio...questo per dire che in questo momento l'inopportunità è
doppia! E allora ci chiediamo come sia possibile che questo si sia
verificato, e ci chiediamo anche (ed è per questo che chiederemo la
Commissione d'inchiesta): quante altre situazioni simili ci sono
nella Casa da gioco o nelle altre partecipate? Se non abbiamo gli
strumenti, Presidente La Torre, e lo dico anche a lei come
Presidente della II Commissione, se noi non abbiamo gli strumenti,
se non abbiamo le informazioni, diventa difficile fare delle
valutazioni politiche!
Noi crediamo che questo fatto sia grave, che ci sia una
responsabilità politica sua, Assessore - sarà lei a dirci se è
diretta o indiretta - e noi crediamo che lei debba trarre le
conseguenze da questa vicenda e a causa di questa vicenda. Crediamo
anche che questa sia un po' come una "mela avvelenata", non
sappiamo se Eva sia l'Amministratore delegato o il Presidente,
perché noi ci chiediamo anche quale sia la responsabilità del
Presidente in questa vicenda. Sappiamo benissimo che al Casinò
nessuna decisione, dalla prima promozione fino all'ultimo degli
incarichi, non viene portata avanti se non c'è il placet
dell'Amministrazione incarnato dal Presidente Rollandin. Quindi noi
le diciamo che questa è una mela avvelenata, che purtroppo lei ha
accettato e che non doveva accettare. Sul piano politico...e non
c'entrano niente i rapporti personali...noi crediamo che lei debba
fare un passo indietro, debba fare un passo indietro proprio perché
la credibilità sua, la credibilità dell'Assemblea, la credibilità
della classe dirigente e della classe politica è messa a dura prova
in un periodo dove già è ai limiti storici in termini di
popolarità. Quindi noi crediamo che questa situazione, come altre
situazioni, sia una delle situazioni più imbarazzanti che abbiamo
vissuto dall'inizio di questa legislatura, che si debba fare
chiarezza su questa vicenda, e non vogliamo sentir parlare di
ricatti e di altre questioni, perché quando si pone una questione
politica, si pone una questione politica...se poi qualcuno ha in
mente di fare altre azioni le faccia, e le faccia, le faccia,
perché quando si fa politica, si fa politica. Noi non possiamo far
finta di niente davanti ad una vicenda del genere, ce lo chiedono i
cittadini che ci hanno eletti, ce lo chiede la comunità; in un
momento dove la gente, effettivamente, non arriva a fine mese, in
un momento dove la gente ha difficoltà a mantenere il proprio posto
di lavoro o a trovare occupazione, noi, amministratori, abbiamo un
dovere ulteriore rispetto a questa comunità: dobbiamo essere al di
sopra di qualsiasi tipo di sospetto, e questa è una vicenda che
effettivamente la pone in una situazione di incompatibilità con il
ruolo che ricopre perché, oltretutto, questo Assessorato è
direttamente collegato. Il giorno che lei ha accettato queste
deleghe del Casinò è stata un'altra parte di mela avvelenata, al di
là della vicenda in oggetto (e noi glielo avevamo anche detto).
Noi crediamo che oggi, da un punto di vista politico, anche la
maggioranza debba delle risposte. Al di là della sua posizione, la
maggioranza deve capire se questa è una prassi che continuerà, se
questo è un qualcosa che si può avvallare, se questo è un qualcosa
che esiste nei vostri programmi, nei vostri progetti e se, al di là
di tutti gli altri risvolti, questa è un'azione che
contraddistingue questa maggioranza e il modo di agire che, forse a
parole, fuori da qui, tanti dicono in modo diverso, ma che nei
fatti, anche e soprattutto a causa di questo episodio, ci fa capire
che, in verità, non è così, e che questo è un brutto passaggio, una
brutta pagina della legislatura che stiamo vivendo.
Presidente
- Grazie. Dichiaro aperta la discussione
generale. Ha chiesto la parola il collega Chatrian.
Chatrian (ALPE)
- Sì, grazie Presidente.
Devo dire che intervengo su questa risoluzione firmata da tutti
i gruppi consiliari in maniera laica, in maniera puntuale, perché
mi sembra che in questi anni, e soprattutto in questi ultimi 6
mesi, più volte abbiamo discusso di questo tema. Non penso che
abbiamo perso tempo. Cari colleghi, in questi 6 mesi, noi, diverse
volte, abbiamo presentato delle mozioni, abbiamo presentato degli
emendamenti per andare a modificare le regole e abbiamo portato in
quest'aula degli esempi, abbiamo portato in quest'aula delle
criticità, abbiamo portato in quest'aula dei casi; abbiamo portato
in quest'aula, dicendo, spiegando, soprattutto a voi, colleghi di
maggioranza, che esistevano imprese di serie A, imprese di serie B,
forniture di serie A, forniture di serie B, assunzioni di serie A,
assunzioni di serie B, collaborazioni di serie A e collaborazioni
di serie B. E più volte avevamo chiesto, presentato - perché
l'Amministrazione regionale parla tramite atti - depositato, come
vi dicevo prima, mozioni che andavano in quel senso. La situazione
è grave per tutti; l'esigenza però di un posto di lavoro o per una
collaborazione è altissima, altissima. Noi, che siamo stati
deputati a fare il bene della collettività, dovevamo modificare le
regole e la nostra legislazione per creare le condizioni di pari
opportunità a tutti.
Purtroppo, nel discutere e nel fare qualche considerazione su
questa nuova risoluzione che presentiamo...una settimana fa, cari
colleghi di maggioranza, caro Governo regionale, ci avete obbligato
a richiedere un Consiglio straordinario proprio sulle società
partecipate e controllate; ci avete obbligato, perché nei primi 6
mesi questo Consiglio aveva deciso di dare corso e gambe per
modificare l'impianto legislativo regionale, perché c'è qualcosa
che non funziona, c'è qualcosa che va migliorato, ci sono i
raccomandati, ci sono i raccomandati, e non ci sono le pari
opportunità per i valdostani! Vi abbiamo portato dei casi, come
dicevo prima, vi abbiamo dato persino la
chance
, abbiamo
ritirato una mozione che diceva:
"Impegna il Governo regionale a
introdurre le medesime norme utilizzate dalla pubblica
amministrazione in merito all'affidamento dei lavori, forniture,
beni e servizi ed assunzioni"
...ve l'avevamo scritto, nero su
bianco, 4-5 mesi fa. Abbiamo ritirato questa mozione perché c'era
stato un impegno del collega Presidente La Torre e di tutta la
maggioranza...è vero, ci sono i raccomandati nelle società
partecipate e controllate, ci sono le posizioni di serie A e di
serie Z, quindi dobbiamo modificare le regole. Ci avete obbligato
la scorsa settimana a presentare un Consiglio straordinario...ma
per fare che cosa? Noi Consiglieri abbiamo il diritto di sapere
come viene gestito il bilancio di queste società, quali scelte
gestionali operative vengono fatte di anno in anno e sulla base di
quali obiettivi. Due: noi Consiglieri, l'Assemblea legislativa
tutta, eletta dai valdostani, ha il diritto di sapere e conoscere
con quali regole si assumono le persone...questo è quello che
abbiamo detto una settimana fa, nella nostra conferenza stampa...le
varie collaborazioni, le varie consulenze nelle società, con quale
criterio si assegnano gli affidamenti, gli appalti, le gare, le
procedure, le procedure negoziate, aperte o chiuse.
Riprendo una frase che dissi qualche giorno fa, in conferenza
stampa:
"I valdostani, tutti indiscriminatamente, hanno pari
diritto di essere presi in considerazione da CVA, dalla Casa da
gioco, da Finaosta, da Vallée Structure, dalle piccole-grandi
società, alle agenzie, fondazioni che vivono grazie a finanziamenti
diretti pubblici, cioè di tutti i valdostani, nel momento in cui ci
sono assunzioni, incarichi, merci, forniture, beni e servizi"
.
E vi leggo ancora un'altra frase che ho citato una settimana fa e
che da tanti anni ripetiamo e cerchiamo di presentare in mozioni
che vanno in quella direzione:
"Nessuno deve essere escluso solo
perché non fa parte della cerchia, delle conoscenze o, peggio
ancora, del cerchio magico"
. Queste sono frasi che ho
utilizzato la scorsa settimana nel momento in cui abbiamo
presentato la necessità e l'urgenza di richiedere al Presidente
Rini un Consiglio straordinario sulle società partecipate e
controllate. E dissi anche questo:
"...perché è questo che
succede purtroppo in Valle d'Aosta: se non sei nella lista delle
persone gradite, uno può consegnare tutti i curricula che vuole, a
tutti i gruppi, alle 50 società partecipate regionali direttamente
o indirettamente, che non tocca boccino"
...non tocca il
boccino, cari colleghi, non gli vengono neanche date le risposte!
Almeno una risposta con una semplice mail, dicendo: "siamo a posto,
non abbiamo bisogno, abbiamo persone più brave perché sanno fare
molto bene il loro lavoro"!
Ecco, io non voglio entrare più nel merito, però dico che
politicamente questa è un'altra brutta pagina per la Valle d'Aosta
e per la credibilità della politica valdostana. E sono sicuro che,
al di là di questa risoluzione che noi abbiamo presentato, urge
modificare il nostro impianto legislativo. Le altre Regioni a
Statuto ordinario stanno andando in quella direzione, stanno
riportando al centro del dibattito e delle indicazioni degli
indirizzi: uno, il Consiglio regionale; due, stanno portando
all'interno delle varie leggi legiferate - scusate il doppio
passaggio - dei singoli Consigli regionali, che le società
partecipate direttamente o indirettamente, quando devono affidare o
appalti, o lavori, o assumere persone, o chiedere delle
collaborazioni, devono farlo tramite bandi e gare e poi...vinca il
migliore! Penso che sia alla base di questa discussione e sia il
minimo comune denominatore. Ce lo chiedono le persone...ce lo
chiedono le persone che non hanno neanche la possibilità di farsi
conoscere, neanche la possibilità di dire: "io ho questo
curriculum, io ho queste competenze, io so fare quel mestiere molto
bene, datemi almeno la possibilità di partecipare"...ecco, queste
cose non devono più succedere.
Io penso che il collega Baccega, in questi 6 mesi, abbia
accettato questa sfida della Casa da gioco, in maniera...come posso
dire? anche sapendo perfettamente che la situazione era
difficilissima, delicata, e tutto, però ci sono momenti in cui
forse conviene fare un passo indietro. Le chiediamo veramente,
"politicamente", di fare un passo indietro per il bene anche di
quest'Assemblea, per poter nei prossimi mesi, modificare subito le
nostre leggi, in modo che anche i non raccomandati, anche i "non
raccomandati" o i figli di non politici o non vicini alla politica
possano partecipare, possano farsi conoscere, possano lavorare
nelle grandi e piccole società partecipate e controllate. Ce lo
chiedono le persone, ce lo chiede la nostra dignità, la nostra
morale...e poi in questa sede parliamo di bene collettivo e
collettività! Io penso, caro collega Baccega, che l'unico passo che
lei può fare è un passo indietro, perlomeno dal Governo
regionale...e forse anche nei confronti delle centinaia di persone
che, in questo momento, non hanno neanche la possibilità di
giocarsi la propria
chance
perché non hanno conoscenze.
Io penso quindi che questa brutta pagina deve essere chiusa
subito, al più presto, con un impegno forte che probabilmente
andremo a discutere il 21 febbraio, nel momento in cui andremo a
confrontarci, a declinare sicuramente che dobbiamo modificare al
più presto l'impianto legislativo e che le discriminazioni in Valle
d'Aosta devono essere azzerate al più presto. Grazie.
Si dà atto che dalle ore 11,47 assume la Presidenza il
Presidente Emily Rini.
Rini (Président)
- A demandé la parole le collègue
Ferrero.
Ferrero (M5S)
- Grazie Presidente.
Vedete, quando io e il collega Cognetta abbiamo deciso di
candidarci, una delle motivazioni più forti è stata proprio questo
modo di gestire a livello personale, a livello familiare, a livello
parentale la politica. Noi facciamo...e personalmente io, oggi,
faccio difficoltà a mantenere dei toni pacati, perché la mia voce
non è la voce del Consigliere regionale, è la voce inascoltata - ma
che urla fuori da questo Palazzo - delle centinaia di giovani
valdostani, capaci, con titoli di studio, con buona volontà, che
sono esclusi semplicemente perché non sono i figli dell'Assessore,
semplicemente perché non hanno la tessera della Stella Alpina o
dell'Union Valdôtaine, semplicemente perché non sono allineati: è
una voce che grida la rabbia. E allora assistere a questo teatrino,
un teatrino che farebbe impallidire il Cetto La Qualunque di
Antonio Albanese...qui siamo di fronte a dei Cetto La Qualunque in
salsa valdostana: più case per tutti, più posti di lavoro per tutti
e...vedremo adesso se le inchieste che riguardano alcuni ex
candidati dell'Union Valdôtaine, daranno la conferma che, anche
qui, c'è un PDP, per chi vuole capire...
Ecco, senza entrare ulteriormente e approfondire, come ha detto
il collega Viérin, non si tratta di una questione personale, si
tratta di una questione politica, di come si vede la politica,
perché è impossibile che il figlio dell'Assessore trovi il posto
nel momento in cui l'Assessore è in carica! Come ci viene da ridere
quando l'Assessore ci racconta del fatto che "casualmente",
fortunatamente, il figlio lavorava per una società milanese che
collaborava con il Casinò già prima. Una botta di c...direbbe
qualcuno...ma perché capitano tutte a voi? Gli sfigati sono sempre
dall'altra parte? Vedete, noi ormai siamo stufi di questa cosa e
molta gente che è al di fuori del Palazzo è stufa di questo
andazzo!
Secondo noi alcune incrostazioni vanno rimosse assolutamente, e
questo modo di fare...che poi per quanto riguarda voi, della Stella
Alpina, si concretizza anche in altre questioni che avremo modo di
vedere più avanti e in un'occupazione sistematica da parte di tutti
i vostri ex delle partecipate, ecco, è veramente la
rappresentazione di un sistema in fallimento. Voi state tenendo
ancora in vita una specie di persona che è in stato vegetativo.
Vedremo quanto riuscite a farla durare, ma sappiate che lì fuori,
per quello che è successo recentemente, per quello che è l'esempio
che continuate a portare, le cose non saranno tollerate
ulteriormente. La nostra è quindi una voce che vi invita a un senso
di responsabilità, a trarre le dovute conclusioni da quello che è
accaduto ed a fare un passo indietro, perché l'unica cosa...se vi è
rimasto, ammesso che lo abbiate mai avuto, un grammo di dignità...è
quello di lasciare il posto che occupate.
Presidente
- La parola al collega Donzel.
Donzel (PD-SIN.VDA)
- Grazie Presidente.
L'argomento è estremamente delicato perché attiene anche a
questioni, così, personali, che riguardano soggetti che non sono
presenti in quest'aula, però nello stesso tempo io penso che vi
siano dei doveri dai quali non possiamo sottrarci come Consiglieri
regionali.
Noi, questa questione non la solleviamo adesso, in un momento di
evidente difficoltà della maggioranza, di difficoltà crescente a
gestire la situazione; questa questione dei criteri con cui vengono
assunti tutti i cittadini valdostani, i figli di...e quelli che non
hanno padri e padroni, a noi non interessa. Ci è sempre interessato
un discorso di meritocrazia che, tra l'altro, tra i banchi della
maggioranza abbiamo sentito ripetere più volte di fronte ai tagli
pesanti alle borse di studio per gli studenti e quant'altro; ci è
stato detto: "ma qua, non è che ce n'è da sprecare di denaro
pubblico" e che la meritocrazia sia la strada da seguire
per...allora, tutta questa discussione cadrà nel momento in cui noi
sapremo che c'è stato un bando pubblico di assunzione, c'è stato un
percorso trasparente, tante persone hanno potuto, tanti giovani
valdostani hanno concorso per una certa consulenza e, alla fine, il
migliore ha prevalso. Se da quello che abbiamo capito noi questo
bando pubblico, trasparente, aperto a tutti i giovani valdostani,
non c'è stato, altra è stata la procedura; allora, se altra è stata
la procedura, non è stata che quella di una valutazione soggettiva
degli amministratori della Casa da gioco.
E qui veniamo ad un discorso...e non è una novità quello che
dice qui il Partito democratico...è da anni che vi chiediamo di
piantarla lì con le assunzioni interinali nell'USL per bypassare le
graduatorie, è da anni che vi chiediamo...quindi non è una
questione che poniamo oggi, e non vorrei che lei pensasse che c'è
un che di personale...è una questione che abbiamo posto al Governo
regionale degli ultimi 6 anni (perché prima non ero qui): di farla
finita con questo modo di assumere le persone. Probabilmente prima
non c'era nella società valdostana quella rivolta perché sul lavoro
c'era il 4 percento di disoccupazione, che corrisponde alla quasi
totale occupazione, per cui la gente magari ingoiava dei rospi,
faceva finta di niente, ma oggi siamo in una situazione in cui
abbiamo una percentuale di disoccupazione giovanile che è la più
alta tra le Regioni del nord d'Italia, siamo finiti nel grande
bacino delle regioni in via di sviluppo...non so se rendo l'idea
per quanto riguarda il futuro dei nostri giovani... Per questo
chiediamo che ci sia l'assoluta garanzia che valgano i percorsi
meritocratici, valgano in tutti quelli che sono i settori pubblici,
compresi...l'abbiamo detto...non oggi, non perché c'è il "caso
Baccega", l'abbiamo sempre detto, anche in CVA, anche al Casinò
devono essere percorsi pubblici, trasparenti, aperti, la
possibilità di giocare a tutti le proprie
chances
, le
proprie possibilità. Questo è stato? Dalle prime informazioni che
abbiamo avuto non è stato così, non è stato così! Ed è chiaro che
si crea un'immagine per cui qualcuno, nel momento in cui non c'è
uno straccio di lavoro, nel momento in cui c'è una difficoltà
economica, qualche via preferenziale riesce a trovarla, e se poi
questo "qualcuno" è riconducibile al Governo regionale, è
riconducibile all'Assessore che ha la delega sul posto in cui viene
fatta l'assunzione, è troppo stringente, è troppo evidente che qui
qualcosa non funziona, è troppo evidente...qui non c'è un
accanimento sulle persone...è talmente palese, il fatto, che
richiede un po' di buon senso da parte del Governo regionale.
Allora...come dire? non è che vogliamo fare la rivoluzione
perché il Presidente della Regione ha accumulato tanti
interim
negli Assessorati, che ha più record di
Zöggeler...in questo è un campione, ha avuto anche
contemporaneamente due
interim
, sanità e istruzione...cioè,
da questo punto di vista, non sconvolgiamo niente, ma creiamo, con
questa richiesta, un percorso più sereno per affrontare la vicenda
del Casinò che, naturalmente, non finisce con la richiesta delle
dimissioni dell'Assessore, perché è come una lente di ingrandimento
che comincia a vedere delle disfunzioni qua e là, ma che deve
ulteriormente procedere, perché ulteriormente dobbiamo andare a
chiarire che queste modalità non siano più messe in atto dalle
società partecipate regionali.
Solo per farle capire, Assessore, solo per far capire al Governo
regionale già noi, come PD-Sinistra VdA, contestavamo i bandi
pubblici delle società partecipate che poi si concludevano con quel
colloquio mirato, ma almeno lì c'era l'illusione che veniva almeno
scritto pubblicamente: "c'è un posto e tutti quelli che vogliono
concorrere, concorrano". Qui c'è stato questo avviso, questo bando
pubblico che c'era una consulenza da mettere in gioco fra tutti i
valdostani? O c'è stata una procedura diversa? In questo senso sta
la nostra richiesta...se, come spesso accade, potremmo essere
smentiti da dei fatti che arrivano nell'ultima ora, non abbiamo
nessuna esitazione a dire che, da parte nostra, c'è una forzatura
nel ragionamento, siamo pronti a correggerlo, ma se da parte nostra
non c'è forzatura, e cioè si è operato in maniera discrezionale,
ebbene, non c'è alternativa, come risposta, se non le dimissioni!
Lo diciamo con rammarico, perché tanti giovani valdostani stanno
perdendo la fiducia in loro stessi, tanti stanno perdendo la voglia
di studiare, di lottare, di fare il loro percorso fino in fondo,
stiamo dicendo loro: "prendi una valigia, vai a cercarti un lavoro
all'estero, mettiti in gioco, lotta duro; poi, quando sarai
cresciuto, qui potrai dire la tua". Cosa andiamo a dire loro se
scoprono, questi ragazzi che ogni giorno lottano per
studiare...perché non abbiamo neanche un treno decente che li porta
a Torino e quant'altro...scoprono che però qualcuno potrebbe
continuare come, ahimè, avveniva in passato - ma speravamo che
questa cosa fosse definitivamente chiusa - possa avere qualche
corsia preferenziale, il famoso "raccomandato". Questa cosa non può
più esistere, e quindi dobbiamo dare un segnale forte in questa
direzione, perché non è un problema di oggi, non è un problema di
rapporti di forze, fra Stella Alpina e Union...mah, se cambio
l'Assessore, poi chi lo fa, lo fa lui...a noi, questa cosa, di come
voi vi gestite le cose all'interno, non interessa.
A noi interessa dire alle famiglie valdostane, ai giovani
valdostani: "nel pubblico, in Valle d'Aosta, la partita si gioca in
modo trasparente". E noi, da questa cosa, che è stato un cavallo di
battaglia della nostra campagna elettorale comune che abbiamo fatto
insieme...andate a vedere, c'è nei punti programmatici: appalti in
cui tutte le imprese valdostane possano dire la loro, tutti sono
invitati a partecipare, non un tavolino riservato a pochi, non una
partita giocata fra pochi, ma una partita aperta a tutti...questa è
la strada.
Per questo chiediamo al Governo regionale di dissipare ogni
dubbio in questa direzione: di non creare, così, un ennesimo caso
che vada a dare ragione a tutti quelli che gettano la spugna in
questo momento, perché è davvero una situazione anche delicata, non
solo dal punto di vista economico, ma delicata dal punto di vista
sociale, delicata dal punto di vista sociale. C'è un livello di
tensione tra i giovani valdostani che non ha precedenti. Noi, da
questo punto di vista, non recediamo. Ribadiamo come abbiamo
ribadito in audizione ai signori di CVA, per esempio...quindi non è
solo una questione del Casinò...che non possiamo più accettare
procedure che non siano trasparenti e pubbliche di assunzione del
personale. Chi segue altri percorsi deve trarne le conseguenze e,
quindi, fare dei passi indietro.
Président
- La parole au collègue Borrello.
Borrello (SA)
- Grazie Presidente.
Io penso che, alla luce della risoluzione presentata dai gruppi
di minoranza, sia opportuno richiedere un momento di sospensione
per un confronto all'interno della maggioranza. Grazie.
Presidente
- Il Consiglio è sospeso.
Si dà atto che la seduta è sospesa dalle ore 12,04 alle ore
13.
Rini (Presidente)
-
Colleghi, riprendiamo...siamo
nella stessa identica situazione dell'altra volta...colleghi, ci
scusiamo per questa interruzione, ma gli elementi di novità
introdotti nel Consiglio hanno richiesto una sospensione più lunga.
Vista l'ora sospendiamo i nostri lavori, che riprenderanno alle ore
15,30.
Prego, collega Viérin, avevamo solo predisposto la
chiusura...prego.
Viérin L. (UVP)
- ...che voi avevate predisposto la
chiusura ce n'eravamo accorti, vista la pausa che si è protratta.
Non credo che ci siano problemi a interrompere qui.
Presidente Rini, noi vorremmo che ad ogni seduta il metro di
giudizio fosse lo stesso, perché questa discussione è già avvenuta
durante l'ultima adunanza del Consiglio e l'interpretazione era
stata leggermente diversa. Allora ritorniamo sempre
sull'interpretazione del Regolamento, affinché ci siano, per
carità, le interruzioni tattiche per aspettare le conferenze stampa
del pomeriggio, così sicuramente sapremo, invece che di fronte a
questo Consiglio, saremo informati delle vicende dell'Assessore
Baccega, dell'evoluzione di questa vicenda, dagli organi di
informazione, e questo ci fa piacere, in modo che alle 15 questa
conferenza stampa si possa svolgere...però, ecco, noi
semplicemente...
(
interruzione di un Consigliere, fuori microfono
)
...bene, questo per dire che vorremmo che ci fosse sempre un
metro di giudizio uguale, per ogni...anche per regolarci
nell'organizzazione dei lavori, e anche per correttezza, visto che
sapevate benissimo che questa pausa si è protratta fino alle 12,59,
un po' di correttezza nei confronti dello svolgimento di
quest'Assemblea, visto che avevate chiesto una piccola pausa,
magari regoliamoci anche sui tempi...poi capiamo che ci sono dei
problemi che probabilmente dovete discutere...ma è per regolarsi
sullo svolgimento dei lavori.
Presidente
- Sì, collega, giusto per chiarezza di
informazione, anche per chi ci segue: la situazione è la stessa
dell'altra volta, siamo ancora in discussione generale, si può
interrompere per la pausa dei lavori; non siamo in votazione, e
quindi possiamo sospendere i lavori, che riprenderanno alle ore
15,30.
---
La seduta termina alle ore 13,03.
