Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3834 del 21 ottobre 1992 - Resoconto
OGGETTO N. 3834/IX Iniziativa della Giunta regionale per la
nomina di un nuovo commissario per l'USL della Valle d'Aosta.
(Interrogazione)
Presidente
Do lettura dell'interrogazione presentata
dai consiglieri Bondaz, Beneforti e Chiofalo, iscritta al punto 6
dell'ordine del giorno.
Interrogazione Appresa la notizia che la Giunta regionale
avrebbe richiesto al Comitato dei garanti dell'USL l'indicazione di
una terna per la nomina di un nuovo Commissario USL;
visto che l'attuale Commissario è in carica da pochi mesi;
i sottoscritti consiglieri regionali della Democrazia
Cristiana
interrogano
la Giunta regionale per sapere:
1) se la notizia risulta vera;
2) se l'attuale Commissario si è reso colpevole di fatti così
gravi da doverne determinare la sostituzione;
3) in caso negativo, quali sono le ragioni della richiesta ai
garanti.
Presidente
Ha chiesto la parola l'Assessore alla
sanità ed assistenza sociale, Cout; ne ha facoltà.
Cout (PCI-PDS)
Ripeto il discorso già fatto per
l'interpellanza iscritta al punto 15, perché allora non erano
presenti i consiglieri presentatori dell'interrogazione in
oggetto.
Nel primo punto dell'interrogazione se è vera la notizia che la
Giunta ha chiesto al Comitato dei garanti l'indicazione di una
terna per la nomina di un nuovo Commissario USL. Sì, tale notizia è
vera.
Nel punto due si chiede se l'attuale Commissario si è reso
colpevole di fatti così gravi da doverne determinare la
sostituzione. Colgo l'occasione per rileggere quanto è detto dal
decreto legge:
"Gli amministratori straordinari delle USL
decadono dal 1° novembre, quindi il Presidente della Regione, su
conforme deliberazione della rispettiva Giunta, provvede a
decorrere dalla stessa data, con proprio decreto, alla nomina
dell'amministratore straordinario, confermando l'amministratore
uscente, previa verifica positiva dei risultati di gestione, da
condurre tenendo anche conto..., ovvero scegliendo il nuovo
amministratore da una terna che dovrebbe essere proposta dal
Comitato dei garanti".
Penso che in diverse occasioni ho avuto modo di discutere, in
particolar modo con il Consigliere Beneforti, di discutere
questioni inerenti l'USL e della situazione abbastanza difficile
che si è verificata nell'USL della Valle d'Aosta, nonché della
necessità, per tutti i problemi attualmente sul tappeto, che vanno
dalle delibere bocciate per illegittimità, come quella della
richiesta di collaborazione, alla questione della mancata
applicazione degli ultimi accordi di lavoro, su cui lo stesso
Consigliere Beneforti aveva insistito molto, nonché della necessità
che l'amministratore dell'USL prendesse in mano il problema per
risolverlo, nonché su tutta una serie di altri problemi di
carattere più prettamente personale, che non starei ad indicare in
seduta pubblica ma che potrei eventualmente riferire in seduta
segreta, la Giunta non ha in mano gli elementi sufficienti e
necessari a dare una valutazione positiva sull'operato
dell'amministratore.
Proprio per questo, la Giunta ha chiesto al Comitato dei garanti
l'indicazione di una terna di nominativi entro la quale poter
scegliere il nuovo amministratore.
Ripetiamo che al momento nulla è stato ancora deciso, anche
perché siamo in attesa della risposta del Comitato dei garanti, ai
quali avevamo chiesto di farcela pervenire entro il 20 di questo
mese e che dovrebbe sicuramente arrivare entro breve termine.
Presidente
Ha chiesto la parola il Consigliere Bondaz;
ne ha facoltà.
Bondaz (DC)
Proprio per le ragioni che l'Assessore non
ha esplicitato e per non lasciare aleggiare il sospetto di qualche
grave valutazione, gradirei che il Consiglio fosse portato a
conoscenza dei fatti.
Non ho nulla in contrario ad accettare l'ipotesi dell'Assessore
Cout, cioè che l'argomento in oggetto sia esaminato in seduta
segreta, per consentirgli di raccontarci con dovizia di particolari
le ragioni per cui, ad appena tre o quattro mesi dalla nomina e al
di là della legge che prevede la decadenza entro il 1° novembre, si
ritenga...
(...interruzione dell'Assessore Cout...)
... Esatto e la stessa delicatezza impone di procedere in seduta
segreta, in modo che l'Assessore ci possa spiegare con dovizia di
particolari le ragioni che hanno spinto la Giunta a cambiare il
Commissario nominato il 1° giugno scorso.
Pertanto, proprio per quanto detto dall'Assessore Cout, chiedo
che l'argomento in oggetto sia esaminato in seduta segreta, in
questa o in altra adunanza del Consiglio, così possiamo essere
informati sulle motivazioni che stanno alla base della decisione
della Giunta.
Presidente
Hai sensi dell'articolo 45 del nostro
Regolamento, la richiesta dell'Assessore Cout, ribadita dal
Consigliere Bondaz, è accolta e pertanto i lavori procedono in
seduta segreta.
Si dà atto che i lavori del Consiglio proseguono in seduta
segreta dalle ore 18,17 alle ore 18,34.
Presidente
I lavori proseguono in seduta pubblica con
la trattazione del punto 7.
