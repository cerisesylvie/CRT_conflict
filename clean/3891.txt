Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 164 del 30 marzo 1981 - Resoconto
OGGETTO N. 164/81 - PROBLEMA DELLA CASA E DEGLI SFRATTI.
COMPETENZE DELLA COMMISSIONE REGIONALE PER LA CASA. (Svolgimento di
interpellanza e reiezione di mozione)
Presidente
- Do lettura della mozione in oggetto,
presentata dal Consigliere Viberti:
MOZIONE
VISTO che la Commissione di intervento per il problema della
casa istituita in data 9 dicembre 1980, in base ad un accordo
sottoscritto da Amministratori comunali, regionali, Organizzazioni
sindacali e Forze politiche, non ha potuto funzionare in modo
adeguato a causa del comportamento del Presidente della Giunta
regionale e del Presidente dell'IACP;
CONSTATATO che tale comportamento, scavalcando e mortificando
in modo sistematico il ruolo della Commissione aveva indotto il
Sindaco a rassegnare le dimissioni dalla Commissione che
presiedeva;
RILEVATO altresì che la maggioranza del Consiglio regionale
dando prova di scarsa attenzione al problema degli sfratti, no
aveva neppure mai provveduto a nominare il proprio rappresentante
nella citata Commissione;
RIBADITA la necessità di coordinare le iniziative fra
Amministrazione comunale e Amministrazione regionale per fra fronte
ad un problema che rimane aperto in tutta la sua gravità;
VISTO che la Commissione si è recentemente ricostituita e, in
data 10 marzo '81, è stata ufficialmente insediata;
CONSTATATO il permanere dell'assenteismo del rappresentante
della Giunta nella Commissione e dei metodi inaccettabili;
il Consiglio regionale, nell'esprimere un giudizio negativo
sul comportamento del Presidente della Giunta e del Presidente
dell'IACP,
IMPEGNA
1) il Presidente della Giunta a porre fine a metodi
personalistici nell'assegnazione di alloggi pubblici sfitti ed a
ricorrere invece al lavoro della Commissione appositamente
costituita per tutte le assegnazioni di carattere
straordinario;
2) la Giunta (tramite il suo rappresentante nella
Commissione) a relazionare al Consiglio ogni due mesi
sull'andamento dei lavori della Commissione, nonché a predisporre
entro aprile un elenco completo di tutti gli sfratti da eseguirsi
nel 1981. Detto elenco sarà depositato presso l'Ufficio di
Gabinetto e presso la Presidenza del Consiglio per la consultazione
da parte dei Consiglieri e dovrà essere aggiornato
mensilmente.
Presidente
- Do lettura dell'interpellanza in oggetto,
presentata dal Consigliere Bajocco:
INTERPELLANZA
RICORDATO che su proposta del PCI e di Nuova Sinistra fu
approvato il 9 dicembre 1980, dal Presidente della Giunta
regionale, dal Sindaco di Aosta, dal Presidente dello IACP, dalle
forze politiche, sociali e sindacali un documento per fronteggiare
il grave problema degli sfratti e venne istituita una Commissione
apposita;
RICORDATO ancora che detta Commissione dovette essere
ricostituita il 15 gennaio 1981, sempre su iniziativa del PCI e
Nuova Sinistra perché alcuni membri avevano rassegnato le
dimissioni in segno di protesta per la mancata collaborazione
esistente tra il Presidente della Giunta, il Presidente dello IACP
e la Commissione;
RICORDATO inoltre che nel secondo documento, firmato
nuovamente da tutti gli Amministratori e dalle forze politiche e
sociali interessate, veniva nuovamente ribadito l'impegno
dell'unità e della collaborazione tra enti diversi e Commissione,
quest'ultima aveva l'incarico di vagliare tutte le domande di
sfratto;
RILEVATO infine che mentre la Commissione, all'unanimità,
nella seduta del 26 febbraio 1981 assegnava un mini alloggio ad una
persona anziana, nella successiva riunione del 2 marzo 1981 la
Commissione doveva prendere atto che detto alloggio era già stato
assegnato il 23 febbraio 1981 dal Presidente della Giunta regionale
e dal Presidente dello IACP ad un'altra famiglia
INTERPELLA
il Presidente della Giunta regionale
PER CONOSCERE per quale ragione non è stato rispettato il
documento sottoscritto dal Presidente stesso e da tutte le forze
politiche, in particolare nella parte qui riprodotta: "Il
Presidente della Giunta regionale (nella sua funzione di Prefetto),
il Sindaco della città di Aosta e il Presidente dello IACP, prima
di procedere con i poteri loro attribuiti dalla legge
all'assegnazione, al di fuori delle normali graduatorie di alloggi
reperiti nel patrimonio pubblico o privato dovranno consultare la
Commissione citata ai punti precedenti...";
PER CONOSCERE chi è stato il promotore (se il Presidente
della Giunta o il Presidente dello IACP) dell'assegnazione
dell'alloggio citato in premessa.
Presidente
- Per procedere in modo ordinato, darei la
parola al Consigliere Viberti per la mozione e poi al Consigliere
Bajocco per l'illustrazione dell'interpellanza, con l'intesa che il
dibattito e la conclusione con il voto significano anche
l'esaurimento dell'interpellanza iscritta all'oggetto n. 9.
La parola al Consigliere Viberti.
Viberti
(DPROL)
- Già altre volte in questo
Consiglio abbiamo avuto occasione di discutere sul problema degli
sfrattati; si tratta di un problema grave, che a nostro avviso ha
delle dimensioni che tendono ad aumentare, visto il numero degli
sfratti attualmente in corso; è un problema che già da tempo
avremmo dovuto affrontare, almeno per gli aspetti più eclatanti: mi
riferisco in particolare all'occupazione dell'ex Hôtel Jockey,
occasione che ha visto sfociare le legittime proteste dei cittadini
che non trovano sul mercato alloggi in affitto in un gesto che
tutto sommato non rientra in quelli che un cittadino dovrebbe
manifestare per far valere i propri diritti. Le carenze si sono
manifestate da parte dell'Amministrazione regionale, da parte
dell'Amministrazione comunale e da parte dell'Istituto Autonomo
Case Popolari, ente preposto alla edilizia economica e popolare,
cioè preposto a curare un settore particolarmente importante per
impedire che si vengano a creare situazioni come quella che invece
si è verificata.
Una prima critica dunque, per quanto non è stato fatto prima che
la crisi esplodesse. Ma è grazie a questa punta di crisi, che si è
espressa con l'occupazione dell'ex Hôtel Jockey, che finalmente le
forze politiche sollecitate da una riunione promossa dal Partito
Comunista e da Nuova Sinistra hanno deciso di sottoscrivere un
documento che ha portato alla formazione di una Commissione che
doveva riunire intorno al tavolo oltre ai rappresentanti delle
forze politiche anche coloro che materialmente detengono il potere
nei confronti del patrimonio edilizio pubblico, ovvero il
Presidente dell'Istituto Autonomo Case popolari e il Presidente
della Giunta od un suo rappresentante. Tutte le forze politiche che
parteciparono a questa riunione ritennero questa commissione un
mezzo idoneo a risolvere per lo meno i problemi più gravi, i casi
più clamorosi che venivano a crearsi nella città di Aosta e poi
successivamente anche in altri Comuni.
Questa Commissione purtroppo nel giro di poco tempo non ha
potuto più funzionare, perché coloro che in effetti detenevano il
potere sulla assegnazione degli alloggi non mettevano a
disposizione della Commissione gli elementi utili a giudicare i
vari casi che di volta in volta, vuoi dal Comitato degli Sfrattati,
vuoi dal contributo personale di questo o quel rappresentante della
Commissione, venivano appunto esaminati dalla Commissione. In modo
particolare, il Presidente dell'Istituto Autonomo Case Popolari ha
negato per parecchio tempo che esistessero degli alloggi
disponibili nel patrimonio pubblico, e soltanto a seguito di una
dettagliata relazione presentata in questa Commissione e nella
quale venivano individuati una serie di alloggi sfitti o in
possesso di persone non aventi diritto ai medesimi, soltanto in
quel momento la situazione, diciamo così, da questo punto di vista
si sbloccava. Altra cosa grave era il continuo far rimbalzare da un
caso all'altro - e questo metodo è stato seguito in modo
particolare da chi per un certo periodo ha rappresentato il
Presidente della Giunta in questa Commissione - trovando sempre un
caso più grave, impedendo un regolare svolgimento dei lavori della
Commissione e consentendo di fare delle assegnazioni decise
personalmente dal Presidente della Giunta. Lo stesso Sindaco della
città di Aosta, che era stato nominato Presidente della
Commissione, dette le dimissioni dichiarando di non poter svolgere
le funzioni di Presidente in quanto non c'era collaborazione da
parte di coloro che più potevano darne all'interno della
Commissione.
Si è poi perso circa un mese per ricostituire la Commissione,
che pure era stata da tutti riconosciuta come strumento valido per
porre rimedio per lo meno, ripeto, ai casi più gravi ed evitare dei
provvedimenti tampone che invece fino a quel momento erano stati
presi e che alimentano tra persone che si trovano in condizioni
decisamente poco felici e anzi esasperate, le voci di presunte
assegnazioni per via amichevole e non per casi di necessità da
parte del Presidente della Giunta. Il vaglio da parte della
Commissione di tutti i casi, può togliere questa voce che circola
sulle decisioni prese dal Presidente della Giunta e addossare alla
responsabilità della Commissione stessa le scelte che vengono
fatte. Un Consigliere della maggioranza del Comune di Aosta,
sull'organo del suo movimento, diceva in modo molto chiaro che
l'indagine per individuare alloggi vuoti nelle case popolari si è
scontrata con la mancanza di collaborazione da parte di chi ha
autorità in materia - il Presidente dell'Istituto Autonomo Case
popolari, Baldassarre, ed il Presidente della Giunta regionale
rappresentato dal suo Capo di Gabinetto - e quindi quanto io ho
detto non è solo opinione della Nuova Sinistra o dell'opposizione,
ma è anche opinione di chi rappresentando la maggioranza comunale
all'interno di questa Commissione si è scontrato con la realtà dei
fatti nonostante le parole dette in questa o in quella riunione
consiliare.
Con questa mozione, poiché la Commissione è stata ricostituita e
a questo punto non ci sono più, circa la sua validità, delle
obiezioni da porre in quanto è stata istituzionalizzata tramite un
decreto del Presidente del Consiglio, noi chiediamo che venga
cambiato l'indirizzo, il metodo che il Presidente della Giunta o il
rappresentante della Giunta in questa Commissione usano; noi
chiediamo che questa Commissione venga utilizzata, che non si
faccia perdere del tempo a queste persone, le quali sono tutte,
credo, più che competenti in merito, e che si usi questo strumento
per porre rimedio ai casi particolari più gravi che si vengono a
creare a seguito degli sfratti. Chiediamo, oltre a questo, non con
la mozione ma comunque perché non ci si venga a trovare in una
situazione sempre peggiore, che quanto poteva già essere fatto nei
mesi scorsi venga fatto adesso, cioè si preveda un piano per poter
far fronte al fabbisogno edilizio della nostra regione. È chiaro
che questo è un programma molto più grosso e non riguarda
specificamente la mozione, la quale si occupa della questione del
funzionamento della Commissione; rivolgiamo comunque un invito alla
Giunta perché si affrontino problemi come quello del quartiere
Cogne di Aosta o iniziative circa la ristrutturazione dei centri
storici: la Nuova Sinistra in questo senso ha presentato insieme al
Comitato promotore una proposta di legge regionale di iniziativa
popolare, che noi non riteniamo esser il massimo, l'optimum, ma
semplicemente una proposta che vuol mettere al corrente i cittadini
dell'esistenza di una possibilità tramite la legge di ottenere dei
risultati nel campo edilizio; d'altra parte vuol essere anche uno
stimolo a questo Consiglio perché finalmente prenda delle decisioni
rispetto a un problema che è grave da una parte per il fabbisogno
abitativo e dall'altra parte per il degrado che in certi centri
storici si è già raggiunto.
Presidente
- La parola al Consigliere Bajocco per
l'illustrazione dell'interpellanza iscritta all'oggetto n. 9 e
abbinata con la mozione.
Bajocco
(PCI)
- Io farò una cronaca più o meno
dettagliata di come è nata e sorta questa Commissione; farò anche
qualche ripetizione di quanto ha già detto il Consigliere Viberti
anche perché avevamo elaborato assieme un documento che doveva
essere dato alla stampa e che poi con un accordo si è deciso di
portare davanti alla Commissione; di questo è stata data lettura
parziale anche nell'ultima seduta consiliare da parte del
Presidente del Consiglio.
Il 9 dicembre del 1980, su iniziativa del nostro partito di
Nuova Sinistra fu convocata una riunione in questo palazzo,
presenti le forze politiche, il Sindacato, il Sindaco di Aosta, il
dott. Bortoli in rappresentanza del Presidente della Giunta
regionale, ove si affrontò il grave problema degli sfrattati perché
proprio in quei giorni essi avevano occupato il palazzo
dell'Assessorato ai Lavori Pubblici, l'ex Hôtel Jockey. Da
quell'incontro e dibattito si è costituita una Commissione di cui
fanno parte rappresentanti di forze politiche, Sindacati, Comune e
Regione; il compito della Commissione era ed è quello di
intervenire e seguire i casi più urgenti, verificare l'andamento
delle indagini e rilevare le qualità e l'ubicazione degli alloggi
sfitti pubblici e privati; questo è quanto era scritto nel
documento stilato da parte di tutte le forze in quella Commissione.
La Commissione, presieduta dal Sindaco di Aosta, iniziò a lavorare
in questa direzione, ricercando gli alloggi nel privato e nel
pubblico; nel pubblico essa aveva individuato degli alloggi vuoti.
La cosa più grave è che ogniqualvolta la Commissione riteneva di
assegnare uno di questi alloggi ad uno sfrattato, guarda caso, il
Presidente dell'IACP, Baldassarre, in accordo con il Presidente
della Giunta per i suoi poteri di requisizione, assegnava
l'alloggio ad altre persone, violando il documento che era stato
siglato e sottoscritto da tutte le forze politiche. Questi due
Presidenti, pur di mantenere i loro orticelli clientelari avevano
dimenticato che vi era questo documento! Questo è stato il motivo,
ecco, che ha spinto il Sindaco di Aosta e l'Assessore Borbey a dare
le dimissioni da questa Commissione; e ben contento, in
quell'occasione, il Presidente dell'IACP sosteneva che la
Commissione non aveva ragione di esistere e anzi - lui ne faceva
parte e aveva già fatto intrallazzi - era molto meglio che non
esistesse. Così sarebbe rimasto a lui il potere di assegnare certe
case come avrebbe voluto.
Per questo modo scorretto di amministrare ci fu una reazione,
noi tutti lo ricordiamo: dopo quella riunione gli sfrattati si sono
riuniti immediatamente e non hanno più occupato il palazzo
dell'Assessorato ai Lavori Pubblici, ma sono andati ad occupare le
case vuote di Piazza Plouves.
Noi non riteniamo di giustificare atti di quel genere, perciò il
nostro partito, sempre con Nuova Sinistra, ha cercato di rimettere
in piedi questa Commissione facendo sottoscrivere un altro
documento a tutte le forze politiche, un documento la cui parte
terza è veramente importante. Non ve lo leggo tutto, vi leggo solo
questa parte: "Il Presidente della Giunta regionale (nella sua
funzione di Prefetto), il Sindaco della città di Aosta e il
Presidente dell'IACP, prima di procedere con i poteri loro
attribuiti dalla legge all'assegnazione al di fuori delle normali
graduatorie di alloggi reperiti nel patrimonio pubblico o privato,
dovranno consultare la Commissione citata ai punti precedenti...".
Anche questa volta però il documento non è stato rispettato né dal
Presidente dello IACP - e di questo non mi meraviglio affatto - né
dal Presidente della Giunta; ma il fatto più grave è che ci
continua a prendere in giro prima di tutto gli sfrattati e in
secondo luogo i membri della Commissione, costituita ufficialmente
anche da questo Consiglio.
Poiché sono stato scelto in rappresentanza della minoranza, è
giusto che metta a conoscenza di tutto il Consiglio come si lavora
nella Commissione, e pertanto voglio ricordare un fatto che a mio
avviso ha dimostrato gravi scorrettezze da parte dei due
Presidenti. È stato quello che mi ha spinto a presentare questa
interpellanza, perché il problema della casa è importante e
gravissimo e non c'è bisogno di un'interpellanza per sollecitarlo,
ma quando si vedono certe cose si è costretti. L'esempio è questo:
il 5 febbraio la Commissione stabiliva che un mini alloggio
dell'IACP in via Liconi venisse assegnato ad una famiglia di
quattro persone che da molto tempo alloggiava in albergo, e voi
tutti sapete che vi sono ancora oggi delle famiglie alloggiate in
albergo a spese dell'ente pubblico, a spese del Comune e della
Regione...
(interruzione del Consigliere Andrione
incomprensibile)
... ho detto del Comune e della Regione, so
che la Regione ha stanziato quattro milioni...
(interruzione del
Consigliere Andrione, incomprensibile)
...d'accordo, a spese
del Comune e della...
(interruzione del Consigliere Andrione,
incomprensibile)
...signor Presidente, non è mia abitudine
raccontare delle balle, se è per questo! No, mi dispiace, io non
racconto delle balle, stia tranquillo, signor Presidente, stia
tranquillo! Sto dicendo che una parte di questi soldi vengono
pagati dal Comune e un'altra parte vengono pagati dalla Regione, e
i soldi della Regione sono soldi della collettività, sono soldi di
tutti quanti...
(interruzione del Consigliere Andrione,
incomprensibile)
...io so che con una delibera la Regione ha
stanziato quattro milioni, e se vuole cominciamo a elencare i
nominativi delle persone e i soldi che percepiscono...
(interruzione del Consigliere Andrione, incomprensibile)
...ma io li ho in testa, è inutile che scendiamo su queste
piccolezze, non serve a niente...
(interruzione del Consigliere
Andrione, incomprensibile)
...Tornando al discorso, in quella
Commissione si era stabilito che se questa famiglia di quattro
persone non accettava...
(interruzione del Consigliere Andrione,
incomprensibile)
...no, è bene, signor Presidente, che se lo
metta in testa!, se per quella famiglia di quattro persone
quell'alloggio era troppo piccolo, la Commissione aveva stabilito
unanimemente, presente il presidente dell'Istituto Autonomo Case
Popolari, che venisse assegnato a un'altra persona, una vedova che
ha una minima pensione, anche le sfrattata.
Il 26 febbraio, proprio per fare la cronistoria, per entrare
nelle cose piccole, la Commissione si riuniva; era stata informata
che quella famiglia non aveva potuto andare in quella casa proprio
perché vi era solo una cucina e una camera.
Noi tutti eravamo convinti che in quell'alloggio fosse andata la
signora anziana, invece questo non si è verificato. E voglio
raccontarvi anche l'altro piccolo particolare: in quella stessa
occasione il Presidente dell'IACP ci ha detto che aveva spedito 400
lettere a tutti quelli che erano in graduatoria per le case IACP,
quelli che avevano fatto domanda - infatti la legge n. 1035 prevede
che se c'è un alloggio vuoto si debba interpellare questa
graduatoria - e ha detto anche che se nessuna delle famiglie
interpellate accettava, allora si poteva riassegnare - era già
stato assegnato una volta - nuovamente questo alloggio.
Ecco, qui ci sono due cose estremamente gravi: innanzitutto le
400 lettere non sono mai state spedite! In secondo luogo, il 23
febbraio, tre giorni prima, quel mini alloggio era già stato
assegnato ad un'altra famiglia, per decisione del Presidente
Istituto Autonomo Case popolari in accordo con il Presidente della
Giunta. Ora, io non dico che questa famiglia non poteva avere
bisogno di una casa nuova, poteva anche essere così, ma il fatto è
che questa famiglia prima di tutto non era sfrattata, secondo poi
non è nell'elenco degli sfrattati, e terza cosa aveva già una
casa!
Ecco, il compito di questa Commissione, a mio avviso, è di
intervenire per tutelare gli interessi degli sfrattati, ma se
continuiamo con questo metodo clientelare, mantenendo ognuno il
proprio orticello, e non si dà fiducia e assicurazioni ai
cittadini, questo si riversa in una sfiducia nelle istituzioni
democratiche.
Ora io voglio prima di tutto una risposta dal Presidente della
Giunta proprio perché il Presidente dell'IACP dice che non sapeva
niente di questo caso; in secondo luogo, ed è la cosa più
importante, chiedo se anche a voi non sembra opportuno, come pare a
me , il rispetto del documento sottoscritto da tutte le forze
politiche e sindacali, e anche da lei, signor Presidente!
Presidente
- È aperta la discussione generale. La parola
al Presidente della Giunta.
Andrione
(UV)
- Nella mozione presentata dal
Consigliere Viberti si parla di Commissione "recentemente
ricostituita e, in data 10 marzo '81, ...ufficialmente insediata",
e si viene qui a fare una scenata con delle date come il 26
febbraio, il 5 febbraio, il 23 febbraio...
(interruzione
incomprensibile)
...no, no, ma non esisteva la Commissione!
Per quanto ha detto Bajocco, che per mia responsabilità...
(interruzione incomprensibile)
...no, no, no, per favore,
finisco subito!...che per mia responsabilità una famiglia
costituita da padre, madre e un bambino di tre mesi è stata ammessa
in una camera unica con cucina, è vero. Erano sul lastrico, era
urgente dar loro un alloggio e non si poteva aspettare che i
Signori Soloni facessero la discussione; qualcuno magari l'aveva
promesso ad un altro, questo può anche essere vero, d'altra parte
il documento citato dice "consultata"; e poi il potere di
requisizione di alcuni alloggi esiste! Va benissimo, consultiamo la
Commissione, ma non è che le decisioni debbano essere sottoposte al
vaglio del Consigliere Viberti o del Consigliere Bajocco, su questo
non siamo d'accordo! Credo di essere chiaro su questo punto
(interruzione incomprensibile)
...sì, ma dice
"consultata"...
(interruzione incomprensibile)
... quando
esiste, consultiamo, ma solo consultare...
(interruzione
incomprensibile)
...Bajocco, quando esiste, quanto esiste eh,
Bajocco! E poi non contare bugie! Perché io non rispondo
dell'IACP...
(interruzione del Consigliere Bajocco
incomprensibile)
...No, no, no guarda, bugiardi come te ce ne
sono pochi! No, no, sei un bugiardo, sei un bugiardo specifico! E
poi dico, se la Regione si mette a dare gli sfratti a quelli che ha
accolto nei propri stabili per pietà, allora il numero di sfrattati
aumenta di molto, va bene?, e io pregherei qualcuno di non
strumentalizzare queste cose, perché anche la mia pazienza ha un
limite! Sfrattati che vengono accolti dalla Regione gratis, in
stabili regionali! E rimandiamo delle ricostruzioni, delle
ristrutturazioni solo per tenerli! Allora, non strumentalizzate
queste cose qui!...
(interruzione incomprensibile)
...sì,
sì, come no? Ma lasciamo perdere! Comunque nel caso specifico la
responsabilità è mia e me la prendo; per quanto riguarda invece il
comportamento del Presidente dell'IACP tengo a specificare che
quello che egli fa è responsabilità sua e che mai, mai
personalmente, salvo quello che è compito della Regione e ritengo
gli alloggi che devono esser miei e tutto quanto, mai intervengo su
quello che fa! Sia ben chiaro, questo concetto generale è da tenere
presente, perché uno che è nominato in quel posto deve fare quello
che deve fare. Quindi a parte le altre questioni, io pregherei di
respingere questa mozione, ma non per il fatto che a noi non
interessa, che anzi ci interessa molto il problema della casa, ma
per il fatto che parte da un punto di vista completamente errato e
cioè quello di fare "mousser" certe situazioni per poi poter dire
che certe cose non sono state fatte, mentre per quanto riguarda la
Regione - e bisogna dire che da Issogne in su ci sono delle case
libere che vengono regolarmente rifiutate, ma questo è un altro
discorso - quanto poteva essere fatto per venire incontro a certi
bisogni è stato fatto.
Presidente
- È iscritto a parlare il Consigliere Minuzzo.
Ne ha facoltà.
Minuzzo
(PSDI)
- Dichiaro fin d'ora che voterò
contro questa mozione per due motivi ben precisi: uno lo illustrerò
successivamente, l'altro invece lo illustro subito perché è
pertinente alla mozione.
Voterò contro per il semplice fatto che come rappresentante di
una forza politica ho sottoscritto un documento e come facente
parte dell'opposizione in Consiglio regionale ho delegato il
compagno Bajocco a rappresentare l'opposizione, quindi anche il mio
partito, in seno a questa Commissione: se c'erano delle cose che
non andavano, non avevano altro che da riferire a coloro i quali li
hanno delegati a rappresentarli in tale Commissione o per lo meno
convocare le forze politiche per portarle a conoscenza di ciò che
stava avvenendo. Il secondo motivo per il quale voto contro è che
non condivido buona parte di quella che è l'illustrazione della
mozione.
Per quanto poi concerne la denuncia fatta dal collega Viberti e
dal collega Bajocco, secondo i quali da parte del Presidente IACP
vi è stato un abuso in atti di ufficio o per lo meno vi sono state
inadempienze rispetto alle sue funzioni istituzionali, dopo aver
sentito Bajocco parlare apertamente di intrallazzi in Consiglio
regionale, ben sapendo che non può essere perseguito per quello che
dice in questa sede, e lanciare strali e calunnie contro il
Presidente IACP, io inviterei Bajocco, e se il caso anche il
collega Viberti, a fare delle denuncie circostanziate a chi di
competenza dopodiché, se si accertano i fatti, il compagno
Baldassarre potrebbe anche essere sollevato dall'incarico, con la
soddisfazione di colori i quali desidererebbero che egli lasci
questo posto.
Voto contro perché non accetto che vengano fatte delle calunnie
o delle accuse campate in aria: se ci sono delle inadempienze, se
ci sono degli abusi, la magistratura è lì apposta; per cose meno
gravi abbiamo visto, altre volte, che qualcuno si è preoccupato di
fare la denuncia, creando un grosso polverone che poi è finito nel
nulla. Quindi, anziché lanciare calunnie in Consiglio regionale,
alle quali nessuno può controbattere, io invito i colleghi Bajocco
e Viberti, se è il caso, a denunciare il compagno Baldassarre alla
magistratura.
Presidente
- Altri intendono prendere la parola?
Ha chiesto di parlare il Consigliere Voyat. Ne ha facoltà.
Voyat
(UV)
- Noi siamo contro la mozione, e come
bene diceva il Presidente della Giunta, la Commissione è
consultiva, il che vorrebbe dire che ha il compito di fornire a chi
deve giudicare tutti gli elementi necessari per poter meglio
decidere. Io voglio dire soltanto una cosa: noi Consiglieri, poveri
mortali, quando la documentazione ci interessava l'abbiamo avuta;
conosciamo tutti gli sfratti che sono stati fatti negli ultimi anni
e ne sappiamo anche le motivazioni, ma qui si riapre il discorso
che avevamo già fatto l'altra volta e cioè che è inutile mettersi a
gridare senza vedere le cose a fondo, perché molti di quegli
sfratti, il 50%, sono stati dati per morosità - e se Viberti vuole
la documentazione questa volta gliela porto - e non è vero quello
che diceva il collega di Nuova Sinistra che gli sfratti sono
provocati solo da parte dei proprietari che abbiano un qualche
interesse. Noi abbiamo questa volta la documentazione e possiamo
portarla; d'altra parte, quando ci sono casi urgenti noi riteniamo
che debbano essere - e questo lo dice la legge - il Presidente
della Giunta e il Presidente IACP a sopperire alle necessità e non
certo la Commissione! E a proposito di campicelli, caro Bajocco, io
ritengo che l'abbiate più voi che la maggioranza, perché gestire il
malcontento, anche questo è clientelismo!
Presidente
- Altri intendono prendere la parola?
Ha chiesto di parlare il Consigliere Bajocco. Ne ha facoltà.
Bajocco
(PCI)
- Per dichiarazione di voto.
Presidente
- Per dichiarazione di voto sulla mozione.
Si dà atto che l'interpellanza iscritta all'oggetto n. 9 è stata
discussa.
La parola al Consigliere Bajocco.
Bajocco
(PCI)
- Noi voteremo la mozione, perché
crediamo ai contenuti che vi sono; è vero che ogni Consigliere può
avere tutta la documentazione che vuole, ce l'ho anch'io, ma non
penso che possa costituire un aggravio per la Giunta se ogni due
mesi si informano i Consiglieri sullo stato dei lavori della
Commissione; costa così poco, solo un po' di buona volontà.
Per rispondere al Consigliere Minuzzo, il suo consiglio non mi
spaventa, perché a Baldassarre, che fa parte della Commissione e ha
sentito, tutto quello che dovevo dirgli glielo ho detto in faccia,
non è che ci sono dei problemi! Le cose che ho detto qui sono solo
una piccola parte, in faccia gliene ho dette tre volte di più! E
chi fa parte della Commissione può darne atto.
Sulla questione degli intrallazzi, voglio dire che io ho parlato
di scorrettezza; ecco, non sono d'accordo sulle scorrettezze di
questi uomini, se poi c'è intrallazzo, glielo dico anche
personalmente, non ho problemi, anzi glielo ho già detto.
Sul problema degli sfratti morosi, non continuiamo sempre su
questa strada! Ci sono anche gli sfrattati morosi, ma c'è anche
quello sfrattato moroso che non ha avuto la possibilità di pagare;
io sono uno di quelli che non intendono affatto premiare gli
sfrattati morosi, ma è anche vero che adesso c'è una legge che
assegna anche a loro dei punteggi per l'assegnazione delle case.
Non siamo noi che abbiamo fatto questa legge, l'hanno fatta in
campo nazionale e con essa vengono premiati anche i morosi; ma non
soffermiamoci sempre su questo punto: in Commissione abbiamo già
detto, non una ma dieci volte, di non parlare più di sfrattati
morosi, perché c'è qualche caso, sì, ma ce ne sono altri più
complessi...
(interruzione incomprensibile)
...non è vero,
non bisogna essere...
(interruzione incomprensibile)
...Per
questi motivi siamo favorevoli a votare questa mozione.
Presidente
- Altri chiedono la parola? Per dichiarazioni
di voto ha chiesto di parlare il Consigliere Viberti. Ne ha
facoltà.
Viberti
(DPROL)
- Io credo che in quanto
presentatore della mozione, prima di una eventuale dichiarazione di
voto dovrei alla fine della discussione...
Presidente
- Allora, siccome al Consigliere Viberti
spetta come presentatore di intervenire per ultimo, se ci sono
altri che intendono prendere la parola lo facciano subito, in modo
che non ricominciamo una discussione generale.
Nessuno più si iscrive a parlare? La parola al Consigliere
Viberti.
Viberti
(DPROL)
- Innanzitutto rispondo subito al
collega Minuzzo che mi pare non abbia prestato molta attenzione a
quanto ho detto io e ne abbia prestata forse troppa a quanto ha
detto il collega Bajocco. Io non ho parlato di abusi in atti
d'ufficio, non ho parlato di intrallazzi, non ho usato termini
lesivi nei confronti del Presidente dell'IACP. Questo non vuol dire
che magari nella mia testa certe cose non passino, però non mi pare
di aver detto cose di questo genere. Il fatto che il Presidente
dell'IACP abbia affermato durante la riunione della Commissione di
aver fatto spedire 400 lettere a tutti quanti erano in graduatoria
- e questo il giorno 26 quando il giorno 23 era già stato assegnato
l'alloggio in questione - penso che non sia una cosa troppo ben
fatta, che sia un prendere per il naso la Commissione e tutti
quanti l'istituzione di questa Commissione hanno sottoscritto.
Questo è quanto. Poi il collega Minuzzo può benissimo votare contro
questa mozione, non ci è un patto di intesa nell'opposizione, non
ci sono problemi, non è per questo che non lo guarderò più in
faccia, anzi, io ho piacere di vedere uno che ha il coraggio di
sostenere delle opinioni diverse e di comportarsi di conseguenza, a
differenza di quello che accade magari in altri settori di questo
Consiglio.
Per quello che riguarda le risposte del Presidente della Giunta,
se di risposte si può parlare, direi che nel merito della questione
posta da questa mozione, praticamente non è entrato, ha
approfittato del battibecco con il collega Bajocco per sviare
ancora una volta da questo problema. È chiaro che si tratta di
Commissione consultiva, signor Presidente, perché la prima
Commissione che era una cosa ben diversa è stata sciolta in
conseguenza del comportamento suo e del Presidente dell'IACP; siete
voi che ancora una volta avete fatto pesare la vostra forza
maggiore e avete fatto sciogliere la prima Commissione. Il secondo
documento è stato sottoscritto in altre condizioni e con l'aggiunta
della parola "consultiva"; ma neanche a livello di consultazione
arriva lei, signor Presidente, neanche al livello della
consultazione! Perché lei prende le decisioni senza neanche
chiedere alla Commissione che cosa ne pensa, quindi la
consultazione va a farsi benedire!
Per quello che riguarda il problema della casa in generale, lei
afferma che la Regione è intervenuta e ha fatto: signor Presidente,
se la Regione fosse intervenuta e avesse agito bene, certi problemi
non ci sarebbero, non saremmo ai provvedimenti tampone; ma lei ha
più comodo a bisticciare con il collega Bajocco, a dire che chi
paga è la Regione, come se fossero soldi suoi, signor Presidente!
Sono soldi di tutti i cittadini, se lo ricordi bene! Se lei siede
su quella sedia dal '74, noi lo sappiamo, lei resta comunque un
rappresentante del popolo valdostano e non è diventato Sua Maestà
Mario Andrione! Se lo ricordi, perché questo è importante, perché
lei è molto alto e molto grande, ma è più brutto cadere quanto più
si è in alto, se lo ricordi...
(interruzione del Consigliere
Andrione incomprensibile)
...se lo ricordi! ...
(interruzione del Consigliere Andrione incomprensibile)
...se lo ricordi! Perché si farà molto male il giorno che lei
cadrà! ...
(interruzione del Consigliere Andrione
incomprensibile)
...ecco, lei preferisce il battibecco,
preferisce la pagliacciata, preferisce queste cose, perché così
questo Consiglio non prende decisioni, perché così questo Consiglio
non si pronuncia, non dà delle indicazioni, e lei ha la vita molto
più comoda! Certo, questo è il suo metodo! Ma è un metodo che noi
non condividiamo, non abbiamo condiviso, e ci auguriamo che prima o
poi lei debba smetterla con questo sistema, perché lei tratta tutte
le cose nello stesso modo! È troppo comodo venire qui due volte al
mese e propinarci le sue decisioni, perché tanto si alzano delle
mani che forse e spesso non sanno neanche quello che fanno, è
troppo comodo! Ma si ricordi, signor Presidente, che gli errori che
lei commette, prima o poi torneranno, verranno i nodi al pettine,
se lo ricordi! Il problema della casa è un problema grave, ed è
troppo comodo per qualche alloggio a Issogne dire che si sono
risolti i problemi, è troppo comodo offrire a una persona che ha il
lavoro qui un alloggio a Issogne, questo è menare la gente per il
naso!
(interruzione incomprensibile)
...Questo è menare la
gente per il naso, signor Presidente!
E poi non voglio più entrare sulle questioni delle morosità.
Bajocco ha detto bene: ci sono delle morosità sulle quali c'è da
andare a indagare anche se noi non siamo assolutamente per
privilegiare chi essendo nella possibilità di farlo non paga la
pigione per il proprio alloggio; noi non vogliamo fare dei
favoritismi nei confronti di nessuno, ed è proprio per questo che
abbiamo proposto l'istituzione di una Commissione che tenga
d'occhio tutti, tutti quanti! Che il lavoro che questa Commissione
svolge sia poi messo di fronte a tutti e che il rappresentante
della Giunta riferisca al Consiglio su quello che avviene, sarebbe
opportuno e per questo la mozione viene presentata; ma il
rappresentante della Giunta non partecipa neanche alle riunioni!
Allora questo dimostra quanto la Giunta e il suo Presidente in modo
particolare tengano a questa Commissione. Qui si sottoscrive un
documento perché tanto è tampone a una situazione, poi costretti
dal fatto di averne firmato uno se ne firma un altro, così, per
comodità, tanto per togliersi la noia che può provocare qualche
riunione che viene fatta qui! Ma poi non si tiene assolutamente in
conto questo, perché di impegni il Consiglio ne fa prendere a
decine alla Giunta - questo non è che un esempio - ma poi molto
spesso vengono dimenticati! Non è questo un modo di governare bene!
Piuttosto si abbia il coraggio di dire sempre no e di dire: noi
intendiamo fare le cose in questo modo, noi non vogliamo avere a
che fare con l'opposizione, noi non vogliamo che ci sia un
controllo democratico sulle cose che vengono fatte al di fuori
delle graduatoria dell'IACP! Ditele queste cose, ditele, è nel
vostro diritto farlo, signor Presidente, ma che lo sappiano tutti,
non che voi vi presentate come sempre con una faccia all'opinione
pubblica e con un'altra faccia nei luoghi dove il potere si
esercita! Questo non è un atteggiamento da unionista, signor
Presidente, questo è un atteggiamento da democristiano!
Presidente
- Ha chiesto di parlare l'Assessore Borbey. Ne
ha facoltà.
Borbey
(DC)
- Per fatto personale, perché la
discussione è finita e siamo già in fase di...
Intervento fuori microfono
- No, no...
Presidente
- Beh, tanto...la parola all'Assessore
Borbey.
Borbey
(DC)
- Il Consigliere Viberti ha detto che
il rappresentante della Giunta è sovente assente da questa
Commissione; ad ogni modo, da quando questa è stata costituita,
questa Commissione si è riunita due volte, non di più. Io ho
pregato il Sindaco Bich, Presidente della Commissione, di non
convocarci lunedì mattina per dire che la riunione della
Commissione era fissata per il martedì pomeriggio alle ore 16,
perché tutti abbiamo già i nostri appuntamenti con vari Enti
locali, c'è chi viene da Gressoney, chi da Courmayeur; quindi,
sebbene ritenga molto importante la discussione sulla casa, ho
telefonato al Sindaco Bich - infatti lunedì avevamo ricevuto la
convocazione per il martedì alle 16 - ed egli mi ha detto che
avrebbe cercato di spostare, poi lo ha fatto. È arrivata una
convocazione per il venerdì pomeriggio, ma a quel punto io avevo il
funerale di una cugina prima e quindi non ho potuto
partecipare.
Ad ogni modo, io ho accettato di nuovo di far parte di questa
Commissione in rappresentanza del Presidente della Giunta, e anche
se la Commissione è consultiva abbiamo il dovere di vagliare tutte
le situazioni; resta comunque al Presidente della Giunta la
facoltà, se si trovasse di fronte anche dopo ricerche personali a
casi particolari e drammatici, di prendere determinate decisioni,
anche in contrasto con le posizioni della Commissione. Certamente,
la Commissione deve lavorare meglio e io come rappresentante del
Presidente della Giunta mi terrò a contatto con lui per metterlo al
corrente delle varie decisioni, e così dovranno fare quelli che,
come Bajocco che fa parte della Commissione dell'IACP, hanno
possibilità di contatti col Presidente dell'IACP. Perché alcune
delle cose che Bajocco e Viberti hanno detto sono successe e anche
io in Commissione ho dichiarato che il Presidente dell'IACP aveva
preso determinate decisioni e aveva fatto determinate dichiarazioni
che poi non ha potuto o voluto - questo non lo so - mantenere.
Ad ogni modo è volontà nostra di procedere in maniera seria, è
volontà nostra però anche di vagliare quei casi, come giustamente
Voyat ha detto, di morosità.
Il giorno che l'ex Hôtel Jockey è stato occupato, ho trovato una
persona con la quale avevo avuto occasione di lavorare circa
quindici anni fa in un'impresa; costui faceva il cottimista e già
allora guadagnava dieci volte quello che guadagnavo io come
geometra; ricordo che a quel tempo, nel 1961, l'impresa gli aveva
proposto di acquistare un alloggio per circa la metà del lavoro che
lui doveva fare, ma lui si era rifiutato perché aveva altre bizze
per la testa allora, aveva le moto, le macchine, lo sci e via
dicendo. Ebbene, a questa persona io gliel'ho detto: potresti
vergognarti di essere qui oggi, perché durante la tua vita di
lavoratore potevi fartene cinque di alloggi, non uno, quindi puoi
vergognarti di fronte a tua moglie e ai tuoi figli!
Io verso questa persona non ho nessun dovere morale né come
amministratore né come uomo.
Presidente
- Colleghi Consiglieri, siamo giunti alla
conclusione di questo dibattito. Ci sono dichiarazioni di voto?
Allora, riconfermando che è conclusa anche la trattazione
dell'interpellanza, passiamo alla votazione della mozione.
Presidente
- Metto in approvazione la mozione iscritta
all'oggetto n. 27.
Esito della votazione:
Presenti: 27
Votanti: 27
Maggioranza: 14
Favorevoli: 6
Contrari: 21
Il Consiglio approva.
