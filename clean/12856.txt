Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3812 del 7 ottobre 1992 - Resoconto
OGGETTO N. 3812/IX Soluzione del problema concernente la
demolizione della "Maison Savouret" e utilizzo dell'area relativa.
(Reiezione di mozione)
Presidente Do lettura della mozione presentata dai Consiglieri
Beneforti, Bondaz, Lanièce, Limonet e Ricco:
Mozione Venuti a conoscenza della petizione per la
demolizione della "Maison Savouret", consegnata dal Comitato
promotore della stessa al Sindaco della Città di Aosta e al
Presidente della Giunta regionale;
preso atto del Comunicato stampa emesso dal Comitato promotore
in data 3 settembre 1992, nonché delle precedenti petizioni;
a conoscenza altresì, dell'incontro avvenuto 1'8 settembre u.s.
fra il Comitato promotore e il Presidente della Giunta regionale;
il Consiglio regionale della Valle d'Aosta
invita
il Presidente della Giunta regionale a riferire al Consiglio
regionale in merito alla risposta data al Comitato promotore sui
contenuti della petizione;
impegna
la Giunta regionale a presentare, entro trenta giorni, al
Consiglio regionale una proposta concernente l'utilizzo dell'area
in cui si trova il fabbricato denominato "Maison Savouret", onde
favorire la soluzione di un annoso problema alla luce delle
esigenze della collettività locale e delle richieste contenute
nella petizione presentata dai cittadini della zona
interessata.
Presidente
Ha chiesto di illustrare la mozione il
Consigliere Beneforti, ne ha facoltà.
Beneforti (DC)
Abbiamo letto con attenzione l'ultima
petizione presentata dal comitato promotore, che richiede
l'abbattimento della Casa Savouret. Abbiamo letto il comunicato
emesso dopo la consegna delle petizioni al sindaco di Aosta e al
Presidente della Giunta regionale.
Il problema di questa casa ormai è diventato annoso, è un
problema di cui si è sempre parlato e che mai è stato risolto. Il
comune di Aosta sembra che abbia deciso di destinarla ad uffici, a
sala giochi per i giovani, come richiesto dal forum
dell'associazionismo giovanile.
I cittadini della zona, che hanno firmato a migliaia diverse
petizioni ed emesso numerosi comunicati stampa, richiedono
l'abbattimento della casa, richiedono la destinazione dell'area a
verde attrezzato, o perlomeno ad un utilizzo diverso da quello da
destinare ai giovani.
La domanda che viene da porsi, se quella è la destinazione, è la
seguente: è giusta la decisione del comune, è una decisione
ponderata, che è stata presa democraticamente, secondo la volontà
della gente, secondo i bisogni della gente?
Se vediamo il comunicato stampa, sembra che questo non sia
avvenuto. Oggi i bisogni sono diversi, in particolare quello della
casa, perché mentre si parla di assegnare per giochi ai giovani
quest'area, si legge sul giornale che il problema casa ora è
emergenza, si legge le grandi richieste di situazioni particolari
per assegnare alloggi a persone che sono senza un tetto.
Il sindaco credo che debba anche mantenere fede ai principi che
ha enunciato in occasione della sua elezione, e quando afferma di
voler governare con la partecipazione popolare, come previsto
dall'articolo 20 dello statuto del comune di Aosta, deve dimostrare
che alle affermazioni fa seguire anche i fatti.
Non so se il sindaco intende mantenere e rispettare gli impegni
assunti in occasione della sua elezione e che ha recentemente
rimarcato; ho infatti qui un invito che il sindaco di Aosta ha
mandato al quartiere dove abito e dove doveva venire proprio per
sentire la partecipazione della gente, nel quale afferma: "Il 23
giugno scorso la nostra città, con un programma che promette
cambiamenti per avere un comune più efficiente e più vicino ai
bisogni della gente eccetera". E poi dice che vuole governare con
la partecipazione della gente.
Non so se il sindaco di Aosta considera valida la partecipazione
dei depositari delle numerose firme raccolte con le petizioni, o se
vale più la richiesta del forum giovanile, che rappresenta in tutto
una decina di associazioni. Associazioni che non rappresentano
certamente questo forum giovanile, non rappresentano certamente il
mondo giovanile di Aosta e della nostra Regione.
Fatta questa premessa, ci preme conoscere il parere del
Presidente della Giunta regionale. A tale scopo abbiamo presentato
questa mozione.
Per quanto ci riguarda credo che come Regione, come Consiglio,
dobbiamo esprimere il nostro parere di fronte ai problemi a cui
oggi tutti guardano; non possiamo certamente restare
indifferenti.
Non possiamo restare indifferenti anche perché il Presidente
Lanivi, che rappresenta anche questo Consiglio, ha ricevuto i
rappresentanti del comitato dei cittadini, che hanno sottoscritto
la petizione, quindi deve dirci se c'è stato questo incontro, quale
risposta ha dato. Qualsiasi risposta abbia dato il Presidente della
Giunta, si ritiene che ad assumere le decisioni debba essere il
Consiglio regionale.
Si dà atto che, dalle ore 19,27, presiede il Vicepresidente
Trione.
Presidente
Ha chiesto di parlare il Consigliere
Gremmo, ne ha facoltà.
Gremmo (UAP)
Telegraficamente perché avrò magari modo
di parlare di più in seguito su altri argomenti.
Non entro nel merito, volevo sentire bene il dibattito se la
demolizione e l'eventuale costituzione del giardino, come alcuni
ipotizzano, può diventare una possibilità o meno; volevo però
riallacciarmi, perché mi sembra sicuramente prioritario, alla
osservazione che faceva il Consigliere Beneforti sulla effettiva
pregnanza, valore e peso di questo forum. Già una cosa che si
chiama forum, francamente... l'unico forum simpatico che conosco io
è quello condotto da quel giudice che va a Canale 5 a dirimere le
querelles fra padre e figlio. Almeno se volevano chiamare in
maniera intelligente questa associazione, invece di chiamarlo buco,
potevano chiamarlo in qualche altra maniera.
Però ha ragione Beneforti quando dice che questo buco dei
giovani rappresenta molto poco, anzi direi non rappresenta quasi
niente. Voglio riferirmi ad una esperienza di tipo personale. A me
era arrivato, come segretario dell'UAP (ammesso che l'UAP possa
avere un segretario), una richiesta di trovare un qualcuno che
aderisse a questo forum a nome del nostro gruppo, in quanto noi
siamo presenti in Consiglio regionale. Siccome mio figlio, anche se
questo ha fatto dispiacere alla Consigliera Monami che l'altra sera
in televisione ha detto: "Abbiamo in Consiglio regionale qualcuno
che ha il figlio consigliere regionale a Mantova...", ma siccome
mio figlio preferiva farsi eleggere dai cittadini - non lo ha mica
nominato il Re di Prussia, neanche Stalin, cioè non è subentrato in
Consiglio perché è un figlio di papà e qualcuno che c'era prima si
è dimesso, ma mio figlio è stato eletto - che subentrare di seconda
o di terza battuta in Consiglio, non abbiamo nominato nessuno in
questo forum. Ma la cosa mi ha fatto riflettere, perché è
sufficiente che uno dica: "Io, Gruppo presente in Consiglio
regionale, delego il giovane Pinco Pallino a entrare nel forum",
non so cosa questo forum può andare...
Questo fra l'altro si riallaccia a tutta la filosofia che c'è
dietro alla delibera n. 44 che sarà interessante discutere dopo, ma
ha ragione il Consigliere Beneforti quando dice che non si sa bene
questo forum cosa rappresenti. Se poi si va a vedere che in gran
parte, o comunque in modo preminente, il forum rappresenta i
giovani di partito (è vero che ci sono anche i giovani di
maggioranza relativa, cioè la DC di lingua francese), la diffidenza
a questo punto è d'obbligo, e quindi in modo costruttivo, ma come
contributo aprioristico alla discussione, direi che su questo
sicuramente il Consigliere Beneforti ha ragione.
Nel merito, tra il giardino e andare a fare una casa, aperta o
chiusa che sia, per i giovani dell'associazione del partito che
hanno avuto il toupet di chiamarsi forum di qualcosa, francamente
le perplessità aumentano. Se poi andiamo a vedere che tutta l'area
sta diventando un luogo dove può arrivare chiunque a fare qualunque
cosa, le diffidenze aumentano ancora di più. La diffidenza rispetto
al giardino sta nel fatto che, se vediamo cosa sta succedendo nei
giardini davanti alla stazione, dove è pieno di extracomunitari che
sono lì a fare flanella in attesa di fare danni, l'ipotesi giardino
forse non è la più indicata. Ma certamente, se devo scegliere fra
una ipotesi giardino e una ipotesi casa dei giovani di partito, non
ho dubbi, preferisco un giardino, anche perché un giardino si può
cintare e ci si può mettere una vigilanza. Questi giovani di
partito fanno talmente tanti danni comunque, che anche cintandoli
non si possono mettere in condizioni di non nuocere.
Presidente
Ha chiesto di parlare il Consigliere
Bajocco, ne ha facoltà.
Bajocco (PCI-PDS)
Della Casa Savouret sono ormai anni
che se ne parla; non se ne parla solo in questo periodo, se n'è
parlato anche negli anni precedenti con gli striscioni da parte di
varie forze politiche, che erano affissi a quella parete.
Dobbiamo uscirne fuori, non si può continuare, come è successo
questa estate, che ogni giorno c'era un comunicato o da una parte o
dall'altra.
Capisco che c'è la necessità di parcheggio per coloro che
abitano nelle vicinanze di questa struttura, ma l'abbattimento di
una struttura del genere personalmente non la vedo. È vero che è di
competenza dell'Amministrazione comunale perché la struttura è del
comune, ma anche il comune deve cominciare a far camminare per
poter realizzare quella struttura.
Il Consigliere Beneforti ha portato avanti il discorso del
programma del sindaco della città di Aosta.
Vorrei invitare il Consigliere Beneforti a non ripetere quello
che ha fatto in questo periodo in Consiglio regionale; dopo che è
stato per diversi anni Assessore alla sanità della Regione, il
giorno do-po che non lo era più, ha preso delle iniziative
chiedendo per quale ragione all'ospedale non si fa questo o
quest'altro. Il problema è questo: in tre mesi che c'è questo
sindaco, non penso che possa cambiare la città di Aosta nel giro di
questo poco tempo. Lo stesso discorso vale per l'Assessore alla
sanità: in questi pochi mesi non credo che possa cambiare tutta la
situazione della sanità.
Dobbiamo stare attenti; gli Assessori che hanno ricoperto certe
cariche, dovrebbero riflettere un attimo prima di dire certe
cose.
Voglio esprimere il mio pensiero. Sulla casa Savouret avrei
voluto prendere una iniziativa come Gruppo, poi ho capito la
risposta che il Presidente della Giunta ha dato alla interpellanza
del Consigliere Martin e mi sono leggermente raffreddato. Mi sono
detto: è vero, l'autonomia è comunale su queste cose, dobbiamo
rispettarla. Ma io sono dell'avviso che quella casa deve essere
ristrutturata al più presto possibile, ma per che cosa? Noi abbiamo
prima approvato una delibera, n. 8013, con la quale requisiamo
ventiquattro alloggi all'interno del quartiere Cogne per darli agli
sfrattati. Voi sapete quanti sono gli sfrattati pensionati? Sono
decine e decine, e quelli che sono in lista d'attesa per poter
ottenere la casa non l'avranno.
Invito il Presidente della Giunta a cercare di mettersi in
contatto con l'Amministrazione comunale, con il Sindaco (o chi per
lui), per riflettere sopra un attimo a scelte che avevano fatto un
tempo. In quella casa ristrutturata potrebbero essere ricavati
decine di pic-coli alloggi per persone anziane autosufficienti. Lì
c'è un giardino per bambini, e questo è nello spirito di quella
politica sociale che stiamo facendo per cui l'anziano deve rimanere
nella propria casa o deve essere a contatto con il giovane; lì
abbiamo un giardino molto bello, davanti a quella casa ci sono
altri giardini che possono essere aperti e questa casa potrebbe
essere ristrutturata e messa a disposizione per pensionati,
sfrattati, pensionati anziani che sono autosufficienti. Il giorno
che questi anziani non saranno più autosufficienti è bene che
vadano in altri posti, come capiterà anche a Bajocco che andrà a
finire dove non vorrei mai andare, ma sapete com'è, non dobbiamo
mai dire là non ci vado.
Invito il Presidente della Giunta a farsi promotore in questa
direzione.
Presidente Ha chiesto di parlare il Consigliere Riccarand, ne ha
facoltà.
Riccarand (VA)
Credo che ci sia - e lo abbiamo visto
negli anni scorsi - una richiesta da parte di settori della
popolazione di Aosta di abbattere questa casa Savouret con
l'obiettivo, neppure tanto malcelato, di avere un'area a parcheggio
che dia respiro, la possibilità di migliorare la situazione
eccetera, o almeno la speranza è quella.
Abbiamo sempre detto che questo tipo di impostazione è
sbagliata. L'abbattimento della casa Savouret sarebbe una scelta
urbanisticamente sbagliata, è un edificio che ha un suo pregio dal
punto di vista architettonico e direi anzi che, se c'è qualcosa di
veramente orribile in via Festaz, è proprio quella serie di
palazzoni che noi abbiamo fra la casa Savouret, la Torre del
Lebbroso e le mura romane, perché questi, sì, sono elementi che dal
punto di vista architettonico meriterebbero un abbattimento, perché
sono veramente un pugno nell'occhio. Quindi dal punto di vista
urbanistico-architettonico è un assurdo demolire questo edificio
che ha un suo pregio architettonico.
L'obiettivo di ricavare un parcheggio in quell'area è del tutto
sbagliato, del tutto in contrasto con quelle che sono le esigenze
di una viabilità ordinata. Ormai sappiamo tutti che la soluzione
per risolvere il problema del traffico è quella di non fare più
parcheggi nel centro città, e anzi bisogna eliminare quelli che ci
sono, altrimenti creiamo delle situazioni in cui ci sarà sempre un
afflusso veicolare verso il centro.
I parcheggi vanno fatti al di fuori del centro, in una distanza
ragionevole dal centro, con parcheggi di scambio, in modo che
l'utente dell'automobile lascia l'automobile e viene in centro a
piedi, in bicicletta, con il mezzo pubblico, eccetera, ma non
sicuramente con l'auto. Quindi credo che l'ipotesi da cui
sicuramente bisogna sgombrare il campo, è di realizzare un
parcheggio in quella zona. Siamo per il mantenimento di
quell'edificio, in passato abbiamo anche appeso gli striscioni
sulla casa Savouret, così come sull'ex casa Gagliardi, perché
abbiamo sempre sostenuto che quell'edificio andava ristrutturato a
fini abitativi.
Non si riesce a capire per quale motivo nella nostra città ci
sono dei contenitori che possono essere utilizzati a fini
abitativi, che rimangono anni e anni inutilizzati, in situazioni
cadenti, che si deteriorano, che non si riesce ad utilizzare, e poi
si vanno a prendere dei provvedimenti di utilizzazione, di
requisizione di alloggi ristrutturati al quartiere Cogne per
cercare di tamponare il problema degli sfratti. Quindi siamo sempre
stati e rimaniamo favorevoli ad una ristrutturazione a fine
abitativo.
È emerso all'interno del comune di Aosta un orientamento
favorevole all'utilizzazione di questo edificio come sede di
attività connesse al mondo giovanile; è una proposta che riteniamo
anche questa valida da esaminare, non siamo sicuramente contrari a
questo tipo di impostazione, così come riteniamo che il fatto che
esista una forma di associazione dei giovani, un ambito associativo
in cui i giovani possono ritrovarsi, possono discutere e possono
anche fare delle elaborazioni di tipo politico, questo depone a
favore di chi cerca di organizzare queste iniziative e cerca di
portarle avanti, e credo che sarebbe sbagliato dare un giudizio
negativo su questi sforzi che vengono fatti.
Quindi, siamo contrari allo spirito di chi dice andiamo a
demolire questo edificio; non abbiamo capito molto bene se la
proposta della DC rispetto ad una ipotesi di ristrutturazione
abitativa sarebbe favorevole, perché, se questo fosse, credo che
saremmo disposti anche a seguirla questa strada, non è che bisogna
per forza utilizzarla in quel senso.
Noi siamo comunque per il mantenimento di quell'edificio, la
ristrutturazione in tempi brevi, la sua piena utilizzazione,
possibilmente con finalità abitative. Se si ritiene invece che ci
sono altre opportunità dal punto di vista abitativo ed esigenze di
utilizzazione nell'ambito di strutture legate al mondo giovanile,
noi non siamo sicuramente contrari a questa ipotesi.
Presidente
Ha chiesto di parlare il Consigliere
Chiofalo, ne ha facoltà.
Chiofalo (DC)
Su un problema che interessa la città di
Aosta, credo valga la pena spendere due parole e se possibile dare
un modesto con-tributo.
Devo dire, per correttezza, che il movimento cui appartiene il
Consigliere Riccarand ha mantenuto sempre questa linea, da quando
sedevo nei banchi del Consiglio comunale, quindi bisogna dare atto
della coerenza con cui agisce.
Sul discorso di assegnare la casa Savouret ai giovani, per
quanto mi riguarda, non è che diamo una grande risposta ai giovani
nel farli incontrare nella casa Savouret, per me è un luogo per lo
svolgimento delle attività che vogliono fare troppo modesto, troppo
piccolo; quindi credo che l'Amministrazione comunale non darebbe
nessuna risposta. Anche perché l'Amministrazione comunale non tiene
conto degli sforzi che sono stati fatti in passato, e qui ci sono
Consiglieri regionali che condividevano allora anche le scelte che
erano state fatte, consiglieri regionali che erano anche
Presidenti: parlo dell'allora Presidente Rollandin, il quale era
d'accordo all'abbattimento della casa Savouret; ma perché era
d'accordo? Perché c'era un disegno urbanistico ben preciso, con il
quale si voleva dare alla città di Aosta un assetto diverso da
quello odierno a questa città grigia, che va sempre peggiorando. E
intanto i progetti e gli studi che sono stati fatti dormono nei
cassetti del comune di Aosta, non sono stati attuati. Caro
Riccarand e cari colleghi consiglieri, il discorso è questo.
Perché il discorso che è stato fatto allora con gli studi
dell'arch. Fubini era quello di dare una migliore qualità della
vita e di riqualificare l'asse nord-sud della città di Aosta, a
partire con la costruzione del parcheggio che doveva essere fatto
nell'area davanti all'ospedale, la cui concessione edilizia è stata
rilasciata dal comune di Aosta alla Regione nel 1986 (ma i lavori
non sono mai partiti), con la riqualificazione di via Martinet, via
Croci di città, via Challand. In via Martinet c'è un progetto di
recupero per il quale dovrebbero partire i lavori, che ha avuto
tutte le varie approvazioni della commissione edilizia, da parte
della Giunta comunale; anche in via Challand c'è un piano di
recupero che ha avuto tutte le approvazioni e che deve partire e
significa riqualificazione.
Sono stati fatti degli studi con un progetto di recupero per
riqualificare l'asse nord-sud, quindi l'edificio dietro l'ACI, la
Grotta Azzurra e così via, proprio perché la volontà politica del
comune di Aosta era quella di riqualificare l'asse nord-sud.
Allora cosa facciamo? Si comincia da una parte per arrivare a
sud della città, quindi previsione di un parcheggio nell'area della
Cogne. Poi fra gli studi di Fubini c'è il discorso anche della
nuova porta di Aosta, che guarda caso è proprio in via
Bramafan.
Quindi credo che un itinerario turistico vada fatto così come ho
detto prima, che non ripeto; ma quando si arriva in via Challand,
per affacciarsi il turista e per vedere la torre di Bramafan,
perché quello sì è un monumento archeologico, un monumento
nazionale, caro Riccarand, ma non mi venire a dire che la casa
Savouret è un monumento archeologico, perché noi abbiamo fatto fare
le ricerche della Sovrintendenza e non c'è niente di antico!
Ed è per questo che l'allora Giunta regionale era d'accordo per
demolire la casa Savouret. Poi il costo di ristrutturazione di
quella casa è maggiore di quello per realizzare un edificio forse
anche più grosso per gli anziani, come diceva Bajocco. Su questo si
sta dormendo, non si sta dando risposta, ma la risposta si deve
dare a troppi nella riqualificazione degli spazi esistenti nella
città di Aosta.
Da diversi anni a questa parte il comune di Aosta sta dormendo e
non sono quello che mi faccio indietro e scarico la colpa sugli
altri; noi ci prendiamo la nostra parte di colpa, vuol dire che non
abbiamo avuto quella autorità per far mettere in atto quanto ho
detto prima.
Non abbiamo avuto questa capacità noi, della Democrazia
Cristiana, rappresentanti al comune di Aosta; c'ero anch'io seduto
fino a 7-8 mesi fa, eppure non abbiamo avuto questa capacità di far
rispettare queste cose. Quindi sono disponibile, anzi faccio una
autocritica, però non si può che guardare in quella direzione.
Se si fa la nuova porta di Aosta, teniamo la strettoia di via
Bramafan per nascondere tutto il sottopasso che deve venire, la
riqualificazione della F8 e tutte queste cose qui. Per me è un modo
di agire non ragionato non guardare al futuro.
Certamente la risposta ai giovani va data, non sono di quelli
che vogliono sfrattare i giovani; non credo che quella più giusta
sia quella della casa Savouret. Qualche idea l'Assessore alla
Pubblica Istruzione l'ha avuta, almeno ho letto sui giornali, può
essere valida o non, può essere utile soltanto per una parte di
manifestazioni, non per tutte le manifestazioni, non lo so. Chiedo
all'Assessore alla Pubblica Istruzione che trovi un'altra
collocazione per quanto riguarda i giovani, che dia, anzi diamo
tutti insieme una risposta a queste richieste dei giovani.
Era quello che volevo dire; mi dispiace che non ci sia il
Presidente del Consiglio Bich, perché sa benissimo che quanto ho
detto prima l'abbiamo improntato insieme in consiglio comunale, e
posso documentare con interpellanze e mozioni votate favorevolmente
alla demolizione della casa Savouret in consiglio comunale, anche
quando lui era assente.
Presidente
Ha chiesto di parlare il Consigliere
Louvin, ne ha facoltà.
Louvin (UV)
M. le Président, je voulais simplement
ajouter quelques considérations à ce sujet, étant donné que j'ai
entendu des avis très partagés sur cette question.
D'abord je ne tiens pas à me ranger parmi ceux qui veulent
diminuer la crédibilité du forum des jeunes, qui est en ce moment
un interlocuteur, peut-être pas le meilleur, le plus complet, mais
certainement un interlocuteur sérieux, plus sérieux que d'autres
organismes qui tendent plutôt à affirmer de façon violente
l'émergence du malaise des jeunes.
Je crois que quand nous avons des interlocuteurs valables, il ne
faut pas le mépriser, il faut prendre en compte et sérieusement
leurs propres initiatives et leurs propres propositions, d'autant
plus que ces propositions et ces initiatives ont déjà eu un écho
favorable à l'intérieur du conseil communale d'Aoste, qui a voté
une motion dans le sens d'engager la commune, qui est le
propriétaire de la très grande partie de cette maison, à l'employer
d'une façon précise.
Je ne me rangerai pas non plus parmi ceux qui s'érigent en
expert en matière d'urbanisme, je ne fais pas partie du nombre;
mais je tiens plutôt à rappeler que ceux qui font partie de cette
catégorie, et notamment l'ordre des architectes de la Vallée
d'Aoste, a exprimé d'une façon concrète, précise et ponctuelle son
point de vue sur le maintien de la maison Savouret, en soulignant
que bien qu'il ne s'agisse pas d'un bien archéologique, comme le
disait tantôt M. Chiofalo, c'est quand même un bien culturel
important qui figure en tant que dernier morceau de la vieille
Aoste au sud de rue Festaz, un vieux morceau qui est déjà
représenté dans les cartes de 1740 et de 1853. Donc quelques chose
qui n'est pas à oublier.
Il n'y a pas que l'antiquité romaine à Aoste, il y a aussi des
parties importantes de la ville, qui méritent d'être gardées, et si
l'analyse historique qui a été faite par l'ordre des architectes
aboutit sur le voeu qu'il y ait une intervention publique de
récupération de cet immeuble, il faut peut-être pas trop être
rapides pour aller la démolir.
Je tiens également à rappeler que l'indication des jeunes n'a
pas été une indication trop générique; j'ai voulu me documenter un
peu et lire leurs propositions, qui me paraient dans l'ensemble
complètes et cohérentes.
Il y a beaucoup de suggestions qui méritent d'être retenues, là
surtout où l'on met en évidence qu'un pôle culturel est en train de
se former à l'ouest de la vieille ville, avec la bibliothèque
régionale qui va bientôt être inaugurée, et que ce pôle se
compléterait bien avec une présence active des jeunes et non pas
seulement passive comme quelqu'un le voudrait.
Quand on vote, et nous allons voter, 350 millions pour un
Osservatorio sulle problematiche giovanili, on ne peut pas prévoir
aussi quelques réponses pour les problèmes des jeunes; des réponses
que personnellement je considère doivent aller dans le sens d'une
gestion responsable de la part des jeunes de certaines structures.
Il n'y a pratiquement rien pour les jeunes dans cette ville. Il y a
aussi d'autres problèmes, bien entendu, les problèmes de la maison,
les problèmes des personnes âgées, mais pour les jeunes il n'y a
pas de structures. Quelque chose est en train d'être fait et nous
savons les efforts que fait l'Assessorat de l'Instruction Publique
en ce moment, mais quand il y a une proposition concrète, quand il
y a une initiative qui vient de la ville d'Aoste, alors soient bien
attentifs à ne pas fermer des portes qui pourraient avoir pour nous
des répercussions négatives.
Je crois que les choix qui sont suggérées dans la proposition
des jeunes sont à prendre sérieusement en compte. Je voudrais bien
que le Président du Gouvernement garde un contact étroit en ce
moment, au nom de toute l'assemblée, avec la commune d'Aoste pour
qu'il y ait une action concertée, parce que personnellement je
n'aime pas entendre dire: dobbiamo fare per i giovani, comme nous
l'avons entendu dans cette salle il y a quelques mois, et que l'on
ne fasse pas quelque chose de concret.
Ce n'est pas dit que ce soit la proposition à prendre ou
laisser, mais elle doit être prise très sérieusement en compte en
ce moment.
Presidente
Ha chiesto di parlare il Consigliere
Beneforti, ne ha facoltà.
Beneforti (DC)
Per chiarire alcune cose. Voglio dire
al Consigliere Bajocco che non mi sono riferito al sindaco di Aosta
per dire che fa o non fa; mi sono richiamato al sindaco di Aosta
perché a conoscenza dei suoi discorsi di investitura di sindaco,
riportati successivamente anche in certi inviti, nei quali richiede
la partecipazione della gente ed ho fatto una riflessione: mi sono
chiesto se considera partecipazione della gente le numerose
petizioni che sono state presentate dai cittadini sulla demolizione
di questa casa e sull'utilizzo dell'area che ne deriva. Questo ho
voluto dire.
Mi rendo conto, dopo due anni di Assessorato, cosa vuol dire
fare l'Assessore, e le interpellanze e mozioni che presento
riguardano tutte la continuità di certe iniziative che erano state
prese, e cerco di insistere perché queste iniziative che erano
state scelte dalla precedente maggioranza vadano avanti.
Non voglio neanche essere frainteso poi sul discorso che
riguarda i giovani. Approvo anche la legge o il provvedimento che
ha presentato l'Assessorato alla Sanità per quanto riguarda
l'Osservatorio giovanile; era una iniziativa che era già in ballo,
che si doveva realizzare, è l'applicazione di una legge che questo
Consiglio si è dato, per cui questo Osservatorio giovanile dobbiamo
certamente realizzarlo. È questo Consiglio che si è dato la legge
che prevede questo Osservatorio giovanile, però non è detto che
oggi, siccome c'è questa casa e questa area, i giovani per forza,
per affrontare i loro problemi, debbano andare lì.
Ho fatto rilevare prima, nella mia relazione introduttiva, che
quando su questi giornali locali si è parlato della petizione dei
cittadini, nelle stesse pagine si leggevano le dichiarazioni del
Presidente dell'IACP che diceva che è l'ora dell'emergenza, che ad
Aosta mancano le aree edificabili, che cresce la tensione abitativa
nel capoluogo della Regione. Allora mi sono domandato se l'utilizzo
di questa area doveva essere destinato a questo forum dei giovani
per certe iniziative, oppure poteva essere preso per altre
iniziative che oggi sono importanti e che devono essere portate
avanti.
Per questo abbiamo presentato la mozione, che dice tutto e non
dice niente. Sappiamo che la casa è di proprietà del comune, ma
diciamo meglio l'area, perché la casa non esiste neanche, va
buttata giù, perché ristrutturarla costerebbe di più che farla
nuova, ma a parte questo; che oggi come oggi, a distanza di tanti
anni, non si debba prendere una posizione, perché quelli che
abitavano lì furono sfrattati negli anni 1967-68 e mi ricordo in
una riunione in Comune - allora ero da un'altra parte a fare il
rappresentante - mi fu detto di convincere quelli che vi abitavano
perché in breve quella casa sarebbe stata ristrutturata e loro
avrebbero trovato un alloggio forse migliore di quello che avevano
nella casa Savouret. Però sono passate dal 1968-68 ad oggi quante
amministrazioni comunali e quante amministrazioni regionali, la
casa Savouret è ancora lì, si continua a fare petizioni, si
continua a discutere a tutti i livelli, però il problema non si è
risolto.
Ora il problema bisogna affrontarlo una volta per tutte e
cercare di risolverlo, di non dilazionarlo più nel tempo. Siamo a
conoscenza che il Presidente della Giunta ha ricevuto i
rappresentanti del comitato che ha presentato queste petizioni, e
noi abbiamo presentato una mozione che chiede di sapere dal
Presidente della Giunta quale risposta ha dato e magari quali
impegni ha assunto.
Con la mozione si richiede alla Giunta regionale, proprio per il
ruolo che deve avere il Consiglio regionale, di presentare entro 30
giorni una proposta concernente l'utilizzo dell'area in cui si
trova il fabbricato denominato Maison Savouret, onde favorire la
soluzione di un annoso problema, alla luce delle esigenze della
collettività locale e delle richieste contenute nella petizione
presentata dai cittadini delle zone interessate.
Questo vuol dire che il Presidente della Giunta farà tutte le
verifiche che devono essere fatte, per portare in questa sede, in
questo Consiglio, una proposta definitiva che possa essere accolta,
in modo da dare una destinazione a questa area e risolvere il
problema. Questo chiediamo con la mozione: chiediamo di assumerci
in Consiglio regionale una responsabilità che non può essere
lasciata esclusivamente nè alla Giunta nè al Presidente della
Giunta, ma deve essere da tutte le forze politiche presenti qua
assolta e portata avanti.
Si dà atto che, dalle ore 19,57, presiede il Presidente
Bich.
Presidente
Ha chiesto di parlare il Presidente della
Giunta, ne ha facoltà.
Lanivi (GM)
Cercherò di essere molto sintetico e di
dire le cose essenziali.
La proposta che avanzo al Consiglio regionale, o almeno alla
maggioranza, è di astenerci su questo tipo di mozione, illustrando
i motivi di questa proposta.
Per quanto riguarda l'informazione circa l'incontro che il
sottoscritto ha avuto con il comitato degli abitanti di Via Festaz,
che chiedono la demolizione dell'edificio, il comitato è venuto da
me e mi ha illustrato i motivi per i quali chiedeva la demolizione:
motivi di tipo urbanistico, turistico, di costi (cioè ha sostenuto
la tesi di maggiori costi di ristrutturazione rispetto alle
demolizioni), ma mi è sembrato che uno dei punti allarmati del
comitato fosse che la destinazione di questa struttura ad ospitare
attività rivolte ai giovani fosse nel senso di discoteca od altre
attività rumorose, o comunque attività che comportassero una
concentrazione di traffico, di persone, in quella zona.
La richiesta che mi è stata fatta dal comitato è di prendere
contatti con il sindaco di Aosta, per sottolineare le
preoccupazioni che queste persone avevano rispetto a queste
ipotesi.
Ho preso più volte contatto con il sindaco di Aosta e
l'Assessore competente e da questi ho ricavato le seguenti
notizie.
L'edificio non è completamente di proprietà comunale, nè
regionale, nè i due enti sono gli esclusivi proprietari di
quell'edificio; risulta che circa l'85 percento dell'edificio è di
proprietà comunale, circa il 15 percento è di proprietà regionale,
e spiego per quale motivo dico 85 circa e 15 circa: perché una
unità immobiliare in quell'edificio è ancora di proprietà dei
privati.
Inoltre pare che la donazione dell'edificio sia finalizzata e
cioè destinata ad ospitare attività collegate al mondo
giovanile.
Ancora un dato da sottolineare è che in questi ultimi tempi
l'Amministrazione comunale ha avuto e avrà contatti con questo
comitato di cittadini, per vedere se è possibile trovare una
soluzione che, tenendo conto delle preoccupazioni dei cittadini di
quella zona, possa tenere conto anche di scelte più volte ribadite
dal Consiglio comunale, cioè di deliberazioni che destinavano la
casa Savouret ad attività giovanili. Con attività giovanili si
intendevano sedi non di attività di tipo rumoroso, per intenderci
discoteche, o di grande richiamo per spettacoli, ma semplicemente
sedi delle associazioni e centri di documentazioni.
Queste sono le cose che ho da dire anche per incorniciare il
problema.
C'è un'ultima considerazione. Non entro nella valutazione delle
associazioni giovanili, però mi sembrerebbe sempre di avere nei
confronti di queste attività un minimo di rispetto, al di là dei
giudizi che possiamo dare. Forum è comunque una organizzazione che
riunisce le associazioni giovanili di Aosta.
Allora qui i problemi sono due, con delle subordinate: 1)
demolizione sì o demolizione no, 2) in un caso o nell'altro quale
destinazione comunque, perché, una volta demolita la casa, c'è chi
vorrebbe il posteggio e chi l'allargamento dei giardini, c'è chi
nella ristrutturazione ci vedrebbe una demolizione parziale, una
ristrutturazione destinata ad attività giovabili, ad ospitare
attività rivolte agli anziani e abitative.
L'ultima considerazione che vorrei fare per giustificare una
posizione di astensione, che non è di indifferenza rispetto al
problema, è di collocare i protagonisti nei loro giusti ruoli: qui
secondo me il ruolo da protagonista ce l'ha il Comune di Aosta, non
la Regione.
Il Presidente della Giunta tenta di fare il Presidente della
Giunta, certamente non ha il compito di sostituire nè di fare il
grande padre rispetto ad un Consiglio comunale democraticamente
eletto, che è libero anche di scegliere in modo sbagliato, come
possiamo scegliere in modo sbagliato noi, ma a questo organo
secondo me dobbiamo rispetto e garantire autonomia.
Per concludere, se il senso della mozione - quindi una posizione
che non vuole neppure essere di polemica nei confronti di chi ha
presentato questa mozione - è di mantenere dei contatti con
l'Amministrazione comunale, di portare agli amministratori del
Comune di Aosta le riflessioni e le idee che sono emerse in questo
dibattito, la cosa secondo me è accettabile in questo modo; andare
oltre, e cioè svolgere una funzione o di tutela o di sostituzione
del comune di Aosta, mi sembrerebbe sbagliato.
Ribadisco - e lo dico non per sdrammatizzare, ma per ricondurre
il dibattito nei giusti termini - che il Comune di Aosta, ho
parlato proprio ieri con il sindaco e l'assessore Lorenzini, sta
riflettendo sulle decisioni che deve assumere e comunque mantiene
contatti con questo gruppo di cittadini, ricercando delle soluzioni
compatibili con scelte sulle quali ho avuto l'impressione che il
Comune non vorrebbe ritornare indietro.
Cioè, anche con demolizioni parziali, con ristrutturazioni
parziali, quel centro dovrebbe essere destinato non ad attività
giovanili di tipo ludico che abbiamo ricordato in precedenza,
quanto piuttosto una sede che ospita o sedi o centri di
documentazione.
Il mio impegno, al di là di ogni considerazione, sarà di
mantenere rapporti con il comune di Aosta e di portare i termini
della discussione avvenuta stasera.
Con questo significato, ritengo ragionato ed opportuno che sulla
mozione si abbia una posizione di astensione.
Presidente
Ha chiesto di parlare il Consigliere
Gremmo, per dichiarazione di voto, ne ha facoltà.
Gremmo (UAP)
Mi auguro che il Gruppo Dc non ritiri la
mozione, perché è evidente che i risvolti che essa implica sono di
tipo politico, ma un commento su quello che ha detto il Presidente
mi sento di farlo, anche perché sono stufo di accettare alcune
logiche quasi di rivincita che qualcuno ha, che non mi piacciono
(la considerazione non riguarda il Presidente, riguarda i suoi
partner politici).
Tre punti merita rimarcare. Primo punto, il discorso per cui una
parte della casa non appartiene nè alla Regione nè al Comune, ma a
dei privati. Quando lei ha fatto il decreto che cacciava fuori
quelli del ristorante Eco, valdostani, che avevano una attività
commerciale, che erano onesti valdostani che pagavano le tasse, non
ha guardato se erano proprietari o non, ma ha fatto il decreto, li
ha cacciati fuori perché bisognava fare l'autostrada, perché
l'ANAS, o chi per essa, doveva andare avanti. Quindi tutta questa
ritrosia perché una parte della casa non è nè del comune nè della
regione, è soltanto un alibi, perché quando si è trattato di
colpire quelli del ristorante Eco, non avete guardato in faccia
nessuno. Ma quelli avevano il torto, forse, di essere dei
valdostani onesti che pagano le tasse.
Secondo punto, l'attività giovanile: va bene, di fronte al
giovanile anche il Consigliere Louvin, che prendeva in giro
Beneforti perché parla toscano - e meno male che c'è anche chi
parla toscano perché è una bellissima lingua, molto differenziata
dall'italiano -, l'attività giovanile è sempre stata, fin dai tempi
del fascismo, l'alibi (ma di questo ne parlerò domani nelle mie 16
ore di intervento sugli emendamenti che ho presentato) che ha
sempre coperto tutto e il contrario di tutto. Ci sono anche i
cretini che hanno vent'anni, non è detto che per essere cretini
bisogna averne 41 come ne ho io. Quindi dietro il giovanilismo si
può contrabbandare tutto e il contrario di tutto. Tanto più quando
si dice sarà una sede per centro di documentazione, una sede
politica, una sede che non farà casino: e chi lo dice che non farà
casino? Vi porto subito un esempio per cui sono già allarmato:
quando, grazie ai soldi del comitato per il Terzo Mondo di Bich,
Monami e Riccarand, l'associazione dei marocchini in Valle d'Aosta
vi chiederà la sede, siccome sono tutti giovani, darete la sede
anche a loro, così staranno davanti alla casa Savouret fino alle 4
del mattino a litigare e ad accoltellarsi per decidere chi sarà il
capo dell'associazione. Ma sarà un centro di documentazione e non
sarà una cosa ludica; sarà una cosa lurida, ma è un'altra cosa,
però sarà una cosa che a pieno titolo, perché fra poco farete
aderire anche questi qui al forum dei giovani, avrà diritto ad
avere la sede lì.
Va bene, Presidente, lei vada verso i giovani; noi andiamo
invece dalla parte di quei cittadini di Aosta che hanno firmato la
petizione e di cui non vi frega niente, perché pensate - voi e i
vostri amici del comune - di abbindolarli con quattro chiacchiere e
quattro stupidate.
Noi invece andiamo dalla parte di questa gente, che sa benissimo
che si comincia soft, come si dice, cioè si comincia con la sede
giovanile e poi diventa un bordello. Perché l'occupazione che avete
tollerato del cinema Splendor è finita con uno caduto giù e in fin
di vita perché non si è intervenuti subito, quando era il caso di
intervenire, dicendo chiaramente che la illegalità non piace, non è
lecita.
Allora, Presidente, apra pure questa falla con l'alibi del
giovanilismo, con l'alibi che un appartamento non è vostro, con
tutti gli alibi che volete, però noi, almeno fino a quando avremo
la forza e la voce, andremo dalla gente a dire che questa è una
cosa vergognosa, ignobile e inaccettabile. Per questo voto la
mozione del Gruppo democristiano.
Presidente
Pongo in votazione la mozione in
oggetto.
Esito della votazione:
Presenti: 24
Votanti: 5
Favorevoli: 5
Astenuti: 19 (Agnesod, Andrione, Bajocco, Bich, Chenuil, Cout,
Lanivi, Lavoyer, Louvin, Mafrica, Marcoz, Monami, Perrin,
Riccarand, Rollandin, Rusci, Stévenin, Vallet e Viérin)
Il Consiglio non approva.
Presidente
Si conclude la seduta pomeridiana. Il
Consiglio è aggiornato a domani alle ore 16, con la trattazione dei
punti concernenti la SDS e la mozione. Rammento che la
documentazione in parte è stata distribuita oggi pomeriggio, mentre
nella parte originale è depositata presso la Segreteria del
Consiglio e ciascuno consigliere ne può prendere visione.
La seduta è tolta.
