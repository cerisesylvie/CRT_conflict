Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2422 del 22 luglio 1991 - Resoconto
OGGETTO N. 2422/IX Iniziative per la riduzione del transito
dei TIR in Valle d'Aosta.
(Interpellanza).
Presidente
Do lettura dell'interpellanza
presentata dal Consigliere Riccarand:
Interpellanza Ricordato che il Consiglio regionale, lo scorso
22 aprile 1991, nell'esaminare una petizione popolare che chiedeva
la riduzione del transito dei TIR attraverso la Valle d'Aosta, ha
approvato all'unanimità una risoluzione che impegnava la Giunta
regionale a prendere decisioni rapide e concrete per ottenere la
riduzione del traffico dei TIR;
ricordato, in particolare, che la risoluzione richiedeva l'esame
di una nuova politica tariffaria al tunnel del Monte Bianco tale da
scoraggiare il transito dei TIR attraverso la Valle d'Aosta;
il sottoscritto Consigliere regionale del Gruppo Verde
Alternativo
interpella
l'Assessore regionale all'Industria, Commercio, Artigianato e
Trasporti per sapere:
1) se sono stati verificati i meccanismi e le procedure
attraverso i quali si stabiliscono le tariffe e le agevolazioni
tariffarie al tunnel del Monte Bianco;
2) se e in che modo la Regione ha manifestato all'interno della
Società del traforo del Monte Bianco e nelle opportune sedi
Governative la volontà e la necessità di rivedere tariffe di
agevolazioni del tunnel del Monte Bianco in modo da scoraggiare il
transito dei TIR;
3) che cosa intende fare per dare attuazione alla volontà più
volte espressa dal Consiglio regionale di ridurre il traffico dei
TIR attraverso la Valle d'Aosta.
Presidente
Ha chiesto di illustrare
l'interpellanza il Consigliere Riccarand, ne ha facoltà.
Riccarand (VA)
Lo scorso 22 aprile il Consiglio
regionale aveva esaminato una petizione popolare che chiedeva la
riduzione del transito dei TIR attraverso la Valle d'Aosta. In tale
occasione era stata approvata all'unanimità del Consiglio una
risoluzione che impegnava la Giunta regionale a prendere decisioni
concrete e rapide per ottenere questa riduzione del traffico dei
TIR.
Questa risoluzione era sostanzialmente una precisazione di un
impegno affidato alla Giunta, che già era stato espresso nel luglio
1990 e che aveva anche previsto l'attuazione di iniziative concrete
già per la fine del 1990.
In particolare, con la risoluzione del 22 aprile si sottolineava
la necessità di intervenire rispetto ad uno strumento importante,
che è rappresentato dalla politica tariffaria al tunnel del Monte
Bianco, in modo da prevedere l'eliminazione di una serie di
incentivazioni, di abbonamenti, di premi, di sconti, che
attualmente favoriscono il traffico delle merci, in particolare il
traffico delle ditte che maggiormente utilizzano il traforo del
Monte Bianco.
Si tratta di attuare queste indicazioni emerse dal Consiglio e
con questa interpellanza volevamo sapere quali passi in avanti sono
stati fatti dalla Giunta in questa direzione. Vogliamo sapere se
sono state individuate le procedure con cui vengono definite queste
tariffe, soprattutto le agevolazioni tariffarie al tunnel del Monte
Bianco, sapere in che modo la Regione si è mossa nei confronti
della società italiana del Traforo del Monte Bianco e della società
mista italo-francese, anche eventualmente nelle opportune sedi
governative per mettere in atto questa revisione tariffaria, in
modo da penalizzare il traffico dei TIR invece che incentivarlo
attraverso il tunnel del Monte Bianco.
Più in generale, vogliamo sapere quali altri strumenti e quali
altre iniziative la Giunta sta adottando per attuare questa
riduzione del traffico dei TIR, che sta ormai nella richiesta e
nella volontà di gran parte dei cittadini della nostra Regione.
Presidente
Ha chiesto di parlare l'Assessore
all'Industria, Commercio, Artigianato e Trasporti Mafrica, ne ha
facoltà.
Mafrica (PCI-PDS)
I meccanismi per la
predisposizione delle tariffe sono stati verificati e si ribadisce
che non è la singola società che può intervenire, ma che esiste un
comitato comune di amministrazione italo-francese, che deve fare
poi delle proposte ad un comitato interministeriale che le ratifica
definitivamente.
Pensiamo che un primo risultato, come ha già reso noto il
Presidente del Consiglio Dolchi, è stato ottenuto: in risposta
all'invio della mozione approvata da questo Consiglio regionale, il
Presidente del Consiglio di amministrazione del traforo del Monte
Bianco ha segnalato che le due società assieme esamineranno le
proposte che pervengono dal Consiglio regionale della Valle d'Aosta
e dal Conseil général de la Haute Savoie.
Da notizie che abbiamo avuto direttamente dalla società, la
riunione di questo comitato comune dovrebbe avere luogo a settembre
e il comitato interministeriale dovrebbe riunirsi a novembre.
Si tratta di verificare poi se una riduzione di queste
facilitazioni, che abbiamo sollecitato, non comporterà una analoga
presa di posizione da parte della società del Fréjus; comunque si
tratta di verificare anche quali effetti la questione tariffaria
potrà avere su un flusso di traffico che non ha per il momento
altre alternative possibili.
La contrarietà della Valle d'Aosta ad un aumento ulteriore e la
necessità anzi di una riduzione del traffico dei TIR attraverso la
nostra Regione, è stata formulata direttamente al Ministro Bernini
nell'incontro che l'Assessore e i parlamentari valdostani hanno
avuto il 16 luglio. Si ricorda che il problema del traffico dei TIR
era stato sollevato con una deliberazione della Giunta regionale
per porre a livello CEE la questione, e che si sta sempre
approfondendo questo disegno di legge regionale, che vorrebbe
intervenire per una riduzione delle merci su strada in Valle
d'Aosta, verificando gli aspetti della sanità e della
sicurezza.
Presidente
Ha chiesto di parlare il Consigliere
Riccarand, ne ha facoltà.
Riccarand (VA)
Mi dichiaro solo parzialmente
soddisfatto dalle risposte dell'Assessore.
Per quanto riguarda l'eliminazione delle agevolazioni tariffarie
prendo atto di questa riunione a settembre del consiglio di
ammi-nistrazione comune della società del traforo del Monte Bianco
e della riunione del comitato interministeriale di novembre.
Pregherei l'Assessore, appena ne sarà informato, di comunicarmi
le date esatte di queste due scadenze, che chiedo alla Giunta di
seguire con attenzione. Fra l'altro l'Amministrazione regionale è
presente nella società del traforo con propri rappresentanti,
quindi questa presenza va fatta valere, nel senso che questi
rappresentanti devono far presente quella che è la volontà della
nostra Regione.
Chiederò anche che ci sia una audizione in commissione dei
rappresentanti della Regione nella società, in modo che ci dicano
come si sono comportati per andare nel senso delle richieste fatte
dal Consiglio regionale all'unanimità.
Credo che questo terreno della revisione tariffaria, se usato
bene, può essere uno strumento importante per determinare una
inversione di tendenza rispetto ad un aumento del traffico, che
anche quest'anno nei primi sei mesi si è collocato su una media del
dieci per cento di aumento rispetto al 1990. Quindi anno dopo anno
abbiamo degli aumenti notevolissimi, che stanno creando una
situazione insopportabile in Valle d'Aosta.
Per quanto riguarda le altre iniziative, mi sembra che la
risposta dell'Assessore indichi una incertezza ancora molto grossa.
Questo disegno di legge della Giunta è un provvedimento di cui si
parla; da circa un anno, non lo abbiamo ancora visto nè in
commissione nè in Consiglio, non è evidentemente un provvedimento
che ha la stessa urgenza degli aumenti di capitale della RAV, e qui
evidentemente si può stare ad attendere.
Rispetto a questa volontà più generale della Giunta regionale di
intervenire in questo settore, riscontri obiettivi finora non ne ho
visto. Mi riservo di vedere come ci si comporterà rispetto a queste
due scadenze dell'autunno e rispetto alla presentazione di
provvedimenti concreti su questo importantissimo problema.
Si dà atto che dalle ore 12,00 presiede il Presidente
Dolchi.
