Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 1506 del 25 luglio 1995 - Resoconto
SEDUTA POMERIDIANA DEL 26 LUGLIO 1995
OGGETTO N. 1506/X Proposta di regolamento: "Norme tecniche per
lo stoccaggio, il trattamento, la maturazione ed il riutilizzo dei
reflui zootecnici".
Articolo 1 (Finalità)
1. Il presente regolamento, in attesa del recepimento delle
direttive comunitarie in materia, ed in attuazione dell'articolo 4,
comma 1, lett. e), della legge 10 maggio 1976, n. 319 (Norme per la
tutela delle acque dall'inquinamento), e successive modificazioni,
disciplina lo stoccaggio, il trattamento, la maturazione e
l'utilizzazione dei residui organici di origine zootecnica
conseguenti all'esercizio dell'attività di allevamento, definiti in
seguito reflui zootecnici, al fine di mantenere la migliore
fertilità dei terreni, la salvaguardia delle acque superficiali e
sotterranee e di limitare le esalazioni maleodoranti.
Articolo 2 (Principi generali)
1. Per suolo adibito ad uso agricolo deve intendersi qualsiasi
superficie la cui produzione vegetale, direttamente o
indirettamente, è utilizzata per produrre alimenti da destinare al
consumo umano, alimenti per gli animali ovvero prodotti per la
trasformazione industriale, nonché qualsiasi superficie sulla quale
debba essere effettuata o sia in atto pratica agricola.
2. Il riutilizzo dei reflui zootecnici sul suolo agricolo è
ammesso unicamente a fini agronomici solo quando sia assicurato un
idoneo assorbimento delle sostanze distribuite in modo che le acque
sotterranee, le acque superficiali, il suolo e la vegetazione non
subiscano degradazione o danno; il riutilizzo dei reflui zootecnici
non deve provocare rischi per la salute pubblica e dev'essere
attuato così come disciplinato dal presente regolamento.
3. L'utilizzo dei reflui zootecnici sul suolo agricolo
costituisce normale pratica agronomica e può quindi avvenire nei
periodi più idonei a conseguire la migliore fertilizzazione dei
terreni, nei modi previsti dal presente regolamento.
Articolo 3 (Definizioni)
1. Ai fini del presente regolamento, i reflui zootecnici sono
definiti come segue:
a) liquame: materiale non palabile derivato dalla miscela di
feci, urine, residui alimentari, perdite di abbeverata ed eventuali
acque di lavaggio provenienti dalle sale di mungitura, dagli
allevamenti e dalle sale latte dei caseifici aziendali annessi
all'azienda zootecnica. Sono inoltre considerate liquami le
frazioni ispessite non palabili dal trattamento fisico e/o
meccanico dei liquami;
b) letame: materiale palabile derivato dalla miscela di feci,
urine e materiale vegetale proveniente da allevamenti con lettiera.
Sono assimilate al letame le frazioni ispessite palabili ottenute
con il trattamento fisico e/o meccanico dei liquami.
Articolo 4 (Piani di utilizzazione agronomica)
1. I produttori, singoli o associati, le cui aziende di
fondovalle, esclusi alpeggi e mayen, abbiano consistenza superiore
a 10 unità bovine adulte per ettaro e che intendano utilizzare
liquami zootecnici su terreni di proprietà, in affitto od in
concessione, sono tenuti a predisporre e presentare al Sindaco del
Comune competente, unitamente alla richiesta di autorizzazione, il
piano di utilizzazione agronomica. L'Assessorato dell'agricoltura,
forestazione e risorse naturali, tramite gli uffici periferici del
Servizio assistenza tecnica economica e sociale e dello sviluppo
agricolo (SATESSA), se richiesto dall'interessato, provvede alla
redazione del piano e, qualora richiesto dal Sindaco del Comune
interessato, fornisce competente parere entro trenta giorni dalla
richiesta.
2. I piani di cui al comma 1 devono individuare quantità e
qualità dei reflui zootecnici spargibili nelle aree ritenute
idonee, tenuto conto:
a) della profondità del terreno e della sua pendenza;
b) della presenza di ristagni e del rischio di inondazioni;
c) del rischio di scorrimento superficiale delle acque;
d) delle colture e dei relativi fabbisogni nutritivi;
e) delle tecniche agronomiche utilizzate;
f) delle tipologie di allevamento.
3. Le eventuali modificazioni alla tipologia e alle dimensioni
degli allevamenti, nonché dei terreni interessati allo spargimento,
devono essere immediatamente comunicate al Sindaco del Comune
competente, unitamente ad un nuovo piano di utilizzazione
agronomica.
4. Non è soggetto ad autorizzazione l'impiego di letame.
Articolo 5 (Carichi ammissibili)
1. Il carico massimo di azoto totale per ettaro e per anno è di
340 chilogrammi, da intendersi come media aziendale. Per le colture
poliennali tale valore può essere ripartito sull'intero ciclo
colturale. Per il calcolo del carico è possibile tenere conto degli
ettari non appartenenti all'azienda quando il fieno prodotto nei
medesimi sia ceduto alla stessa azienda in cambio di letame; lo
scambio dev'essere sancito da un documento sottoscritto dalle parti
interessate.
2. Per le aree vulnerabili, in attesa di disposizioni tecniche
di attuazione dell'articolo 9 del decreto del Presidente della
Repubblica 24 maggio 1988, n. 236 (Attuazione della direttiva CEE
numero 80/778 concernente la qualità delle acque destinate al
consumo umano, ai sensi dell'articolo 15 della legge 16 aprile
1987, n. 183), i limiti massimi sono fissati in 170 chilogrammi per
ettaro, elevabili a 210 chilogrammi nel caso si presenti un piano
di utilizzazione agronomica che giustifichi l'utilizzo.
Articolo 6 (Divieti)
1. Lo spargimento del liquame è vietato dal 15 dicembre al 28
febbraio, salvo deroghe stabilite di volta in volta dall'autorità
comunale in base all'andamento meteorologico stagionale.
2. Lo spargimento del liquame è inoltre vietato:
a) sulle superfici non interessate da colture agricole, salvo
deroga motivata dall'autorità comunale;
b) su terreni gelati o innevati;
c) su terreni saturi o con ristagni d'acqua;
d) ove non diversamente specificato da altre norme o
regolamenti, su terreni situati a distanza di regola inferiore a 10
metri dai corsi d'acqua, con esclusione di quelli utilizzati per la
pratica della fertirrigazione;
e) sui terreni in dissesto;
f) nelle aree boschive, esclusi i pioppeti;
g) nelle aree di golena;
h) nelle aree di rispetto e di protezione dei punti di
captazione di acqua destinata al consumo umano, ai sensi del d.p.r.
236/1988.
3. Lo spandimento del letame non può avvenire ad una distanza di
regola inferiore a 5 metri dai corsi d'acqua. Lo stoccaggio
temporaneo del letame e dei suoi assimilati su terreno nudo è
ammesso e deve prevedere la formazione di un solco perimetrale
isolato idraulicamente dal reticolo scolante ed una distanza dai
corsi d'acqua di almeno 10 metri, con esclusione di quelli
utilizzati per la pratica della fertirrigazione.
Articolo 7 (Impianti di stoccaggio, trattamento e maturazione
dei reflui zootecnici)
1. Gli impianti di stoccaggio, trattamento e maturazione dei
reflui zootecnici sono costituiti dal complesso delle strutture
immobili e degli apparati meccanici e tecnici atti a maturare e
stabilizzare i reflui zootecnici al fine di renderli idonei al
riutilizzo agronomico.
2. Gli impianti di cui al comma 1 devono essere realizzati con
tutti gli accorgimenti tecnici necessari per assicurare la loro
durata nel tempo. Il fondo e le pareti devono essere costruiti con
materiali naturali od artificiali che assicurino un'adeguata
impermeabilizzazione. Il fondo deve trovarsi al di sopra del tetto
del corpo acquifero sotterraneo.
3. Il sistema di stoccaggio, se di nuova costruzione, dev'essere
realizzato in più comparti o unità, al fine di permettere un
periodo minimo di maturazione dei liquami prima della loro
distribuzione in campo.
4. Il volume massimo dei singoli contenitori di nuova
costruzione non può essere superiore a 5.000 metri cubi. Per i
nuovi insediamenti lo stoccaggio dei liquami zootecnici non può
essere effettuato direttamente sotto grigliato.
5. Lo stoccaggio dei liquami dev'essere effettuato in
contenitori la cui capacità, rapportata alla potenzialità massima
dell'allevamento, non può essere inferiore a:
a) centoventi giorni per gli allevamenti bovini da latte;
b) centottanta giorni per tutti gli altri allevamenti.
6. É ammessa una capacità di stoccaggio ridotta per gli
allevamenti di piccole dimensioni, fino a 17,5 unità bovine adulte,
rapportata al periodo di allevamento e alla durata del ciclo
vegetativo, purché la stessa non risulti comunque inferiore a
novanta giorni.
7. Per quanto concerne il rispetto delle distanze dalle
abitazioni per gli impianti di cui al presente articolo, si fa
riferimento al regio decreto 27 luglio 1934, n. 1265 (Approvazione
del testo unico delle leggi sanitarie), alle normative tecniche
emanate in applicazione della legge 319/1976, nonché ai regolamenti
comunali di igiene.
Articolo 8 (Tempi di adeguamento alla normativa)
1. L'adeguamento del carico alle norme previste nell'articolo 5
deve avvenire entro un anno dalla data di entrata in vigore del
presente regolamento.
2. L'adeguamento dei contenitori di stoccaggio alle norme
previste nell'articolo 7 deve avvenire entro tre anni dalla data di
entrata in vigore del presente regolamento.
Presidente Ha chiesto la parola il relatore, Consigliere
Bionaz.
Bionaz (UV) Con il regolamento in oggetto, la Regione intende
disciplinare in via provvisoria le attività inerenti alla gestione
dei reflui zootecnici, al fine di migliorare una situazione
ambientale e igienico-sanitaria provocata dalla difficoltà di
utilizzo di detti reflui in agricoltura, in assenza di una norma
che ne fissi le relative modalità, in relazione alla peculiarità
della zootecnia valdostana.
É opportuno precisare che il problema dello smaltimento dei
rifiuti zootecnici e la conseguente ricerca di riutilizzo in
agricoltura degli stessi si è notevolmente aggravata con la
modifica delle pratiche agricole, che mentre nei decenni passati
favorivano la produzione prevalentemente di letame solido, ora
comportano la produzione di liquami con consistenza semifluida, più
difficilmente smaltibili. Inoltre, la presenza di alcuni
allevamenti zootecnici che non presentano un'adeguata proporzione
fra numero di capi allevati e terreno a disposizione dell'azienda,
ha aggravato, soprattutto negli ultimi anni, detto problema.
La mancanza di disposizioni regionali in materia fa sì inoltre
che le disposizioni contenute nella legge n. 319/76 risultino
generiche e difficilmente attuabili in un contesto agricolo
complesso come quello valdostano.
Disciplinare, quindi, la gestione dei reflui zootecnici
permette, da un lato, con semplice regola di buona pratica
agricola, di indirizzare gli allevatori in modo tale da rispettare
le leggi vigenti e, dall'altro, di sanare lo stato di carenza delle
strutture di stoccaggio, concedendo tre anni di tempo per il
relativo adeguamento. Apposite disposizioni legislative saranno
emanate al fine di contribuire con finanziamenti a fondo perso alle
spese che saranno sostenute dalle aziende interessate ad
un'adeguata struttura.
Si precisa, infine, che le disposizioni tecniche contenute nel
regolamento in oggetto sono norme specifiche emanate in via
provvisoria, in applicazione dell'articolo 4 della citata legge, in
attesa del recepimento da parte dello Stato delle direttive CEE
vigenti in materia, nonché in attesa dell'adozione dei
provvedimenti legislativi regionali in applicazione di quanto
previsto dalla legge 17 maggio 1995, n. 172, che stabilisce in
particolare le revisioni degli strumenti legislativi e
pianificatori in materia di tutela delle acque.
Pertanto invito il Consiglio a votare il testo della III
Commissione, emendato sia dall'Assessore che da altri commissari,
precisando che sono state sentite le Associazioni degli agricoltori
e gli allevatori, che verbalmente hanno dato parere favorevole.
Presidente É aperta la discussione generale. Qualcuno chiede la
parola?
Dichiaro chiusa la discussione generale. Possiamo passare
all'esame dell'articolato nel nuovo testo della III
Commissione.
Pongo in votazione l'articolo 1.
Presenti, votanti e favorevoli: 30
Presidente Pongo in votazione l'articolo 2.
Presenti, votanti e favorevoli: 30
Presidente Pongo in votazione l'articolo 3.
Presenti, votanti e favorevoli: 30
Presidente Pongo in votazione l'articolo 4.
Presenti, votanti e favorevoli: 30
Presidente Pongo in votazione l'articolo 5.
Presenti, votanti e favorevoli: 30
Presidente Pongo in votazione l'articolo 6.
Presenti, votanti e favorevoli: 30
Presidente Pongo in votazione l'articolo 7.
Presenti, votanti e favorevoli: 30
Presidente Pongo in votazione l'articolo 8.
Presenti, votanti e favorevoli: 30
Presidente Pongo in votazione il regolamento nel suo
complesso.
Presenti, votanti e favorevoli: 29
Il Consiglio approva all'unanimità
