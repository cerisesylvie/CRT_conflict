Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 91 del 17 aprile 1972 - Resoconto
OGGETTO N. 91/72 - Problemi occupazionali riguardanti lo
stabilimento Ilssa-Viola di Pont-Saint-Martin. (Approvazione di
Mozione)
Tonino (P.S.I.U.P.) -
Da un po' di tempo a questa parte
allo stabilimento Ilssa-Viola di Pont St. Martin vediamo che
sovente ci sono degli operai sospesi dal lavoro ed alcuni messi in
cassa integrazione.
Circolano voci secondo le quali dovrebbe avvenire un cambiamento
di gestione. Non si sa bene sino a dove queste voci corrispondono
alla realtà. Ora, giustamente, si è detto che la Società Nazionale
Cogne rappresenta il polmone più grosso della vita economica della
Regione e che quindi non può essere avulsa dal contesto della
nostra situazione economica sociale della Regione.
Si è detto che occorre stabilire fra la Nazionale Cogne e
Regione dei nuovi rapporti di convivenza. Conoscere quali sono i
suoi programmi, quali sono i suoi futuri sviluppi. Fare in modo che
la Cogne recepisca quelli che sono i bisogni della Regione in fatto
di occupazione.
Ora, l'Ilssa-Viola di Pont St. Martin, che dà lavoro a oltre
1000 operai, rappresenta per noi della Bassa Valle l'altro polmone
della vita economica della Bassa Valle. Di conseguenza il futuro
dell'Ilssa-Viola può rappresentare per le famiglie della Bassa
Valle la speranza per il domani. Quindi io ritengo, lasciando anche
da parte quelle voci che oggi stanno circolando sul futuro dello
stabilimento, voci che hanno preoccupato la popolazione e gli
stessi Consigli comunali, ritengo che sia indispensabile che la
Regione, tramite l'Assessore competente, la Commissione Industria e
Commercio, promuova dagli incontri con i dirigenti dell'Ilssa-Viola
per conoscere quali sono i suoi programmi; se vi sono delle
prospettive di sviluppo, fino dove sono vere le voci che
circolano.
Cioè stabilire tra Regione e Direzione Ilssa-Viola quei rapporti
indispensabili affinché anche l'Ilssa-Viola collabori con la
Regione sia per il suo stesso interesse, sia nell'interesse di
tutto il tessuto economico della Bassa Valle. Per esempio, in fatto
di nuova occupazione per sostituire quelli che vanno in
pensione.
Visto che lo stabilimento ha sede in Valle d'Aosta, io penso che
con dei cordiali rapporti si possa stabilire che la manodopera
occorrente, anziché andarla a prendere a Tavagnasco o a Settimo o
Ivrea o fuori della Regione, la si prenda in Valle d'Aosta.
Si potrebbe anche vedere se l'Ilssa-Viola possa avere interesse
a sviluppare alcune lavorazioni che potrebbero dare lavoro alla
manodopera femminile, cioè sono molte le cose che noi dovremmo
richiedere a quei Dirigenti.
E se vi sono dei buoni rapporti tra Regione ed essi, rapporti
che siano tesi a garantire lo sviluppo dell'azienda, tenendo fermi
i punti che riguardano il rispetto e il diritto dei lavoratori,
ritengo che in questo modo si possano evitare alcune vertenze in
atto oggi e stabilire dei principi di buona convivenza.
In definitiva la mia mozione tende a chiedere queste cose e,
proprio in ragione del suo contenuto, chiedo appunto ai colleghi
Consiglieri che venga approvata questa mozione e con incarico
all'Assessore competente di voler convocare la Commissione
Industria e Commercio e recarsi da questa industria e vedere un po'
quali sono le sue intenzioni, vedere un po' fino a dove sono vere
queste voci.
Montesano (P.S.D.I.)
- Chi chiede la parola? Il
Presidente della Giunta? D'accordo?
Allora il Consiglio è chiamato a votare. Chi approva la mozione
alzi la mano. Contrari? Astenuti? Il Consiglio approva.
