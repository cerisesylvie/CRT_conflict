Classificazione
TRASPORTI E VIABILITÀ
Trasporti



Oggetto del Consiglio n. 3342 del 21 febbraio 2008 - Resoconto
OGGETTO N. 3342/XII - Definizione della media massima
giornaliera di veicoli adibiti al trasporto di merci di massa
complessiva superiore a 7,5 tonnellate, autorizzata al transito in
entrata ed uscita attraverso il Traforo del Monte Bianco e il
Traforo del Gran San Bernardo, ai sensi dell'art. 6, comma 1, della
legge regionale 27 maggio 1994, n. 20. così come successivamente
modificata.
Il Consiglio
a.
vista la Convenzione per la protezione delle Alpi,
fatta a Salisburgo il 7 novembre 1991, ratificata ai sensi della
legge 14 ottobre 1999, n. 403, ed in particolare dal relativo
Protocollo in materia di trasporti, che, tra l'altro, mira a
garantire che il traffico intralpino e transalpino si svolga
incrementando l'efficacia e l'efficienza dei sistemi di trasporto e
favorendo i vettori meno inquinanti e con minor consumo di risorse
ad un costo economicamente sopportabile;
b.
vista la Comunicazione della Commissione europea
"La politica europea dei trasporti fino al 2010: il momento delle
scelte", che indica linee di sviluppo nella politica europea dei
trasporti che siano sostenibili per l'ambiente, in particolare per
le zone alpine e la Comunicazione della Commissione al Parlamento
europeo e al Consiglio "Mantenere l'Europa in movimento - una
mobilità sostenibile per il nostro continente Riesame intermedio
del Libro bianco sui trasporti pubblicato nel 2001 dalla
Commissione europea" del 22 giugno 2006", che, tra l'altro,
ribadisce l'esigenza di promuovere una protezione elevata e
migliorare la qualità dell'ambiente;
c.
vista la legge regionale 27 maggio 1994, n. 20,
recante "Disposizioni in materia di trasporto di merci su strada
per la sicurezza della circolazione, la salvaguardia della salute e
dell'ambiente ed altre disposizioni per il contenimento della
produzione di inquinanti atmosferici", come modificata dalla legge
regionale 20 novembre 2006, n. 25, con particolare riguardo al
novellato articolo 6, il quale prevede che "sulla base delle
conoscenze tecniche e scientifiche disponibili allo stato e delle
informazioni derivate dalle iniziative di monitoraggio, studio e
controllo disposte ai sensi dell'articolo 3, il Consiglio regionale
definisce, ogni due anni, su proposta della Giunta regionale, la
media massima giornaliera di veicoli adibiti al trasporto di merci
di massa complessiva superiore a 7,5 tonnellate, autorizzata al
transito in entrata ed uscita attraverso il traforo del Monte
Bianco e il traforo del Gran San Bernardo, in modo distinto, in
quanto compatibile con le esigenze di salvaguardia della sicurezza
della circolazione, di tutela della salute della popolazione e
dell'ambiente";
d.
ritenuto di dover procedere, come rappresentato dai
competenti dirigenti e in adempimento di quanto prescritto dalla
l.r. 20/1994, a formulare al Consiglio regionale una proposta in
merito alla media massima giornaliera di veicoli adibiti al
trasporto di merci di massa complessiva superiore a 7,5 tonnellate,
autorizzata al transito in entrata ed uscita attraverso il Traforo
del Monte Bianco e il Traforo del Gran San Bernardo;
e.
rilevato come, sulla base del dettato normativo
testè citato, la fissazione delle suddette soglie massime debba
basarsi su conoscenze tecniche e scientifiche, nonché su
informazioni derivate da iniziative di monitoraggio, studio e
controllo dei flussi di traffico nel territorio regionale e dei
relativi impatti ambientali;
f.
richiamata a tal fine l'indagine condotta dalla
Società T-Bridge S.p.a. di Genova, nel quadro dell'incarico
conferito dalla deliberazione della Giunta regionale n. 2102 del 3
agosto 2007, e volta a monitorare i volumi di traffico sulle
principali arterie stradali valdostane, nell'ambito della
quale:
f.1)
è stata effettuata un'analisi comparata dei dati
raccolti attraverso le indagini al cordone condotte sul territorio
regionale svolte tra il 1° e il 18 agosto 2005, e tra il 6 e il 17
agosto 2007, che ha evidenziato un tendenziale calo generalizzato
dei flussi per i veicoli pesanti, che attualmente rappresentano il
4% del flusso complessivo, con una diminuzione rispetto al 2005
pari all'1%;
f.2)
è stata rilevata una scarsa correlazione tra
flussi di traffico pesante e fenomeni di rallentamento o di
congestione lungo la Strada Statale 26, in cui la componente legata
ai mezzi pesanti risulta essere maggiormente elevata rispetto alla
restante viabilità non autostradale;
g.
richiamato lo studio effettuato dalla Società
T-Bridge S.p.a. di Genova, nel quadro dell'incarico conferito dalla
deliberazione della Giunta regionale n. 3926 del 15 dicembre 2006,
in merito all'analisi dell'impatto dei traffici in attraversamento
del Traforo del Monte Bianco, ottenuta utilizzando le correlazioni
tra volumi di traffico e concentrazioni di gas inquinanti, che
hanno messo in luce il progressivo, continuo e rapido incremento
delle percentuali di veicoli rientranti nella categorie di
euroinquinamento "euro 3" e "euro 4"
(anno 2005: euro 1 1%, euro 2 35%, euro 3 64%;
anno 2006: euro 1 1%, euro 2 24%, euro 3 75%;
anno 2007: euro 1 0.7%, euro 2 9.3%, euro 3 83.5%, euro 4
6.5%),
da cui si evince che i volumi di traffico pesante ammissibili
all'interno del Traforo in questione possano opportunamente
attestarsi tra i 1.500 e i 2.000 veicoli/giorno;
h.
dato atto che analogo studio, di cui alla
deliberazione della Giunta regionale n. 2073 del 27 giugno 2005,
sulla base dei dati all'epoca disponibili e riportati al precedente
punto g., aveva individuato una soglia ammissibile pari a 1.500
mezzi pesanti/giorno;
i.
considerato che lo studio di cui alla citata
deliberazione della Giunta regionale 3926/2006 evidenzia che le
rilevazioni effettuate dall'ARPA della Valle d'Aosta nel periodo
gennaio-luglio 2005 evidenziano una buona correlazione tra
l'aumento del traffico e l'incremento delle concentrazioni di NO2 e
PM10;
j.
richiamata la relazione dell'ARPA del novembre 2007
intitolata "L'impatto sulla qualità dell'aria del traffico merci
internazionale", che contiene i dati relativi alle attività di
misura realizzate negli ultimi anni e le valutazioni modellistiche
dell'impatto sulla qualità dell'aria prodotto da diverse ipotesi di
scenario di traffico internazionale pesante, considerando, tra
l'altro, il miglioramento tecnologico del parco circolante di mezzi
pesanti e l'evoluzione in aumento dei volumi di traffico
registrati, dai quali risulta che il miglioramento tecnologico
produce una notevole riduzione delle concentrazioni in tutti i siti
esaminati e, quindi, la determinazione di una media massima
giornaliera di 1.600 veicoli adibiti al trasporto di merci di massa
superiore a 7,5 tonnellate è congruente/compatibile con il rispetto
dei limiti normativi e prevedibilmente anche con il rispetto
dell'obiettivo di qualità del piano aria regionale;
k.
richiamati gli effetti positivi, dal punto di vista
dell'impatto ambientale sull'agglomerato urbano del Comune di
Courmayeur, determinati dall'apertura al traffico della Galleria
autostradale di Dolonne, che consente oggi di evitare che i mezzi
pesanti diretti al Traforo del Monte Bianco attraversino, come era
inevitabile in passato, il predetto Comune;
l.
dato atto che, per quanto concerne il Traforo del
Gran San Bernardo, sulla base degli ultimi dati disponibili,
riferiti ai transiti rilevati nel periodo gennaio-agosto 2007, non
si sono evidenziati volumi di traffico tali da comportare
criticità, dal momento che la media massima giornaliera registrata
è di oltre 10 volte inferiore ai transiti sull'asse del Monte
Bianco;
m.
ritenuto che, nonostante i più recenti studi
individuino nella forbice 1500-2000 transiti giornalieri la soglia
entro la quale l'impatto ambientale del traffico pesante risulta
sostenibile e ancorché la situazione sia in progressivo, costante e
rapido miglioramento, si rivela opportuno formulare una proposta
cautelativa, rispetto all'evidenza dei citati studi e delle
conclusioni della relazione dell'ARPA, che non si discosti
significativamente dal valor minimo indicato dallo studio
effettuato dalla Società T-Bridge S.p.A. di Genova per consentire
una circolazione di mezzi pesanti sugli assi autostradali della
Valle d'Aosta oggettivamente sostenibile dal punto di vista
ambientale, subordinando eventuali successive diverse
determinazioni al costante monitoraggio dei livelli di emissioni,
tenendo conto del rilevamento dei flussi di traffico pesante, con
particolare attenzione ad eventuali picchi, corrispondenti con la
media massima giornaliera fissata dal presente atto;
n.
considerato necessario rendere permanente un
sistema di monitoraggio a tutela della qualità ambientale delle
aree interessate dai flussi internazionali di traffico, finalizzato
alla valutazione dell'impatto di eventuali superamenti della
predetta soglia, anche in relazione alle continue evoluzioni
tecnologiche legate al rinnovo delle flotte dei veicoli adibiti al
trasporto merci;
o.
ritenuto opportuno incaricare ARPA Valle d'Aosta di
presentare alla Direzione Ambiente dell'assessorato Territorio,
Ambiente e Opere pubbliche un documento, da sottoporre
all'approvazione della Giunta regionale, che dovrà contenere: un
piano di monitoraggio della qualità dell'aria e di valutazione dei
dati acquisiti (anche per quanto riguarda la sistematicità di
eventuali superamenti della media massima giornaliera di transiti
autorizzati); una modalità di acquisizione dei dati di transiti ai
trafori dalle società di gestione ed un piano di controllo
dell'opacità dei gas di scarico relativamente ai due assi di
transito internazionale già individuate. Il suddetto documento
dovrà essere consegnato entro 2 mesi dall'approvazione dell'atto
consiliare che definisce la media massima giornaliera di veicoli
adibiti al trasporto di merci di massa superiore a 7,5 tonnellate
autorizzata al transito in entrata e uscita, attraverso il traforo
del Monte Bianco e attraverso il traforo del Gran San
Bernardo;
p.
considerato che, per ragioni di opportunità e di
economicità dell'azione amministrativa, è preferibile non procedere
all'immediata definizione di un sistema di contromisure da
attivarsi in presenza del sistematico superamento della soglia di
cui all'articolo 6 della richiamata legge regionale 27 maggio 1994,
n. 20, soprattutto in considerazione della necessità di disporre
dei dati derivanti dal piano di cui al precedente punto o), in
merito al reale impatto ambientale di tali eventuali superamenti, e
in relazione all'entità e sistematicità dei medesimi;
q.
ritenuto opportuno che, al verificarsi di eventuali
sistematici superamenti dell'anzidetta soglia massima giornaliera,
il Comitato regionale di controllo dei flussi di traffico lungo gli
assi internazionali proceda all'esame dei suddetti dati al fine di
verificare l'opportunità di proporre alla Giunta regionale
l'attivazione del richiamato sistema di contromisure;
r.
valutato pertanto che, ai fini della fissazione
della media massima giornaliera di veicoli adibiti al trasporto di
merci di massa superiore a 7,5 tonnellate autorizzata al transito
in entrata e uscita, attraverso il traforo del Monte Bianco e
attraverso il traforo del Gran San Bernardo, appare adeguato
attestarsi alla soglia di 1.600 veicoli relativamente al primo e a
quella di 300 veicoli per il secondo;
Su proposta del Presidente della Regione, Luciano CAVERI, di
concerto con l'Assessore al Territorio, Ambiente e Opere Pubbliche,
Alberto CERISE;
Vista la deliberazione della Giunta regionale n. 4223 in data
29 dicembre 2006 concernente l'approvazione del bilancio di
gestione, per il triennio 2007/2009, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole rilasciato dal Capo di Gabinetto e
dal Coordinatore del Dipartimento territorio, ambiente e risorse
idriche, ai sensi del combinato disposto degli articoli 13, comma
1, lettera e) e 59, comma 2, della legge regionale 23 ottobre 1995,
n. 45, sulla legittimità della presente deliberazione;
Visto il parere della III Commissione consiliare
permanente;
Delibera
1) di definire, ai sensi dell'art. 6, comma 1, della legge
regionale 27 maggio 1994, n. 20, così come successivamente
modificata dalla legge regionale 20 novembre 2006, n. 25, la
definizione della media massima giornaliera di veicoli adibiti al
trasporto di merci di massa superiore a 7,5 tonnellate, autorizzata
al transito in entrata e uscita, attraverso il traforo del Monte
Bianco in 1.600 veicoli, e attraverso il traforo del Gran San
Bernardo in 300 veicoli;
2) di stabilire che con altra deliberazione della Giunta
regionale, da adottarsi successivamente alla fissazione delle
soglie di cui trattasi tramite atto consiliare, l'ARPA Valle
d'Aosta sarà incaricata di realizzare il monitoraggio della qualità
dell'aria e la valutazione dei dati acquisiti (anche per quanto
riguarda la sistematicità di eventuali superamenti della media
massima giornaliera di transiti autorizzati); di impostare una
modalità di acquisizione dei dati di transiti ai trafori dalle
società di gestione e la realizzazione dei controlli dell'opacità
dei gas di scarico relativamente ai due citati assi di transito
internazionale;
3) di stabilire che,
in caso di eventuali sistematici
superamenti dell'anzidetta soglia massima giornaliera, il Comitato
regionale di controllo dei flussi di traffico lungo gli assi
internazionali procederà all'esame dei suddetti dati al fine di
verificare l'opportunità di proporre alla Giunta regionale
l'attivazione del richiamato sistema di contromisure.
Presidente
- La parola al Presidente della Regione,
Caveri.
Caveri (UV)
- Questo è un tema importante e un tema che è
stato ampiamente dibattuto in questi anni e forse, ad essere più
precisi, è anche un tema che non riguarda esclusivamente la Valle
d'Aosta, perché il transito dei TIR assomiglia al transito dei
fluidi. Sono stato relatore al Parlamento europeo nelle mie vesti
di Presidente della Commissione trasporti di diversi provvedimenti,
nei quali si parlava dei TIR, del passaggio dei camion attraverso
il massiccio alpino; ricordo fra gli altri il Libro bianco
all'orizzonte 2010, che dedicava una serie di capitoli a questo
tema e devo dire che il documento fu a suo tempo integrato dalla
stessa Commissione e dal Parlamento europeo per renderlo più
convincente. La filosofia di questo documento, che nel tempo è
rimasta invariata, è quella di prevedere nuove modalità per il
trasporto delle merci, che fossero attraverso il Mediterraneo le
cosiddette "autostrade del mare", che fosse l'utilizzo maggiore
delle ferrovie esistenti - e fin qui con il gruppo "Arcobaleno"
siamo d'accordo -, o che siano, come ritengo, i 2 grandi Trafori
ferroviari: Lyon/Turin e il Brennero. Partendo proprio da quel
modello svizzero, che in quegli anni veniva evocato anche nelle
discussioni in Commissione e al Parlamento europeo, un modello
virtuoso che ha saputo attraverso 2 leve fondamentali: quella di
una tassazione più forte sui TIR in transito compresi gli "Euro 0",
che sono consentiti sul territorio svizzero, ma anche con una
sovratassa sui carburanti a beneficio del finanziamento del sistema
ferroviario... Sapete che in questo momento, oltre ad avere già
completato il grande tunnel alpino che sale da Domodossola, il
Loetschberg, è in grave ritardo ma è in costruzione il ciclopico
Traforo del San Gottardo, oltre 50 chilometri di galleria
ferroviaria che faranno in modo che la Svizzera godrà, non solo per
il rispetto di Heidi e le sue caprette, ma anche per il sistema
ferroviario svizzero, molto di questa sua centralità
nell'attraversamento delle Alpi. Questa opera ciclopica doveva
essere il punto di riferimento di opere a carattere pubblico,
perché uno dei temi della discussione di quegli anni fu anche la
delusione degli investitori privati nella realizzazione dell'altra
grande opera che aveva caratterizzato gli anni passati, vale a dire
il Tunnel sotto la Manica, che non aveva retto alle problematiche
del transito e aveva creato e crea ancora una serie di problemi
enormi, che hanno dimostrato l'esistenza di una qual certa retorica
rispetto ai finanziamenti privati di opere pubbliche dalle
caratteristiche così eminenti.
In quegli anni sono stato anche relatore dei cosiddetti
"ecopunti", un sistema inventato dagli Austriaci, che è stato
ritenuto incostituzionale e illegittimo dalla Corte europea di
giustizia e che lo era di fatto, perché gli Svizzeri avevano
inventato una modalità che era stata anche a vantaggio delle
imprese austriache, sulle quali non gravavano determinati costi e
determinate limitazioni al transito delle merci. Tale sistema era
iniquo perché faceva sì che i TIR che non potevano transitare
attraverso la direttrice del Brennero, attraverso l'Austria, poi
finivano per riversarsi copiosamente in questa logica dei liquidi
che ho evocato all'inizio del mio intervento, che finivano per
disperdersi nei 1.000 rivoli delle alternative.
Sulle Alpi occidentali abbiamo dal 1965 il Traforo del Monte
Bianco. Chi avrà voglia di andare a cercare la documentazione
dell'epoca resterà abbastanza stupito, perché nella numerosissima
documentazione, nelle previsioni di esercizio del Tunnel monotubo
del Monte Bianco e lo stesso vale per il Tunnel del Gran San
Bernardo, inaugurato un anno prima nel 1964... nessuno avrebbe
potuto immaginare che quei Tunnel, che erano nati per iniziative
prevalentemente turistiche, ossia, sulla base del "boom"
industriale di quegli anni, si pensava che il trasporto privato
sarebbe stato il grande protagonista del destino di questi tunnel
stradali... in realtà, poi ci si è resi conto nel tempo che questi
tunnel sono diventati - in particolare quello del Monte Bianco - il
cardine del trasporto internazionale. Alla metà degli anni '80 si è
saliti oltre i 5.000 Tir in transito all'epoca non con l'autostrada
del Monte Bianco, ma si fermavano di fronte all'Ospedale di Viale
Ginevra, dove prima della rotonda c'era un semaforo. Nel tempo è
maturata nei confronti dei mezzi pesanti la convinzione che si
dovesse trovare una modalità che consentisse di poter trovare dei
limiti ragionevoli, ma si trattava, da una parte, delle esigenze
delle popolazioni locali lungo un asse internazionale e,
dall'altra, invece del tema molto importante, derivante dal
concretizzarsi all'inizio degli anni '90 del cosiddetto "mercato
unico", di una libertà di transito delle merci che può trovare dei
limiti esclusivamente in quelle normative comunitarie a tutela
dell'ambiente (non tanto il rumore quanto la qualità
dell'aria).
Dopo il rogo del 1999 al Traforo del Monte Bianco nulla è stato
più come prima. I 39 morti hanno innescato un procedimento di
revisione delle normative di sicurezza nei tunnel, dal maggio dello
scorso anno questa direttiva comunitaria è stata recepita anche
nell'ordinamento italiano e credo che il nostro sia, rispetto a
tutte le regioni europee, il territorio nel quale vi sia la massima
incidenza di galleria sulla rete transeuropea. Il Tunnel del Monte
Bianco è stato sottoposto a delle misure di vigilanza e fin
dall'indomani della sua apertura sono state poste delle
problematiche politiche, sostanzialmente nuove rispetto al passato.
Prima anche le frange ambientaliste sembravano dedicarsi
maggiormente al "no" all'autostrada del Monte Bianco, con un errore
di prospettiva di cui oggi abbiamo contezza e ieri il Consigliere
Vicquéry ha ricordato anche i gravissimi danni economici cagionati
dai ritardi causati dai ricorsi alla giustizia amministrativa:
probabilmente all'epoca sarebbe stato saggio chiedere i danni, cosa
che invece non venne fatta, questo avrebbe "tagliato le unghie" a
tale voglia continua di ricorrere contro tutti e contro tutto,
anche quando poi il Consiglio di Stato, come in quel caso, fu molto
chiaro nel definire tutte le procedure di impatto ambientale come
corrette. Oggi chiunque frequenti l'autostrada del Monte Bianco o
vive in alta Valle, come il collega Cesal, non può che ritenere che
quando, guidati dal nostro Segretario dell'"Union", Léonard Tamone,
andavamo come Unionisti a manifestare per il "sì" all'autostrada e
per il libero transito dei TIR, eravamo dei precursori. Come è
capitato nella politica valdostana in questi anni, poi, purtroppo,
abbiamo un sacco di pentiti: si pentono tutti, sembra che abbiano
una specie di lavatrice industriale come quella di Pollein, dove
lavano le proprie coscienze rispetto al passato, anzi quelli
convertiti sono sempre i peggiori, perché diventano anche più
integralisti. C'è chi non si pente, ma intelligentemente ragiona
sui fatti, come gli ex...
(interruzione del Consigliere Ottoz, fuori microfono)
... tu che sei ex Unionista, Eddy, non sei il più adatto! Te la
sei cercata!
È del tutto evidente che dopo la riapertura del Monte Bianco si
è manifestata un'esigenza di riflessione su un modo intelligente
per regolamentare il traffico, fissando un limite che fosse
ragionevole. Prima della chiusura del Traforo si oscillava, poi il
rag. Venturella, lo dico scherzosamente, sarà molto attento sui
dati, lo vedo già preparatissimo con degli impressionanti
"PowerPoint", ci dirà che si era saliti: 2.300, 2.400, 2.500, che
erano comunque la metà di quei TIR della metà degli anni '80,
quando si saliva ad oltre i 5.000 TIR. Avevamo pochi strumenti, so
che oggi nella discussione si rievocherà la vecchia legge in cui si
diceva che il Presidente della Regione poteva disporre
un'ordinanza, vorrei qui ricordare che l'ordinanza eccezionale è
motivata e che quindi quella modalità eccezionale era come il
cucchiaino con il quale svuotare il mare. Questa maggioranza e
questo Governo hanno fatto una scelta diversa, hanno fatto la
scelta di dire: "al posto di fare i proclami...", so anche chi in
quest'aula ha inventato il numero dei 1.050-1.060, perché è davanti
a me e sta corrugando la fronte, ossia l'allora Sindaco di Morgex,
Cesal, il quale vi potrà confermare che quella cifra era frutto di
un'intuizione nel senso di dire: "quella potrebbe essere la cifra
giusta".
In realtà con la nuova legge che qui applichiamo non solo per il
Traforo del Monte Bianco, ma anche per il Traforo del Gran San
Bernardo, andiamo a fondare quanto previsto ai sensi dell'articolo
6, comma 1, della legge regionale come novellata nel novembre 2006,
con questa definizione della media massima giornaliera dei veicoli
adibiti al trasporto di merci di massa superiore ai 7,5 tonnellate,
autorizzata al transito in entrata e in uscita.
Confesso che, quando questa legge è stata presentata e l'abbiamo
dibattuta qui, ero convinto che il Governo, che pure ci impugna
tutto, ci avrebbe impugnato anche tale norma per un eccesso di
potere, per un eccesso di legislazione - se così si può dire - e
invece tale legge è passata e oggi ci consente di fissare in
termini scientifici, come è stato fatto. So che i tecnici dell'ARPA
sono venuti in Commissione sia l'ing. Zublena, sia il dott.
Agnesod, per cui non tornerò sugli aspetti tecnici che non mi
competono; quello che mi compete come Governo regionale è proporre
al Consiglio la fissazione di un limite, che è stato individuato in
1.600 veicoli per il Monte Bianco e in 300 veicoli per il Gran San
Bernardo, poi è stato chiesto uno sforzo dei sindaci per il Gran
San Bernardo e il riconteggio può portare serenamente - ho
presentato un emendamento - a 250 tenendo conto che oggi sono poco
più di 100 i TIR che transitano nel Traforo del Gran San Bernardo e
sono in diminuzione, così come sono in diminuzione i TIR in
transito al Monte Bianco e al Fréjus. Questo capisco che è stato un
duro colpo anche alle mie convinzioni attorno agli anni 2000,
quando ero ancora Parlamentare nazionale e mi occupavo di tali
problemi, che ci sarebbe stato un aumento esponenziale del numero
dei TIR. Se questo aumento c'è stato anche nella nostra area,
finora si è sfogato sull'autostrada dei fiori, nel confine fra
Ventimiglia e Mentone, lungo la Costa azzurra, lungo la Riviera dei
fiori, ma non si sfoga sul Fréjus e sul Monte Bianco. Coerentemente
abbiamo detto "no" al raddoppio del Traforo del Monte Bianco, credo
che almeno in questo vi sia un accordo con il gruppo
"Arcobaleno"...
(interruzione del Consigliere Segretario Venturella, fuori
microfono)
... no? Noi ci siamo espressi anche per iscritto e ancora di
recente contro il raddoppio del Traforo stradale del Monte Bianco,
lo ripeto perché l'ho scritto pochi giorni fa e la stupirò con
effetti speciali... ho scritto al "Governo Prodi" che mi
sollecitava sul perché non eravamo d'accordo sul raddoppio del
traforo. Lei sa che il Governo di cui avete fatto parte non ha
cancellato quella parte della legge obiettivo, quindi, quando Di
Pietro è venuto ad Aosta, ci ha ribadito un vago interesse del
Governo, perché, se fossero stati contrari, bastava una qualunque
finanziaria per toglierlo e finalmente potevamo tirare un sospiro
di sollievo.
(nuova interruzione del Consigliere Segretario Venturella,
fuori microfono)
... lei potrà intervenire, sono qui che fremo nell'attesa di
poter... lei è per me un mito come l'uomo con i baffi della
"Bialetti", o anche Pedrito El Drito, che, secondo me, aveva anche
il baffo lui... non vorrei colpire nell'orgoglio tutti i colleghi
che hanno i baffi come il Consigliere Salzone...
È del tutto evidente che la fissazione di questa cifra è venuta
con modalità scientifiche e tecniche opinabili, come possono essere
sempre le opinioni, ma trovo sia importante che da tale cifra in
poi partiranno, come previsto dalla legge, quegli strumenti che
possono consentirci di meglio regolamentare il traffico, sulla base
di quella esperienza accumulata nel tempo nelle cosiddette "aree di
regolazione", in particolare nelle aree di regolazione di Pollein,
che è o sarà la chiave di volta, anche se devo dire che più il
tempo passa e più sono convinto che la soluzione di emergenza che
prevede lo stoccaggio dei TIR nell'area di Scarmagno non sia
l'ottimale, probabilmente l'ottimale è individuare un'area di
stoccaggio dei TIR lungo la bretella Santhià/Ivrea, perché è quella
la direzione da Milano in cui arrivano i TIR. Credo che la
soluzione proposta sia una soluzione ragionevole, rispetto alla
quale abbiamo avuto anche il consenso del Comitato flussi, con
l'unica eccezione dei 2 rappresentanti delle forze ambientaliste.
Devo dire che, a parte il Vicesegretario del Comune di Courmayeur,
Glarey, e Léonard Tamone, il pentito, che però è stato simpatico
come sempre - perché di Léonard tutto si può dire, tranne che gli
sia mai venuta meno quella "verve" - e ha detto:
"guarda,
Luciano..."
- credo sia rendicontato, quindi lo posso
raccontare senza temere di essere smentito -
"... puoi mettere
1.600, 1.050, quello che vuoi, io sono per una moratoria dei TIR,
ossia nessun TIR deve transitare attraverso la valle"
... Trovo
questa una posizione comprensibile, naturalmente totalmente
illegittima, perché la nostra Regione non potrebbe pensare di
fronte a Bruxelles, quale custode della libera circolazione delle
merci, di immaginare che mettiamo una stanga, un impedimento al
passaggio dei TIR: questo non è fattibile, forse nel mondo colorato
"con le lenti rosa" e che mi piacerebbe moltissimo, che viene
evocato talvolta in quest'aula dall'anima rurale del Consigliere
Bortot, che ci ha portato quella gentilezza friulana, quel tocco
sagace che ci dà anche la grappa di lunga percorrenza delle sue
terre di origine, ma devo dire che la gentilezza del tocco e la
realtà fattuale... purtroppo c'è la tristissima realtà fattuale del
trasporto delle merci. Chissà forse un giorno verrà in cui, come ho
avuto modo di dire scherzando qualche tempo fa, il teletrasporto
risolverà la questione. Infileremo in un fax un "container" a
Rotterdam e ce lo ritroveremo in un piazzale della "FIAT" di
Poierino con reciproca soddisfazione.
Il tema è serio, lo abbiamo affrontato in maniera responsabile,
sono pronto ad affrontare il dibattito politico, mi "fischieranno
le orecchie", verrò addolorato da ruvidi attacchi, ma devo dire che
questo è un passo avanti per la nostra Comunità.
Président
- Je déclare ouverte la discussion
générale.
La parole au Conseiller Secrétaire Venturella.
Venturella (Arc-VA)
- Veniamo alla discussione che il
nostro Presidente ha già preannunciato, sarà una discussione che
verterà su alcuni argomenti, faremo alcune osservazioni. Sappiamo
già che la discussione varrà per i posteri a testimonianza di
quanto abbiamo detto, di quanto ha detto anche il Presidente
Caveri, abbiamo presentato degli emendamenti, sappiamo che anche
lei ne ha presentato uno, vedremo. Non vogliamo anticipare il
risultato, ma sappiamo già quale sarà; comunque, secondo noi, le
battaglie si devono fare, si devono fare correttamente, si devono
fare in Commissione, si devono fare in Consiglio e giustamente i
cittadini hanno diritto anche di farle fuori da questo Consiglio le
battaglie... le battaglie appunto di movimento.
La prima domanda che sorge spontanea rispetto a questo atto
amministrativo è: a chi giova? Per quale inderogabile ed impellente
esigenza l'Amministrazione regionale, per bocca e nella persona del
suo Presidente, ha dovuto fare letteralmente carta straccia di una
risoluzione votata in questo Consiglio che limitava... Consiglio
come istituzione, Assessore Cerise...
(interruzione dell'Assessore Cerise, fuori microfono)
... non cada in queste pinzillacchere! Perché, secondo lei,
allora, il Consiglio è solo questo, ossia quello della XII
legislatura. No, abbiamo avuto Consigli regionali anche nella XI,
nella X, nella IX legislatura, Assessore Cerise, mi stupisco di
lei!
Dicevo, che limitava il numero di mezzi pesanti alla metà del
numero dei transiti rispetto ai livelli di traffico prima
dell'incendio del 1999 e che ora invece, in pieno spregio della
volontà del Consiglio, ha voluto non limitare, noi diciamo adeguare
ai livelli di traffico attuali. Ribadisco questo adeguamento
assomiglia tanto ad un provvedimento - il famoso "decreto atrazina"
- nel quale il Ministro della sanità dell'epoca, una volta
constatata la concentrazione nelle acque potabili di maggior parte
degli acquedotti della Pianura padana di questa sostanza
cancerogena, contenuta nei pesticidi, la trasformò con un colpo di
decreto da concentrazione massima a concentrazione massima
ammissibile, per cui si disse: "va bene, il livello di atrazina che
abbiamo è quello, sì, perfetto, allora quello è il livello
ammissibile".
Chiedevo prima: a chi giova questo provvedimento? "In primis"
giova non al Consiglio, non alle popolazioni, giova alle società di
gestione del traforo e dell'autostrada! Perché lo dice il
Presidente della Regione e qui cito il verbale ufficioso
dell'audizione fatta al Presidente della Regione, che ci dice: "ci
siamo attenuti, qui si potrebbe a lungo discutere dal punto di
vista politico, nel senso che si potrebbe dire che non abbiamo
costruito inutilmente un'autostrada del Monte Bianco, che è costata
centinaia e centinaia di milioni di euro". Ebbene, questa è una
dichiarazione che è un semplice calcolo di tornaconto economico, di
rientro molto rapido degli investimenti - più rapido è meglio è -
che sono stati impiegati per costruire l'autostrada e in qualche
caso il Tunnel del Monte Bianco. Conti che potrebbero essere
giustificati e giustificabili in un'aula di università, dove, mi
permetta, allo studente Caveri il prof. Marguerettaz di scienze
delle finanze chiede: "se ho speso "X" milioni per costruire
un'autostrada, quanti TIR devo far transitare in modo da poter
rientrare il più velocemente possibile dall'investimento e in
quanti anni rientrerò completamente dall'investimento? Naturalmente
lo studente Caveri non consideri i costi indiretti derivati dagli
investimenti aggiuntivi per il traffico pesante, i costi indiretti
derivati dai costi di gestione aggiuntivi delle strutture e
infrastrutture viarie, non consideri i costi cosiddetti "sanitari"
derivati dall'aumento delle patologie a breve, a medio e a lungo
termine delle popolazioni esposte e soprattutto non consideri i
costi aggiuntivi delle strutture di monitoraggio e di controllo,
perché..." - sempre citazione del prof. Marguerettaz - "... di
questi costi nulla ci importa". Questo provvedimento non giova
sicuramente agli abitanti della Comba Freida che risiedono nei
Comuni di Etroubles e di Saint-Oyen, i cui Sindaci abbiamo audito
in Commissione e che hanno chiesto di ripensare al limite stabilito
dal provvedimento, che non ha nessun senso. Adesso abbiamo saputo
che il nostro Presidente Caveri, bontà sua, ha concesso una
diminuzione di questo limite da 300 a 250 TIR. Vorrei ricordare in
quest'aula che i 2 Sindaci della Comba Freida che vedono
attraversare ogni giorno circa 150 TIR, mi pare, non è 100 TIR, la
media hanno detto in Commissione che si attesta sui 150...
Caveri
(fuori microfono)
- ... la media 2007 è
101...
Venturella (Arc-VA)
- ... allora, con la canzone di
Jovanotti "mi fido di te"...
Caveri
(fuori microfono)
- ... non mi ricordo se
111 o 117...
Venturella (Arc-VA)
- ... a noi hanno detto 150, è vero
Presidente Borre?
"Andare a stabilire
...
"
- cito il
Sindaco -
"... un tetto di 300 passaggi secondo noi è eccessivo,
perché con gli attuali 150 possiamo dire che siamo già un po' al
limite. Incidenti ne succedono, per adesso nulla di grave, quelli
gravi sono successi un po' di tempo fa, ma non si sa mai cosa può
succedere, quindi andare a stabilire un tetto di 300 ci sembra
esagerato"
.
Ancora, un altro sindaco risponde quando il Commissario
Stacchetti chiede:
"la vostra proposta allora qual è? È quella
di mettere 150, di adeguarsi al limite?"
... il Sindaco di
Saint-Oyen riferisce:
"leggermente superiore o inferiore al
limite, ma non i 300"
; da qui pensare di stabilire che
leggermente superiore vuol dire 250 ce n'è! Bontà sua, però, è
stato concesso dal Presidente Caveri.
Un'altra piccola osservazione è sul trasporto delle merci su
ferro e sulla TAV, perché in Commissione - non so se si ricordano i
Commissari della III Commissione, ma soprattutto il Presidente -
abbiamo anche discusso di TAV e lo ha ripetuto anche il Presidente
Caveri e io so che egli parlando... anzi no la "TBridge"... no anzi
forse il Presidente Caveri, non ricordo più, forse non sta scritto
neppure nei documenti ufficiali se il riferimento all'esperto del
Politecnico di Napoli sia presente nella "TBridge" o
presente...
Caveri
(fuori microfono)
- ... al Comitato
flussi...
Venturella (Arc-VA)
- ... ecco, al Comitato flussi. Qui
vorrei citare una dichiarazione del professore, dottore,
ingegnere... voi avete molto l'abitudine ad utilizzare questo... lo
utilizzo anch'io... che insegna fisica dei trasporti o una cosa del
genere, al Politecnico di Torino ed è l'esperto che è all'interno
dell'osservatorio presieduto dal professore, dottore, ingegnere
Mario Virano... che era incaricato dal Governo di rifare i calcoli
sull'alta velocità Lione/Torino, quella che lei ha citato come
strategica. La dichiarazione, che cito fra virgolette, non
interpreto nulla, è questa:
"La linea non è assolutamente
urgente, per dirla in termini che tengono conto delle posizioni di
tutto l'osservatorio: la linea esistente è assai sottoutilizzata.
Inoltre se si vogliono conseguire risultati positivi nel trasferire
le merci dalla strada alla ferrovia..."
- quello che noi, come
lei, auspichiamo, ma pensiamo che non ci vogliano investimenti
miliardari e tunnel da 50 km sotto le Alpi: sto parlando
dell'osservatorio che ha al suo interno rappresentanti, tecnici,
Ministeri... quelli prima e quelli dopo, non hanno colore... -
"... la prima cosa da fare non è un tunnel sotto le Alpi, ma una
serie di politiche finora inesistenti; poi, verificata l'efficacia
delle politiche, si può pensare ad interventi infrastrutturali. La
linea esistente, con le tendenze in atto e prevedibili, basta ben
oltre il 2030".
Potremmo quindi dire che quasi tutto il
trasporto merci, questi famosi 1.600-1.700 TIR che viaggiano oggi
sotto il Monte Bianco... potrebbero benissimo
- mi pare che
siano circa 20 milioni di tonnellate l'anno - venir prese e
trasportate già adesso sulla linea esistente e questo non lo dice
il nostro gruppo, ma l'osservatorio tecnico, che è stato incaricato
dello studio del Tunnel ferroviario della linea Lione/Torino;
quindi questa è la posizione dell'osservatorio.
Tale provvedimento non gioverà sicuramente a chi respirerà
l'aria, perché il Presidente Caveri ha parlato, ripreso anche dalla
"TBridge" e dall'ARPA in uno studio mi pare "TBridge"...
sull'andamento della composizione dei TIR attraverso il Tunnel del
Monte Bianco, quanti "Euro 1", quanti "Euro 2", quanti "Euro 3" e
quanti "Euro 4". Questo famoso professore del Politecnico di Napoli
- certo è molto particolare che il Presidente Caveri ami così gli
esperti partenopei sia per i rifiuti, sia per i flussi di traffico
- dice che la classificazione "Euro" dei veicoli che passeranno
gioverà sicuramente all'aria, perché su tali motori - questo dicono
fior fiori di costruttori di mezzi - sono montati i cosiddetti
"filtri antiparticolato", ma noi diciamo che non è così sicuro, su
questo non è stato applicato il principio di precauzione, ma su
questo si è data la patente di bontà con degli approfondimenti e
delle ricerche, che hanno per loro "sponsor" le grandi case
automobilistiche. Caro Presidente Caveri, i veri filtri
antiparticolato, panacea di tutti i mal d'aria, non sono quelli
montati sui motori "Diesel" di mezzi pesanti e di auto, ma sono
quelli che abbiamo dentro la nostra gabbia toracica, sono i nostri
polmoni, quindi non dico che contestiamo i dati, ma sappiamo che in
un documento adottato recentemente dall'OMS, si afferma che il
principio di precauzione si deve adottare anche in funzione della
non perfetta conoscenza sugli effetti che questi avranno, effetti
che invece sappiamo hanno le cosiddette "polveri ultrasottili". Non
vi è pertanto norma di legge che determini la concentrazione
massima ammissibile per metro cubo, ma non vi è neppure una
certezza scientifica che dica che queste non fanno male; anzi gli
studi che sono lenti nella loro progressione ci dicono invece che
sempre più dubbi stanno sorgendo nel mondo scientifico.
(interruzione di alcuni Consiglieri, fuori microfono)
... secondo me, tutti e due potreste andare a "Zelig", però come
mie spalle, va bene?
Anche questa certezza che lei scrive sul suo provvedimento
quindi tanto certezza non è.
Ulteriore osservazione ed è quella che si riferisce alla
risoluzione stessa, che è scritta con una tecnica che definirei
manipolativa rispetto al testo originale della Convenzione delle
Alpi, perché il punto a) nelle premesse dice:
"Vista la
Convenzione per la protezione delle Alpi, fatta a Salisburgo il 7
novembre 1991..."
- qui uno pensa: cita la Convenzione delle
Alpi, vuol dire che questo è un provvedimento efficace che va nella
direzione della sostenibilità -
"... in particolare il relativo
Protocollo in materia di trasporti che, tra l'altro, mira a
garantire che il traffico intralpino e transalpino si svolga
incrementando l'efficacia e l'efficienza dei sistemi di trasporto e
favorendo i vettori meno inquinanti e con minor consumo di risorse
ad un costo economicamente sopportabile"
, questo è molto
importante, ossia che tutti i provvedimenti che vanno verso la
sostenibilità devono avere il conto costi/benefici, ma attenzione,
costi certi perché i costi incerti, quelli che dicevo prima, sono
ancora oscuri. Noi che abbiamo una biblioteca ben fornita, abbiamo
qui la Convenzione delle Alpi e relativo Protocollo dei
trasporti... ebbene questa sintesi un po' fantasiosa della
Convenzione delle Alpi è una sintesi che non ha nessun riscontro
sul testo originale della Convenzione, in particolare sul
Protocollo trasporti, perché la Convenzione delle Alpi mira ad
un'altra cosa: la sostenibilità dei trasporti, ma sostenibilità dal
punto di vista ambientale, non sostenibilità dal punto di vista
economico, che è una cosa ben diversa. In conclusione abbiamo
fotografato una situazione di fatto: 1.600-1.700 TIR, l'abbiamo
riportata sull'asse delle ascisse, sull'asse delle ordinate non
abbiamo riportato nessun dato di concentrazione, ma abbiamo
riportato il rientro economico-finanziario dei costi e abbiamo
detto: 1.600 TIR può essere un limite che ci può ragionevolmente
far rientrare dagli investimenti; è questo il dato, è questo il
metodo, è questo l'approccio che contestiamo!
Abbiamo presentato un emendamento per far sì che almeno si
rispetti la richiesta delle popolazioni della Comba Freida di
fermarsi a 150 TIR al giorno e il fatto che sia trasmesso
attraverso canale digitale terrestre, sia trasmesso tramite
"Internet"... è bene che lo sappiano i compaesani dell'Assessore
Marguerettaz che l'Amministrazione ha concesso una lieve
diminuzione, da 300 a 250, quando i sindaci avevano chiesto al
massimo 150-160...
(interruzione del Presidente della Regione, fuori
microfono)
... ce l'ho qui il verbale, i 200 li ha chiesto lei, Presidente,
qui poi riparleremo del fatto che in III Commissione chiede 200 e
poi si va al rialzo, 250, questa è una dialettica tutta interna al
gruppo dell'"Union". Noi chiediamo di rispettare la richiesta delle
popolazioni della Comba Freida e di rispettare le decisioni prese
in questo Consiglio all'indomani della tragedia del Monte Bianco,
quindi abbiamo chiesto il limite dei 1.060 TIR.
Presidente
- La parola al Consigliere Cesal.
Cesal (UV)
- Devo dire che sono francamente - e lo dico
senza ironia - ammirato dalla capacità, dalle conoscenze del
collega Venturella, che spazia da un punto di vista anche
scientifico dal tema dei rifiuti a quello relativo all'ambiente,
Parco nazionale Gran Paradiso, trasporto su gomma, problemi legati
al trasporto, all'inquinamento, problemi sanitari, patologie varie
e riesce effettivamente ad interessare questo consesso a tale
materia, tutte le volte ci intrattiene per delle mezz'ore molto
interessanti per chi lo segue attentamente. Confesso la mia
ammirazione nei confronti di questo tipo di preparazione da parte
di un collega Consigliere regionale.
Il problema relativo al trasporto pesante nel Tunnel del Monte
Bianco ha rappresentato nel corso degli ultimi decenni uno dei
cavalli di battaglia del gruppo "Arcobaleno" e un cavallo di
battaglia che oggi perde un poco di interesse e di mordente. Alla
gente, almeno alla gente dell'alta Valle, che è coinvolta dal
traffico pesante che transita all'interno del Tunnel del Monte
Bianco, questo problema non dico che non interessi più, ma
interessa molto meno rispetto a quanto poteva interessare nel 1999,
all'epoca della tragedia del rogo del Tunnel del Monte Bianco, e
gli anni successivi che hanno suscitato un ampio dibattito in
merito a questa vicenda. Lo dimostra il fatto che un problema del
genere interessa ben poca gente, qualche anno fa ci sarebbe stata
la coda, le tute bianche qui fuori, ci avrebbero volantinato...
oggi il problema è un problema che non è quasi più sentito, per non
dire che non è sentito per niente nella zona dell'alta Valle e non
rappresenta più un problema. Da cosa deriva questo fatto? Eppure i
camion transitano, non sono più 3.500-4.000, sono comunque un
numero discreto di TIR. Deriva dal fatto che è stata realizzata
l'autostrada del Monte Bianco! L'autostrada, che all'epoca era
stata indicata da parte dello stesso gruppo, diciamo della stessa
parte politica che oggi contrasta l'incremento dei TIR, come la
causa di tutti i mali, quello che avrebbe comportato uno
stravolgimento di tutta l'alta Valle, che avrebbe incentivato il
passaggio dei TIR o cose del genere... non è affatto avvenuto ciò.
La qualità della vita in alta Valle, con l'apertura dell'autostrada
fino a Courmayeur - e io mi auguro che venga completato l'ultimo
tratto che tagli fuori ancora Entrèves e La Palud - è stata
migliorata e anche ad Aosta... perché ho vissuto i tempi in cui i
migliaia di TIR transitavano lungo la strada statale n. 26 del
Monte Bianco, il dramma delle famiglie tagliate in due, chi abitava
da una parte o dall'altra, chi aveva l'orto dall'altra parte della
strada, la persona anziana che doveva attraversare e per la quale
ciò era un dramma! Mi ricordo le decine e decine di morti coinvolti
negli incidenti dei TIR sulla strada statale del Monte Bianco, cose
che, grazie a Dio, da anni non si sono più verificate. Dico "grazie
a Dio" perché, quando si parla di morti, quando si parla di
patologie che potrebbero comportare... bisogna anche tener conto di
questo fatto, ma queste cose... lo dico con tranquillità, perché
sono uno che percorre la strada dell'alta Valle quotidianamente e
francamente il problema del TIR è un problema che non esiste più,
che non dà più nessun fastidio alla popolazione dell'alta Valle e
la dimostrazione è data dal fatto che chi si occupa di limitare il
transito dei mezzi pesanti all'interno del Tunnel del Monte
Bianco... è rimasta una sparuta minoranza di gruppi che si rifanno
ad ideologie particolari. Capisco che noi dovremmo magari rivedere
il nostro modello di vita, potrei anche essere d'accordo, potremmo
ipotizzare una società a sviluppo zero, potremmo immaginare
addirittura di andare sotto zero, di tornare indietro, di evitare
gli sprechi, di limitare i consumi... ma la nostra è una società in
piena evoluzione, il trasporto è qualcosa di molto importante in
un'ottica di economia moderna, quindi non dico che debba essere
privilegiato questo tipo di attività, ma è un'attività a cui non si
possono porre dei limiti più di tanto se non si vuole pregiudicare
lo sviluppo dell'economia di una qualsiasi società.
L'ho detto in Commissione e diciamo che ho persino apprezzato il
Consigliere Venturella che non mi ha citato: io sono stato quello
che allora era il primo responsabile del numero dei 1.060, che era
una scelta banale, perché era la conseguenza di un ragionamento
molto semplice, il 50% rispetto ai volumi medi di traffico
precedente. Il Comune di Morgex ha adottato questo ordine del
giorno, che è stato trasmesso al Consiglio regionale, il Consiglio
lo ha ripreso a piè pari e lo ha approvato. Ricordo anche
all'epoca, quando si discuteva di tali cose, l'interesse che c'era,
la gente che assisteva e quindi anche tutto questo fervore di
persone che erano preoccupate degli sviluppi della riapertura del
Tunnel del Monte Bianco e dei problemi che questa riapertura
avrebbe potuto comportare non solo da un punto di vista della
sicurezza, ma anche da un punto di vista della qualità della vita
di una zona che riteniamo particolare, non solo perché ci abitiamo,
ma perché inserita in un contesto intorno al Monte Bianco, un
contesto di particolare pregio ambientale. Oggi tutto questo non
esiste più... bisogna tenere conto che il traffico all'interno del
Tunnel del Monte Bianco, i passaggi in questi ultimi anni non sono
aumentati, sono rimasti quanto meno stabili, se non sono diminuiti.
Va preso atto che, se vogliamo ragionare in termini di inquinamento
atmosferico, la qualità degli automezzi è migliorata, non abbiamo
più gli "Euro 0" che transitano, allora si parlava del 90% di "Euro
0", oggi siamo arrivati all'"Euro 4", si parla già dell'"Euro 5" e
dell'"Euro 6", che dovrebbero entrare in produzione nel corso dei
prossimi anni; quindi questo è un problema che non si pone più
(quanto meno nei termini difficili in cui si poneva all'epoca).
Ho fatto anche una provocazione, proprio perché ritengo di
poterla fare, perché ho sempre cercato di difendere gli interessi
della popolazione dell'alta Valle, di cercare di evitare che
venisse penalizzata dal traffico pesante e da questo passaggio
forzato all'interno della nostra Valle, ma credo di poter fare una
provocazione. Il Presidente ha dichiarato pubblicamente - e "ubi
maior"... - che abbiamo rifiutato il raddoppio del Tunnel del Monte
Bianco. Io non sono favorevole al raddoppio del Tunnel del Monte
Bianco, ma credo che dovremmo riflettere, perché il Tunnel oggi
così com'è, malgrado tutte le misure di sicurezza che vengono
applicate molto severamente da parte degli addetti al transito,
rappresenta ancora una trappola per topi! Un ragionamento sul
raddoppio del Tunnel del Monte Bianco quindi va fatto, perché
abbiamo dei giorni in cui non è possibile far transitare più di
tante persone e di solito questo è un traffico leggero nei periodi
vicini ai grandi ponti, nel corso dell'anno, quelle 10-15 giornate
all'anno rappresentano un problema. Ricordo l'ultimo week-end di
dicembre e il ponte di fine anno quando avevamo una coda che
arrivava fino a Saint-Vincent, Châtillon, cose del genere, con
l'autostrada bloccata, il traffico spostato sulla strada statale n.
26 perché, per motivi di sicurezza, non è possibile tenere
incolonnati in galleria anche le auto col motore acceso, perché
abbiamo da Aosta a Courmayeur su 18 km. 14,4 km. di galleria! Sul
raddoppio del Tunnel del Monte Bianco, da un punto di vista della
sicurezza, quindi credo che dovremmo avere la capacità di
riflettere, ma non farlo solo noi, perché noi viviamo una
situazione particolare, molto migliorata grazie all'autostrada. Non
faccio le polemiche chi era contro, chi non era contro, perché ho
un amico che era nettamente contrario all'autostrada del Monte
Bianco, che si è battuto anche per evitare che venisse realizzata,
è quello che ha fatto i ricorsi, e credo che oggi abbia
completamente cambiato idea. Noi dovremmo fare un ragionamento sul
raddoppio del Tunnel del Monte Bianco da un punto di vista della
sicurezza, cercando di limitare il numero dei transiti, anche in
collaborazione con i nostri amici francesi perché di là la
situazione è diversa. Noi di solito portiamo ad esempio quello che
succede fuori da questa Regione, qui rappresentiamo un esempio: ho
rapporti frequenti anche per quanto riguarda la mia funzione di
Vicepresidente dell'"Espace Mont Blanc" con colleghi francesi,
sindaci, amministratori comunali, rappresentanti della società
civile, i quali ci invidiano per essere stati capaci di realizzare
un'arteria moderna, un'arteria che permette l'assorbimento di
qualsiasi volume di traffico. Dovremmo cercare di ragionare con
loro e tenere conto che c'è un altro aspetto che non va
sottovalutato e sono i 39 morti del rogo del 1999. Mi piacerebbe
che ogni tanto problemi di questo genere potessero venire
affrontati in maniera scevra da motivazioni di tipo ideologico, da
posizioni che riflettono delle situazioni che sappiamo tutti non
essere presenti nella nostra società, ragionare, riflettere e
cercare di porre rimedio, perché, per quel che mi riguarda, tutte
le volte che entro nel Tunnel del Monte Bianco non vedo l'ora di
vedere la luce dall'altra parte per poter uscire, perché sono
convinto che un altro tipo di tragedia come quella che è stata
vissuta all'epoca potrebbe ripresentarsi prima o poi, con delle
conseguenze non meno gravi. Non è detto che questo possa essere
provocato solo dal traffico pesante, perché nei periodi di punta
abbiamo anche un traffico leggero che è altrettanto pericoloso e
altrettanto inquinante.
Président
- La parole au Conseiller Bortot.
Bortot (Arc-VA)
- La prima battuta: siccome l'argomento è
pesante e il Presidente e il collega Cesal hanno tenuto toni
leggeri, cercherò di attenermi. Non dobbiamo smettere di fare
dell'ideologia, collega Cesal, e lei fa l'apologia dei TIR e del
mercato, perché se dobbiamo guardare ai morti del 1999, l'equazione
è: non passano i TIR e non il raddoppio del Monte Bianco! Perché il
raddoppio del Monte Bianco, questo concetto di sviluppo infinito
porta al raddoppio dell'autostrada, perché sarà insufficiente
l'autostrada e...
(interruzione del Presidente della Regione, fuori
microfono)
... sì, ma non sarà più sufficiente. Tornando a lei, Presidente,
non capisco perché avete dato un incarico alla "TBridge", bastava
prendere i dati che l'Assessore Fosson mi ha dato nel corso della
scorsa adunanza consiliare, dove risulta che in Valle non ci sono
più ammalati di tbc e sulla base di quello perché 1.600 TIR e non
2.000? Non c'era bisogno di uno studio scientifico, perché lo
studio della "TBridge" mi fa ridere, nel senso che avete deciso una
cosa e, siccome magari l'ARPA locale era poco affidabile nel
sostenere e nel giustificare questa decisione, allora abbiamo
riscoperto la "TBridge" che, dal punto di vista poco scientifico,
con poca autorevolezza ci risolve il problema dicendo che lo
potevamo fare. La domanda è: ma chi ve lo ha chiesto di passare da
1.100 TIR a 1.600? Cosa entra in tasca alla Valle d'Aosta? Il fatto
che non vediamo più i TIR, ossia c'è una rimozione; il fatto che
non si vedano più i TIR... non è che i TIR non inquinano! E le
emissioni da qualche parte vanno e si depositano!
Sembra che nei processi storici un po' di preveggenza non serva
a niente, facciamo un esempio, torniamo indietro; Presidente, non
sono affatto un pentito, nel senso che ero firmatario del
referendum contro le Olimpiadi in Valle, continuo a sostenere che
abbiamo fatto bene, lei si immagini che razza di cimitero di
strutture vecchie e obsolete sarebbe stato! Sono già vecchie quelle
di Torino di 2 anni fa, immaginatevi i costi che avremmo dovuto
sostenere a smantellare o riciclare l'erosione del territorio per
15 giorni di Valle d'Aosta sui giornali del resto del mondo. Credo
che anche sulle Olimpiadi una riflessione, se è ancora dello sport
o dello spettacolo, andrebbe fatta; lo stesso per quanto riguarda
le infrastrutture che abbiamo finanziato. Prima si è giustificato
l'autostrada perché era impraticabile la statale e fino lì è
giusto; il problema non era eventualmente di fare un'autostrada,
era il problema di ridurre il passaggio dei camion, ma siccome non
ci servono a nulla le elezioni... e torniamo al modello di sviluppo
della Valle d'Aosta preso a riferimento, sul quale il sottoscritto
e il collega Vicquéry hanno ieri polemizzato, siamo incamminati su
un baratro, ma non voglio fare il catastrofiste: sto parlando del
prezzo del petrolio di cui non si parla qui, che ha superato i 100
dollari a barile. Probabilmente una diminuzione dei passaggi dei
TIR avviene perché ormai il costo non del trasporto, ma l'incidenza
del trasporto sulle merci farà sì che, nonostante le
disincentivazioni agli autotrasportatori, nonostante che ogni
Governo minacci la fermata come è avvenuto... la riduzione delle
tasse e dei costi... perché chi paga i livelli di inquinamento
ambientale e i danni alla nostra salute? C'è un diritto di
precauzione che non viene rispettato, ossia, se creo dei danni,
pago perché ne rispondo, per quale motivo si continua ad
incentivare un modello che è obsoleto, che non sta in piedi! Lo
dicono tutti, lo dice anche Grillo, facciamo viaggiare le ricette
non i biscotti! La questione è che siccome non si sa bene chi ci ha
chiesto questa modifica del numero dei passaggi dei TIR... secondo
me, non è giustificata, perché l'obbrobrio che si prenda a
riferimento la Convenzione delle Alpi per non diminuire il
passaggio dei TIR, ma addirittura per giustificarne l'aumento è un
insulto alla decenza!
Del modello di sviluppo ne abbiamo parlato ieri, è: più TIR,
raddoppio del tunnel, la porta della Valle d'Aosta, l'autoporto
ampliato? Ditemi voi dove vogliamo portare questa Valle, perché o
non è chiaro da parte vostra, oppure c'è un cambiamento radicale
dove si assume un modello di "sviluppo" fra virgolette, perché di
sviluppo non ha più niente, un modello di sviluppo acritico e,
siccome a questo consegue il "fare lo struzzo" o un'incapacità di
opporsi in base alle nostre forze a tale modello, lo si copia
pedestremente e, mentre una volta per il cosiddetto "sviluppo"
occorrevano delle generazioni per capirne gli effetti, oggi lo
sviluppo di questo tipo, le degenerazioni e i guasti... e ditemi
solo se abbiamo un vantaggio, qual è il vantaggio? Quello di
consumare di più per trovarsi montagne di rifiuti, perché, se non
si consuma, l'economia non tira? Adesso si vuole aumentare la paga
agli operai non perché non ce la fanno più, ma perché consumano di
meno! Pensate un po', siamo diventati coloro ai quali bisogna
aumentare la paga perché si riducono i consumi e l'economia va a
rotoli e tutti i giorni, 10 volte al giorno, radio e televisione ci
bombardano, preoccupazione globale: si ferma lo sviluppo, il tasso
di crescita è passato dal 2 all'1,5%, mal di testa incredibile
perché? Perché qualche azienda fa meno profitto e noi si sta un po'
meglio, basta ridistribuire meglio quello che produciamo e basta
capire quello che ci serve e non produrre quello che non ci serve e
basta ragionare su quello che possiamo importare ed esportare e non
"a scatola chiusa", sposando un modello che ci viene imposto da
altri?
Questi processi non si possono innescare dall'oggi al domani,
ossia il Consigliere Bortot è un demagogo, plagia 34 Consiglieri,
domani mattina niente TIR, niente sviluppo, niente consumi, tutti
con la clava! Il modello da cambiare, perché su quello siete tutti
convinti, ci deve far riflettere sulle tendenze e sugli
orientamenti e sulle strade da evitare di percorrere e ragionare
sulle strade che dovremo intraprendere insieme e sulle strade
diverse. Per fortuna, sulle strade diverse è stato citato il
modello svizzero; la Svizzera è da 30 anni che fa pagare tasse per
incrementare i trasporti ferroviari e, se andate a vedere con la
bacchetta magica, solo evitando di rispondere acriticamente a
logiche di mercato... tant'è che uno dei contenziosi per il quale
la Svizzera non entra ancora nell'Unione europea riguarda
l'agricoltura e i trasporti, perché aprendo il mercato come vuole
la direttiva europea vorrebbe dire cancellare l'agricoltura in
Svizzera vorrebbe dire libertà delle merci e anche i TIR e la
Svizzera continua a dire "no" su tali logiche, che non si capisce
bene se le abbiamo scelte noi o ci vengono imposte da altri, ma io
insisto su questo perché stiamo sbagliando, stiamo facendo errori
di prospettive.
È perché non riusciamo a percepire bene le polveri sottili che
giustifichiamo un aumento dei passaggi? Tutto questo ci serve
perché non vediamo i TIR, perché passano in autostrada e in
galleria e non percepiamo le emissioni che comunque ci sono, questo
serve per giustificare uno "sventramento" ulteriore dal punto di
vista dell'aumento dei passaggi dei TIR nella nostra regione.
Vorrei capire che cosa ci viene in tasca, perché se la Valle
d'Aosta viene espropriata dai consigli di amministrazione,
capeggiati dai Benetton, che gestiscono le autostrade, ma quando
tuono contro l'UE troppo liberista e che fa scempio del nostro
Statuto, ci sono ben altri che fanno scempio del nostro Statuto! E
domani faremo anche una bella cerimonia... Se venisse qui un
bambino a dire: "il Presidente Caveri è nudo, ci dica un po' per
quanto riguarda la mia generazione, fra 20 anni, cosa egli mi
lascia in eredità a nome della maggioranza?", non so cosa gli
risponderebbe.
Lei poi oggi è stato anche moderato, il più scatenato
Consigliere Cesal vuole addirittura in nome della sicurezza del
tunnel, perché forse vuol cambiare macchina, passarci con un TIR o
con una più grande... addirittura dovremmo raddoppiare...
(interruzione del Consigliere Cesal, fuori microfono)
... allora sul "riflettere", se lei non ci accusa di ideologia,
noi non la accusiamo di apologia, ma significa non decidere che
devono passare 1.600 TIR e poi far finta di dare un incarico
all'ARPA, che dovrebbe studiare gli effetti di questo aumento dei
passaggi dei TIR e in contrapposizione su quello che ha già detto
la "TBridge", questa è una contraddizione nei termini, perché prima
decidiamo una cosa e poi andiamo a verificarne le conseguenze!
Io direi facciamo delle proiezioni - il collega Venturella ne ha
esposta una prima -, sulla base di quello scopriamo non che
dobbiamo aumentare il passaggio dei TIR, ma dobbiamo ulteriormente
diminuirli, perché, se non la vediamo dal punto di vista della
tutela della salute, dobbiamo vederla dal punto di vista della
tutela della nostra economia. Insisto, se il modello è quello
obsoleto, mi riferisco alla discussione di ieri sul Parco del Gran
Paradiso, se assumiamo, nel momento in cui va in crisi,
acriticamente un modello di sviluppo che nessuno ci ha imposto ed è
dimostrato che dove si sono fatte scelte diverse, queste scelte
funzionano senza dover uscire dall'economia di mercato, la
riflessione a cui fa riferimento il collega Cesal ben venga. Qui
non c'è stata nessuna riflessione, è stata presa una decisione non
si da chi, imposta in Commissione dalla maggioranza, che adesso la
impone al Consiglio e, se noi ci opponiamo, venite a dire che
stiamo facendo dell'ideologia.
Qui c'è un'altra contraddizione molto banale e molto personale:
io sono più vecchio del Presidente e sono quello che guarda più
lontano e il Presidente è un pragmatico che dice che qui la realtà
non ci può sfuggire e dobbiamo afferrarla...
(nuova interruzione del Presidente della Regione, fuori
microfono)
... appunto, non è un sognatore, non è un utopista, è molto
pragmatico e allora avanti con i 1.600 TIR! Questo porta ad un
errore di prospettiva, vediamo che c'è un processo entropico sulla
nostra Regione dal punto di vista delle abitazioni, dal punto di
vista dell'erosione ed occupazione del territorio, corriamo il
rischio nel giro di pochi anni che la nostra Valle non sia più
appetibile, continuando con questo processo. È vero che può servire
a qualcuno, può fare da volano ad un certo tipo di economia, ma se
non siamo previdenti, la nostra ingordigia e la nostra criticità ci
impediranno di vedere dove ci stiamo infilando. Ripeto: aumento del
passaggio dei TIR, erosione del territorio, un modello superato e
obsoleto, personalmente credo che non ne abbiamo molte di
alternative, però la proposta del Consigliere Cesal di riflettere e
di capire va bene, ma bisognerebbe anche spogliarsi di interessi
precostituiti. Perché se riflettiamo e discutiamo, e il presupposto
è che io devo difendere determinati interessi, non serve a niente,
le posizioni diventano immutabili e non portiamo a casa niente, non
tanto per quanto ci riguarda, ma a discapito delle generazioni
future. Lo so che è la solita solfa...
Sandri
(fuori microfono)
- ... non te lo hanno
regalato un tirino piccolo, un piccolo TIR quando eri
piccolo...
Bortot (Arc-VA)
- ... ma io ho giocato tutta la vita con
i camion! Ho fatto per anni la Val d'Ayas portando materiali edili
da...
Caveri
(fuori microfono)
- ... hai fatto anche il
camionista...
Bortot (Arc-VA)
- ... con la patente B, piccolo camion,
forse per quello sono un po' frustrato, sto sognando un grande
TIR!
Cogliamo comunque l'invito alla riflessione, ma ho l'impressione
che le decisioni siano prese e le riflessioni servano a fare
dell'accademia, parlarci addosso e non ci portino da nessuna parte,
però possiamo sempre provarci.
Si dà atto che dalle ore 18,42 presiede il Vicepresidente
Lanièce.
Presidente
- La parola al Vicepresidente Tibaldi.
Tibaldi (CdL)
- Prendo spunto da un'affermazione
effettuata dal collega Bortot, che mi dà occasione per iniziare una
serie di considerazioni, perché ha detto che loro non possono
rinunciare alla loro ideologia, parlando di ambientalismo e devo
dire che questa affermazione mi spaventa.
A parte che conferma una serie di discorsi e di comportamenti
che finora voi avete messo in cantiere e avete cercato di portare
avanti coerentemente con questa ideologia, però vede, collega
Bortot e colleghi che siedono accanto, l'ambientalismo non è, né
deve essere considerata un'ideologia...
(interruzione della Consigliera Squarzino Secondina, fuori
microfono)
... sì, però il Consigliere Bortot ha detto: "non possiamo
rinunciare alla nostra ideologia, facendo riferimento
all'ambientalismo". L'ambientalismo è una consapevolezza che ognuno
di noi ha più o meno marcata, una sensibilità che ciascuno di noi
possiede in misura maggiore o minore in merito alla tutela, alla
valorizzazione, alla conservazione del contesto circostante in cui
abita e vive. È naturale allora che se uno parte dai vostri
presupposti, è portato a ragionare con la logica del "no",
contrario a tutto, a qualunque cosa che vada a violentare o a
sporcare la nostra vita immacolata sul pianeta. Diciamo che sono
passati milioni di anni dal momento in cui l'uomo è comparso su
questo pianeta e, grazie a Dio, ha trovato un percorso evolutivo
che lo ha portato fino ai giorni nostri con tecnologie e scienze
che ci hanno permesso di progredire nel tempo. Diciamo allora che
ambientalisti lo siamo tutti quanti qui dentro, come tutti quanti
siamo salutisti, amiamo la nostra salute e vogliamo tutelare e
salvaguardare i nostri fattori di sopravvivenza su questo pianeta e
in questa Regione, per tornare alla nostra dimensione normale di
Comunità valdostana. Il discorso fatto sulle polveri sottili, sulle
diossine, sulla Convenzione delle Alpi quindi... sono quanto mai
condivisibili, anzi condivisi, ma non dobbiamo, e non dovete
debordare nel fanatismo, altrimenti il fanatismo, di qualunque
colore esso sia e a qualunque principio si agganci e da questo
derapi, ci porta a fare delle considerazioni stravaganti, non
voglio dire demagogiche, ma al di fuori della realtà. Se fossimo
tutti quanti fanatici secondo il vostro punto di vista, dovremmo
rinunciare al cibo, che comunque contiene dei veleni, dovremmo
rinunciare al fumo, al telefonino, al PC, agli involucri che
avviluppano i prodotti e le merci che consumiamo...
(interruzione del Presidente della Regione, fuori
microfono)
... il Presidente Caveri suggerisce anche il sesso, penso che
quello, se adeguatamente protetto, possa essere ancora praticato e
naturalmente dobbiamo vivere di rinunce totali che ci impediscono
di...
Ci sta bene allora proteggere l'ambiente, le Alpi in questo caso
nel cui contesto siamo incastonati come Regione, ci sta bene
proteggere la salute, ma permetteteci di circolare come persone, di
circolare con le merci e con le merci che passano anche attraverso
il nostro territorio. Una pubblicità che mi ha colpito e che forse
anche qualcuno di voi avrà scorto su qualche camion che transita
sulle nostre strade: "
si vous l'avez, un camion vous l'a
apporté"
, che sia poi superiore o inferiore ai 75 quintali
questo diventa un dettaglio, ma sta di fatto che le merci di cui
beneficiamo oggi, che siano i vestiti, il cibo o qualunque oggetto
di cui facciamo uso ha un mezzo di trasporto che ce lo ha portato.
Va bene allora il mezzo di trasporto treno, sarebbe ideale
l'infrastruttura ferroviaria: trasferire su rotaia la grande
quantità di merci che viene traslata da una Regione all'altra
sarebbe la soluzione ottimale, ma dobbiamo anche qui avere la
consapevolezza che la nostra infrastruttura ferroviaria è
insufficiente, inadeguata e soprattutto scollegata dal contesto
internazionale, perché siamo un ramo secco della "RFI", un ramo
pressoché dimenticato e che non sarà nemmeno direttamente collegato
all'alta velocità, che taglierà la Pianura padana, se mai verrà
realizzata. Il "Governo Prodi" ha comportato 2 anni di
rallentamenti su questo progetto. Continuiamo a sostenere che
culture e commerci, sviluppo e benessere sono fioriti su grandi vie
di comunicazione. La Valle d'Aosta ha sempre avuto, e diversi
politici che l'hanno governata si sono fregiati di questa frase, la
vocazione di essere "carrefour d'Europe", oggi non lo è più, è
incastrata in un contesto alpino, ma di "carrefour" ha ben poco,
anzi è un "cul de sac d'Europe". Sappiamo che lo scarso flusso di
transiti al suo interno ha portato ad un impoverimento della nostra
economia e che un'economia rischia di deperire, se non addirittura
di morire, se non ci sono le comunicazioni sufficienti per
importare ed esportare le merci che la riguardano. Credo che certe
affermazioni oggi riproposte dai colleghi Verdi siano assolutamente
inaccettabili, questo non per rifiutare la logica
dell'ambientalismo e del salutismo come sensibilità, che sono
assolutamente presenti in noi, ma per cercare di essere realisti e
capire che il progresso passa attraverso altre vie.
È interessante piuttosto vedere come oggi anche il Presidente
dell'"Union Valdôtaine", Cesal, sia riuscito a ripescare dal fondo
di un cilindro che aveva accantonato in qualche armadio una
riflessione, timidamente, che butta in mezzo a quest'aula dopo che
da anni la sosteniamo, quella dell'ipotesi sulla quale si può
riflettere del raddoppio del Monte Bianco. D'altronde penso che
lei, collega Cesal, abbia constatato di persona, dato che vive a
ridosso di un'autostrada che ha una doppia carreggiata, ha doppi
tunnel su tutta la linea, che peraltro devono essere messi in
sicurezza... lo abbiamo affrontato anche recentemente con
un'interpellanza che abbiamo proposto all'Assessore Cerise, dove da
qui al 2019 tutta una serie di servizi di sicurezza dovranno essere
predisposti all'interno di queste canne autostradali, perché c'è
una direttiva europea che ce lo impone, allora perché non pensare a
una doppia canna sotto il Monte Bianco? Meno male che oggi il
collega Cesal, dopo le sollecitazioni fatte dal nostro gruppo
consiliare, una mozione respinta in quest'aula che, se non ricordo
male, venne proposta addirittura nella scorsa legislatura, che
chiedeva di cominciare a riflettere su questo argomento, oggi lei
ha rotto gli indugi ed è andato in collisione con quanto ha sempre
avversato il Presidente Caveri fin dal 2004 e anche prima, quando
l'allora Ministro Lunardi disse:
"cari Valdostani, cominciate a
pensare che questa potrebbe essere una strada maestra, che non va
assolutamente nella direzione di crearvi danni, ma che vi offre
un'opportunità di sviluppo"
. Certo che è un'opportunità di
sviluppo! "In primis" è una grande sicurezza che viene offerta alle
persone che con i loro mezzi transitano al di sotto del Monte
Bianco e la sicurezza "avant tout" penso sia anche qui condivisa
dai colleghi Verdi. È coerente poi con tutto il percorso
autostradale che solca il fondo Valle, che è fatto da 2
carreggiate, da doppi tunnel lungo tutta la tratta, altrimenti c'è
un imbuto dove veramente, se si trovano i mezzi pesanti, si creano
le nubi gassose, perché i loro motori devono rimanere aperti e si
hanno sacche di inquinamento che possono diventare preoccupanti.
Credo che questo indugio che oggi il collega Cesal ha rotto debba
essere raccolto anzitutto dal Presidente Caveri, che non so se è
d'accordo o meno su quanto detto dal Presidente del suo movimento e
quanto sostenuto da noi da tempo, e sia un'occasione da non
perdere. Immagino che, essendo un movimento che ha anche una certa
dialettica interna, questo argomento possa essere rimestato,
perfezionato, raffinato anche nelle sue conclusioni, ma tenete
presente che è sicuramente più opportuno e realistico rispetto ad
altri progetti che lo stesso Caveri - ma anche Dondeynaz, quando
era Senatore - ha lanciato con enfasi ricevendo anche finanziamenti
dal Parlamento romano, come quello dell'Aosta/Martigny. Quello
possiamo dire che è un sogno, ma sogno rischia di rimanere perché i
54 km. sotto il territorio che ci separa dalla Svizzera sono più
utopistici che non una doppia canna fra Courmayeur e Chamonix. Ci
fa piacere che il Consigliere Cesal abbia avuto questa
rimeditazione, che magari, se tornassimo indietro nel tempo fino al
1990, riguarderebbe anche le Olimpiadi; il tempo in questo caso è
stato buon consigliere... il collega Frassy mi suggerisce che il
tempo è il miglior consigliere dell'"Union Valdôtaine" e questo è
stato dimostrato poc'anzi dall'intervento del Consigliere
Cesal.
In questo documento lo studio effettuato dalla società
"TBridge", uno studio che è costato qualche decina di migliaia di
euro... ma la "TBridge" è stata particolarmente gettonata perché si
è occupata di tunnel, di gallerie e anche di casa da gioco, è
poliedrica nelle sue competenze e in questo caso riteniamo che
siano attendibili i dati che qui sono stati riportati, dai quali si
evince che tra il 2005 e il 2007 in questo triennio la percentuale
di veicoli che rientra nelle categorie di euroinquinamento "Euro 3"
ed "Euro 4" è salita sensibilmente: questo è indice di progresso,
di tecnologia che migliora a vantaggio anche della nostra salute,
quindi le immissioni gassose e pericolose nell'aria sono o
dovrebbero essere ridotte. Confidiamo nel fatto che l'ARPA faccia
il suo dovere e che il Piano aria e le risultanze che sono emerse
dai monitoraggi effettuati siano conformi ad una realtà che indica
una scarsa correlazione fra i flussi veicolari aumentati e il
livello di qualità dell'aria e quindi i limiti di inquinamento
siano, si presume, rispettati nelle loro soglie di tolleranza.
Crediamo che la deliberazione nella sua sostanza sia
condivisibile, ovvero il prevedere un aumento leggero di transito
in entrata e in uscita nelle porte che ci aprono all'Europa: il
Monte Bianco e il Gran San Bernardo, rispettivamente in 1.600 e 300
veicoli, siano cifre ragionevoli che non vanno a collidere con quei
principi fondamentali che sono la tutela della salute, la tutela
dell'ambiente e la sicurezza dei transiti sulle nostre strade.
Si dà atto che dalle ore 19,04 riassume la presidenza il
Presidente Perron.
Presidente
- La parola al Consigliere Sandri.
Sandri (PD)
- Questo è un tema molto importante per la
nostra Regione, è un tema che mi riporta lontano, nel senso che
negli anni '80 si era sviluppata in Valle una discussione
sull'opportunità dell'autostrada Aosta/Courmayeur, c'era una
differenza di posizioni per chi era contrario all'autostrada, chi
era contrario ad un numero esagerato di camion - all'epoca ne
passavano più di 3.000 al giorno di media -, insomma c'era una
posizione differenziata. Sembra adesso una discussione rispetto al
tema che abbiamo oggi... nel senso che, rispetto a quella
situazione degli anni '80, in cui c'erano anche 5.000 TIR che
passavano per le strade del centro di Aosta, perché l'asse Via
Roma-Via Parigi doveva sopportare questo carico, oggi dobbiamo dire
che la situazione è profondamente cambiata. Abbiamo dei TIR che in
autostrada danno un poco fastidio, anche perché non è passato il
suggerimento del Presidente Caveri di far mettere il divieto del
sorpasso...
Caveri
(fuori microfono)
- ... non su tutta, ma
c'è...
Sandri (PD)
- ... un po' limitata, si potesse estendere
sarebbe una buona cosa, però certamente l'essere qui a disquisire
1.500-1.600-1.200 credo sia un sogno; l'avessimo detto 20 anni fa,
quando si discuteva in quelle condizioni, ci saremmo detti che
eravamo degli utopisti, invece la situazione è questa. Non voglio
entrare in merito alle discussioni sull'ideologia, le ideologie
sono un retaggio del XX secolo che abbiamo lasciato e quindi
affrontare le questioni in modo ideologico mi sembra un modo
arcaico e perdente di affrontare il tema. Credo che possiamo
affrontare questo tema in modo più scientifico, nel senso che anche
nella deliberazione che stiamo per affrontare sono evidenziati una
serie di studi fatti dalla "TBridge" e all'ARPA - che in
particolare mi interessano - che non sono dei ragionamenti
ideologici, sono degli studi precisi che indicano una serie di
questioni che possono essere contestate, confutate o avere delle
controdeduzioni, ma sono dei dati scientifici su cui ci si può
ampiamente confrontare.
La valutazione che viene fatta è che il miglioramento
tecnologico del parco circolante di mezzi pesanti e l'evoluzione in
aumento dei volumi di traffico registrati, da cui risulta comunque
un miglioramento tecnologico, produce una notevole riduzione delle
concentrazioni in tutti i siti esaminati: questo è il dato
essenziale. È vero che c'è un po' più di traffico di merci, ma,
grazie al fatto che l'Unione europea si è posta un cammino per
portare i camion come le autovetture e gli altri mezzi a
combustione di trasporto ad avere una minore produzione di
inquinanti, quindi da "Euro 0" si è passati a "Euro 1", poi a "Euro
2, 3, 4", si arriverà a "Euro 6", adesso si sta prevedendo un "Euro
12" come progetto, questo lavoro della Comunità europea si
trasferisce anche da noi in un miglioramento delle condizioni
ambientali malgrado vi sia stato un aumento di traffico. Credo che
questo sia un grande successo dell'Europa, perché sono processi che
non si possono combattere un po' come propongono gli amici del
gruppo "Arcobaleno" con interventi microlocali, per cui noi
sfidiamo le grandi imprese multinazionali di trasporto, piuttosto
che le grandi imprese di produzione...
(interruzione del Consigliere Bortot, fuori
microfono)
... il mito dell'Asterix è un fumetto e rimane nella storia dei
fumetti, la realtà è diversa. Abbiamo superato l'età in cui ci
convincevano i fumetti, adesso vogliamo qualcosa di più
approfondito.
Il dato è che in questa evoluzione possiamo contare su un'Europa
che difende anche gli interessi della nostra Comunità, perché è il
progetto europeo... il percorso dell'"Euro 0, 1, 2, 3, 4, 5 e 6"
che ha portato a poter consolidare questi risultati e noi abbiamo
fatto la nostra parte, grazie all'accordo dopo la tragedia del
Monte Bianco con i Francesi, per cui abbiamo una serie di verifiche
per quanto riguarda il peso, le velocità, il surriscaldamento dei
motori... Come dire abbiamo aggiunto anche un po' del nostro e
questo garantisce un controllo e una "maîtrise" della situazione.
Se c'è qualche problema, è quasi solo legato alla circolazione
stradale, di cui non ho sentito molto parlare da parte dei colleghi
del gruppo "Arcobaleno"; il problema più grosso dei TIR è che ogni
tanto qualche infrazione al Codice della strada la si vede, abbiamo
visto qualche TIR che viaggia troppo veloce in discesa, qualche
sorpasso un po' azzardato, quindi un richiamo al Prefetto, perché
insieme con le forze dell'ordine, soprattutto con la Polizia
stradale e i Carabinieri, vigili sulla sicurezza stradale credo sia
un dato importante.
Sarebbe interessante confrontarsi con il collega Venturella,
perché c'è il problema della Svizzera che lui ha giustamente
sollevato, mi sembra che lo abbia citato anche il collega Bortot:
ogni tanto ci vengono a dire qui la Svizzera Verde, come in una
nota canzone di De Gregari... c'è questa Svizzera Verde a cui ci
ispiriamo per tutta una serie di punti di riferimento e voglio
accettare questa sfida, anche se nella canzone di De Gregori si
riferiva alla morte di uno Spagnolo in un cantiere edile della
Svizzera. La Svizzera Verde come noi nel 1987-1988 ha cominciato a
pensare ad un tunnel ferroviario, anzi ha bloccato le iniziative
stradali sul suo territorio e ha fatto un "rail 2000", un grande
progetto di trasversali ferroviarie, che sono in fase di
ultimazione, per consentire il passaggio delle merci su ferrovia.
All'epoca la Valle d'Aosta non era da meno, nel senso che negli
stessi anni nacque il famoso progetto del Traforo Aosta/Martigny
ferroviario. Qual è stata l'evoluzione? Il Loetschberg è già
finito, il Gottardo è abbastanza avanti, noi abbiamo perso un treno
generazionale e chi dobbiamo ringraziare per questo? Certamente il
Governo italiano che non è che si sia dato da fare per supportare
la nostra iniziativa, ma di certo anche la strenua opposizione dei
Verdi, che dal 1993 al 1998 hanno gestito l'Assessorato dei
trasporti, per cui sono state emesse delle grosse zavorre a questo
progetto, fino a farlo affondare. Mi chiedo allora: la Svizzera va
bene solo per alcune cose e non per altre? Qui dobbiamo essere
chiari su questo punto e penso che, diversamente da quanto proposto
dal Presidente dell'"Union Valdôtaine", che fra le tante cariche,
oltre a Presidente di Commissione, credo sia anche Vicepresidente
dell'"Espace Mont Blanc", che sparecchia questa posizione del
raddoppio del Tunnel del Monte Bianco stradale, che i soldi
valdostani dovrebbero mandarli più nella Coumba Freida e fare un
bel collegamento ferroviario fra Aosta e Martigny... e non vorrei
che il suo intervento fosse dettato da interessi un po' zonali,
invece qui dobbiamo ragionare in termini strategici.
In questi giorni per la seconda volta il petrolio ha superato i
100 dollari a barile, mi pare sia arrivato a 101 e qualcosa e ieri
sera la televisione svizzera romanda si chiedeva se erano vere le
previsioni di alcuni analisti, che prevedono a fine primavera,
inizio estate un arrivo a 130-140 dollari a barile. Il mondo avanza
in questa direzione e noi ci preoccupiamo di 1.800 TIR o 1.400 al
Monte Bianco? Credo che ci dovremmo preoccupare di costruire un
avvenire per la nostra Regione, facendo un'infrastruttura che regga
la sfida dei prossimi anni e non può che reggere un'infrastruttura
ferroviaria che viaggi ad energia elettrica, con una risorsa che
qui in Valle d'Aosta e nel Vallese c'è in maniera abbondante. Non
sarebbe un'impresa terribile, l'hanno fatta gli Svizzeri in 14-15
anni, noi se ci mettiamo di buzzo buono, tenuto conto che le
tecnologie sono molto migliorate, con 4 miliardi di euro, che si
trovano con facilità grazie alla credibilità finanziaria della
nostra Regione e a una decina di anni di lavoro, potremmo arrivare
a questa soluzione e allora sì che possiamo fare degli interventi
più forti sul meccanismo del passaggio delle merci, perché potremmo
impedire che vi sia uno spreco energetico dell'inquinamento,
portando verso la ferrovia il traffico delle merci. Dobbiamo dare
una risposta, perché il trasporto delle merci per legge
dell'economia è direttamente proporzionale al PIL e, dato che tutti
noi auspichiamo che il PIL dell'Italia non venga declassato come è
successo oggi, dall'1,4 allo 0,7%, ma diventi non dico il 10% della
Cina, ma un 2-3%, perché questo significa benessere per tutti,
dobbiamo dare una risposta all'aumento del trasporto di merci che
ci sarà nei prossimi 20 anni. Vogliamo darla con il raddoppio del
Tunnel del Monte Bianco? Abbiamo delle forti perplessità, crediamo
sia da riprendere in mano con grande forza il progetto del Gran San
Bernardo. Da questo punto di vista, credo che si debba ricordare
come ciò che è stato fatto dai nostri Parlamentari in
collaborazione con la Giunta regionale e con questo Consiglio sia
un passo che va in questa direzione, perché il fatto che vi siano
un po' di milioni di euro che miglioreranno la linea portando
l'elettrificazione fino ad Aosta, riducendo le asprezze del
percorso e soprattutto consentendo un innesto molto più rapido
sulla Torino/Milano... sono tutti interventi che fanno una grossa
premessa a questo progetto. In questo senso fra l'altro auspico che
l'Assessore ai trasporti preveda nel predisporre il nuovo tratto
Chambave/Verrès in galleria una galleria a doppio binario in modo
da prevedere un possibile sbocco per la ferrovia Aosta/Martigny.
Questi sono i veri temi su cui il Consiglio regionale dovrebbe
discutere, dopodiché credo che il testo che oggi ci viene
sottoposto sia un modo condivisibile di affrontare il tema, nel
senso che non solo si identificano dei dati... 1.600 veicoli al
Monte Bianco e 300 al Gran San Bernardo che sono assolutamente
compatibili, tenuto conto del grande miglioramento tecnologico dei
motori in questi anni con l'ambiente, ma si dà anche un incarico
all'ARPA di tenerlo sotto controllo.
Noi quindi voteremo questa deliberazione, però auspichiamo che
non ci si fermi qui, ma si cominci a pensare con una capacità di
visione almeno di 20-30 anni a delle soluzioni di grande respiro,
perché la crisi del petrolio rischia di mettere in difficoltà le
comunicazioni della nostra Regione. La Valle d'Aosta da sempre ha
vissuto periodi prosperi quando aveva dei buoni canali di
comunicazione, i periodi invece in cui le comunicazioni sono state
difficili per questioni climatiche o altri motivi, ha sempre dovuto
patire non dico la fame, ma delle ristrettezze. In questo senso
auspico che tutti i partiti politici della Regione per la prossima
campagna elettorale su tale tema sappiano inserire delle risposte
positive nei loro programmi.
Président
- La parole au Conseiller Cesal, pour deuxième
intervention.
Cesal (UV)
- Il dibattito di oggi, che pareva riguardare
un tema direi quasi marginale rispetto ai tanti temi che abbiamo
sul tappeto come Regione, è stato un dibattito molto interessante.
Tutti gli interventi credo che possano essere considerati
qualitativamente elevati, a partire dal collega Venturella per
arrivare al Consigliere Sandri che ci ha invitati a riflettere in
ordine ad una problematica: quella del collegamento di questa
Regione con l'esterno.
Non ho parlato di raddoppio, non sono assolutamente in contrasto
con il Presidente Caveri: ho posto il problema sul tavolo dicendo
che, dal mio punto di vista, ritengo che sia utile riflettere,
perché il problema della sicurezza nel Tunnel del Monte Bianco è di
primaria importanza. Se oggi la sicurezza è garantita non dico al
100% - cosa che non è possibile -, ma a livelli tali che possano
impedire il verificarsi dell'evento tragico del 1999, forse il
tunnel è sufficiente così, ma credo che questo sia un argomento che
debba fare oggetto di riflessione e di dibattito all'interno dei
vari gruppi politici e poi oggetto di confronto con la cosiddetta
"società civile". Ripeto: ho detto che il problema del transito dei
TIR in alta Valle non costituisce più un problema, sono spariti
dalla nostra portata, non esiste più un inquinamento acustico,
potrebbe esistere un inquinamento dell'aria, ma i dati sono
tranquillizzanti. Il miglioramento della qualità dell'aria nella
centralina posta sul piazzale dietro la chiesa a Morgex è stato
rappresentato non solo dallo spostamento dei camion dalla strada
statale n. 26 all'autostrada, ma è stato anche determinato
dall'apertura del teleriscaldamento nella zona di Morgex.
L'impianto di teleriscaldamento ha comportato l'eliminazione a
Morgex di 250 camini che emettevano materie inquinanti e che oggi
non esistono più e tutto si è spostato su un solo camino,
ampiamente controllato in continuazione. È ovvio quindi che, quando
si parla di inquinamento atmosferico, bisogna tenere conto che non
solo il traffico dei TIR inquina, ma anche il traffico leggero,
delle auto turistiche che vorremmo vedere arrivare sempre più nelle
nostre località che consideriamo turistiche, ha la sua emissione
inquinante, solo che di questo non si parla, perché diventa
difficile in quanto andiamo a toccare degli interessi di chi vive
di turismo e che è d'accordo a favorire il traffico leggero per
accedere e spostarsi all'interno delle stazioni turistiche
dell'alta Valle.
Gli scenari di sviluppo possono essere tanti, io credo che il
mondo debba andare avanti, quindi dobbiamo cercare di progettare un
sistema basato su uno sviluppo sostenibile delle nostre comunità,
tenendo conto che viviamo in un ambiente delicato, in un ambiente
che deve essere tutelato, ma che deve cercare di evolversi tenendo
conto delle esigenze che il vivere attuale comporta, perché nel
1800, quando si scendeva a piedi - un famoso aneddoto che spesso
racconto - da Morgex a Aosta per comprare una lima per rendere più
affilata l'ascia per spaccare la legna e si tornava a casa a piedi
e poi ci si addormentava sotto il noce in quel di Derby e si
perdeva la lima, si andava a casa ci si accorgeva di non avere più
la lima, si tornava a Derby a piedi a cercare la lima sotto quel
noce! È chiaro che era un altro sistema di vita e io dico questi
nostri antenati hanno vissuto molto bene, tenendo conto che quella
in quel momento era la velocità a cui viaggiava il mondo e loro si
adeguavano a questa velocità. Oggi, purtroppo, viviamo in un
contesto più veloce e dobbiamo adeguarci.
Sono d'accordo con il Consigliere Sandri quando parla di
verificare tutte le alternative possibili, perché il petrolio è un
combustibile fossile che si esaurirà nei prossimi decenni, ma è
ovvio che fra qualche anno verrà individuato il meccanismo che fa
spostare le merci con altri sistemi, dei motori non inquinanti o
cose del genere e in quel momento ci adatteremo e terremo conto
dell'evoluzione della tecnologia e della società. Non credo che con
l'incremento dei limiti al Tunnel del Monte Bianco da 1.060 a 1.600
noi contribuiamo a favorire di più o penalizzare il mercato, noi
prendiamo atto di una situazione che è in piena evoluzione, le
condizioni rispetto al 1999 sono cambiate radicalmente per quel che
riguarda l'alta Valle grazie alla costruzione dell'autostrada.
Dalla parte francese i problemi sono più evidenti rispetto ai
nostri, sono più sentiti, perché il traffico pesante passa ancora
all'interno dei centri abitati, anche se via via anche loro cercano
di migliorare la loro rete viaria e noi dobbiamo ragionare in
un'ottica di collaborazione transfrontaliera, fra comunità che
hanno le stesse problematiche, affinché si possano ipotizzare delle
soluzioni che vadano bene per tutti, ma che tendano a privilegiare
la sicurezza di quelli che utilizzano il Tunnel del Monte Bianco.
Quando il Tunnel del Monte Bianco - come ha detto nella sua
brillantissima esposizione il Presidente Caveri - è stato
costruito, non si pensava che potesse servire per il transito delle
merci e dei mezzi pesanti, era solo uno sbocco che l'alta Valle
aveva verso l'Europa e io dico che anche quella è stata un'idea che
si è concretizzata, dopo aver suscitato delle polemiche, perché ha
dato la possibilità a questa Regione, che era considerata un "cul
de sac", di avere uno sbocco verso la nostra patria naturale:
l'Europa.
Dico ragioniamo, riflettiamo, posso accettare le osservazioni
del collega Tibaldi, non le strumentalizzazioni che lui fa di
quella mia affermazione relativamente all'ipotesi di riconsiderare
l'eventualità della costruzione di una nuova canna, ma noi, visto
che tutti abbiamo delle responsabilità nei confronti della Comunità
che rappresentiamo qui, dobbiamo porci questo problema, cominciare
a rifletterci sopra e poi trovare le soluzioni che ci permettano di
affrontare la situazione presente, cercando di ragionare su quelli
che possono essere i possibili sviluppi futuri. Il Consigliere
Sandri ha ragione quando parla di lunga prospettiva, dobbiamo
cercare di ragionare, ma dobbiamo anche tener conto che c'è da
affrontare prima di tutto la situazione attuale, e credo che questo
provvedimento sia un atto che va nella giusta direzione, perché
prende atto di una situazione che rispetto al 1999 è radicalmente
cambiata.
Président
- La parole au Conseiller Secrétaire
Venturella.
Venturella (Arc-VA)
- Ringraziando delle parole di
sincero apprezzamento per tutto il dibattito che si è svolto da
parte del collega Cesal, di cui apprezzo la pacatezza e
l'equilibrio dei suoi interventi, vorrei replicare su alcune cose
che ho sentito in questo dibattito.
Prima questione: le normative, le stime "TBridge" parlano di
limiti che non devono essere superati e qualcuno in quest'aula ha
detto che le direttive europee ci danno una mano, perché la
continua evoluzione del parco tecnologico diminuisce le
concentrazioni e la tipologia degli inquinanti, ma questo non so
più chi lo ha affermato in Consiglio, non è però così verificato,
perché sappiamo bene noi amministratori - soprattutto quelli che si
sono dovuti confrontare con i blocchi del traffico - che le
normative non sono fisse nel tempo, neanche quelle europee, anzi
ancor di più quelle europee: ad esempio, ciò che veniva stabilito
per le "PM10" anche solo 5 anni fa, non è più valido ora, sia nella
massima concentrazione, sia nel numero di superamenti. Facciamo
allora bene attenzione ad utilizzare ora per un arco di tempo di
5-10 anni questi limiti stabiliti oggi dalla legge, perché fra 6-7
mesi può darsi che non siano più validi.
Andiamo al problema degli inquinanti: lei, Presidente, ha detto
che il numero di 1.600 TIR giorno è dettato dal rispetto della
normativa sugli ossidi di azoto. Ha ragione, ma vi sono tutta una
serie di inquinanti che sono compresi nello studio, che sono gli
inquinanti di tipo tradizionale, fra cui le "PM10" e gli ossidi di
azoto, vi sono altri inquinanti che sono più aggressivi. Vorrei
leggere quello che diceva l'ing. Zublena in III Commissione, ottimo
Dirigente della Sezione aria dell'ARPA, rispondendo ad una domanda
precisa del collega Ferraris. Chiede il collega Ferraris: il
particolato, esistono delle norme che prevedono il controllo e il
monitoraggio e i limiti sotto le "PM10"? L'ing. Zublena risponde:
"il fatto è che al momento nella normativa nazionale non ci sono
limiti per il particolato più fine, 2,5 - 1 - 0,1, ma è vero che
l'attenzione è da anni spostata sulle frazioni molto fini"
. Non
è quindi solo il Consigliere Segretario Venturella che si inventa
le particelle ultrafini, l'attenzione è spostata, ma perché si
muova la macchina del monitoraggio, la macchina dei controlli, la
macchina dell'UE affinché questo limite sia inserito in una
direttiva, non so... poi il Presidente Caveri che ha forte
esperienza del Consiglio europeo sa bene che ce ne va di tempo!
Diciamo che non siamo per delle fughe in avanti senza, tra l'altro,
che vi sia un ponte dietro, ma sappiamo che ci sono degli studi, lo
dice l'ing. Zublena: "guardate che l'attenzione dell'UE è rivolta
soprattutto a queste", certo manca la direttiva nazionale,
altrimenti non si spiegherebbe il fatto che l'ARPA mi pare faccia
già rilevazioni sul "PM5".
Volevo fare un'altra osservazione, in risposta al collega Cesal:
non dico che lei da amministratore si è dimenticato che è stato in
Consiglio comunale, che ha proposto per primo questo famoso limite
dei 1.060 TIR al giorno, ma si dimentica forse qual è per la nostra
Regione e per la zona che lei un tempo ha amministrato l'"atout"
principale, non è forse il territorio, l'ambiente? Pensare allora
anche di fermarsi a quei 35 microgrammi per metro cubo che
l'Assessore Cerise 2 anni fa fece approvare da questo Consiglio
all'interno del Piano di tutela dell'aria e che contestammo, perché
dicemmo che era un limite al di sopra del quale c'è sufficienza,
non c'è eccellenza... ossia noi diciamo: per la nostra Regione, che
è puntata tutta sulla risorsa turismo attraverso il territorio -
l'Assessore Cerise parla di sfruttamento, io parlo di conservazione
del patrimonio territorio - il fatto di puntare su un limite che
potrebbe essere di una zona della Pianura padana non tanto
trafficata, non come il nodo di Trieste o il nodo di Milano per cui
il limite è 40, parlo di 35, quello imposto dal Piano aria... è un
puntare ad un obiettivo che è di basso valore aggiunto.
Ultima osservazione in risposta a chi in questo Consiglio
parlava di studi scientifici che sono basati su misure, questo non
è vero, perché il dott. Agnesod ha parlato non di misure, ma di
modelli matematici, di stime e di previsioni, non ha parlato di
misure; quindi, quando in questo Consiglio si usa affermare alcune
cose, sarebbe meglio partecipare alle Commissioni così si ha
contezza di quello che si afferma.
Presidente
- La parola al Consigliere Ottoz.
Ottoz (CdL)
- Io ho la fiducia nella statistica che il
collega Venturella o che ha lo scienziato Agnesod nei modelli
matematici, nelle stime e nelle statistiche, perché dipende sempre
dalla significatività dei campioni e da altre situazioni,
soprattutto quando, come nel caso spesso si parla di un problema
basandosi su dati che non sono reali, ma non si fanno mai le
sperimentazioni sul campo.
Parlando di un tema assai caro ai Consiglieri Bortot e
Venturella: l'inquinamento dei TIR, in realtà nessuno ha mai fatto
uno studio serio su quello che sarebbe non tanto il modello di
motore, le dimensioni del TIR, il carico, il numero dei TIR che
passano, ma un parametro banale e unico che possa raccordare tutto,
che possa essere sperimentalmente misurato per dirimere tale
questione una volta per tutte, ossia l'inquinamento per kg.
trasportato. Questo si può fare, ma è una sperimentazione che
potrebbe anche essere utile fare, affinché la nostra Regione
diventi il portavoce e il fornitore di informazioni sicure su temi
che riempiono i giornali, ma che spesso troviamo su posizioni
opposte dagli scienziati stessi. Vi è sempre qualcuno che è
disposto a finanziare una ricerca quando ne conosce già il
risultato e c'è qualcuno che ha definito... non voglio dirlo,
perché non voglio offendere gli scienziati, ma fra gli scienziati
ci sono le stesse caratteristiche di distribuzione così come ci
sono fra le persone normali, un po' come per la stupidità secondo
l'economista Cipolla. Il problema è capire quanto inquina un TIR
per kg. trasportato, a quale velocità e solo a questo punto è
possibile dire qual è il traffico massimo che si potrebbe
sopportare per i problemi dell'ambiente, della gente che vive sul
territorio e della salvaguardia dell'aria. Questo perché intanto il
regime al quale tutti gli automezzi con motore a combustione
interna consumano meno è il regime di coppia massima, per questo in
città quando le macchine sono ferme inquinano molto di più se hanno
il motore acceso che quando vanno, è per questo che dovrebbero
andare ad una certa velocità e che il traffico dovrebbe scorrere,
contrariamente a quanto pensa l'Ufficio urbanistica di Aosta. Lo
stesso è il discorso per l'autostrada, per i tunnel e per il Tunnel
del Monte Bianco, ossia bisognerebbe fare una sperimentazione
organizzandola con il Politecnico di Torino, dico la "Fiat" per
dire un'azienda, "l'Iveco", che è a noi vicina geograficamente e
che è interessata, perché potrebbe arricchire le informazioni con
le quali vende i suoi automezzi, per capire quali sono i tagli
esatti economici, che non sono il numero di Euro - ovviamente "Euro
5" è meglio di "Euro 4", che a sua volta è meglio di "Euro 3" - per
capire quanto inquina ogni kg. trasportato e a quale velocità. Solo
a questo punto si potrebbe ricalcolare il traffico massimo
sopportabile, a quale velocità dovrebbe andare questo
traffico...
(interruzione dell'Assessore Fosson, fuori microfono)
... sto dicendo che in questo tema un parametro che non è mai
tenuto nel debito conto è quello dell'effettivo inquinamento per
kg. trasportato, l'unico dato che non abbiamo, che non ha nessuno e
che non viene mai preso nel conto.
Su sollecitazione dell'Assessore Fosson al quale voglio molto
bene, vi rimando alla prossima puntata quando parlerò del consumo
specifico degli autoveicoli, che non si calcola in litri per km. o
km. per litro, ma in grammi di carburante per cavallo ora, perché,
secondo questo parametro, la "Ferrari" di Formula Uno consuma meno
della "Panda", però con la "Ferrari" di Formula Uno non si può
andare al bar!
Président
- S'il n'y a pas d'autres interventions, je
ferme la discussion générale.
La parole au Président de la Région, Caveri.
Caveri (UV)
- Parlerò 1 minuto, forse 2. Sei argomenti:
il primo, vorrei che non vi fossero dubbi, perché mi è sembrato il
Presidente Cesal un po' catastrofista sulla sicurezza nel Traforo
del Monte Bianco, vorrei rassicurare che il Traforo del Monte
Bianco è oggi il Tunnel monotubo più sicuro che esiste in Europa,
il che non vuol dire che non capiteranno mai eventuali incidenti
ma, rispetto alla situazione del 1999, c'è un abisso!
Seconda questione: la discussione politica sul raddoppio, ho
espresso la posizione dell'attuale programma di governo, ma credo
che si possa sempre nel corso delle discussioni politiche tornarci
sopra. Devo dire che sul "no" al raddoppio si sono espressi anche i
2 Commissari europei ai trasporti Loyola de Palacio e Jacques
Barrot.
Terzo punto: l'ARPA ha un approccio scientifico e il riferimento
finale è stato certamente la risultanza dello studio "TBridge", ma
soprattutto il lavoro dell'ARPA che tiene conto delle direttive
attuali. Se verranno scoperte le nanopolveri, le micropolveri, se
Grillo e i suoi accoliti dimostreranno di avere ragione, si
cambierà il numero dei TIR al Traforo del Monte Bianco.
Quarto punto: il collega Fey potrebbe essere buon testimone, la
bontà dei sistemi "Euro", ossia un "Euro 5" inquina in maniera
infinitamente inferiore a quanto inquinava un "Euro 0".
Quinto punto: il treno è l'unica alternativa
dell'attraversamento delle Alpi e, se fallisse il progetto della
Torino/Lione, cosa sulla quale mi sembra vi sia stato un notevole
impegno, anche se ho visto che nel programma di Veltroni la
ferrovia ad alta velocità Torino/Lione è indicata come una delle
priorità, se fallisse quel progetto, l'Aosta/Martigny ripartirebbe
di botto, anche se temo che qualcuno direbbe di essere
contrario.
Sesto punto: sono un utopista, caro Consigliere Bortot, e credo
che oggi la cosa in cui dovremmo impegnarci per le future
generazioni sia il rifacimento di parte dell'autostrada in bassa
Valle.
Président
- La parole au Conseiller Sandri, pour
déclaration de vote.
Sandri (PD)
- Sarò quasi telegrafico per il conforto di
tutti, ma le parole del Presidente mi suggeriscono un paio di
osservazioni, che non mi faranno tuttavia cambiare opinione sul
voto favorevole che il "PD" esprimerà, non dobbiamo aspettare i
destini della Torino/Lione...
Caveri
(fuori microfono)
- ... sono stato
sintetico...
Sandri (PD)
- ... nel senso che la Valle d'Aosta deve
fare la sua strada. Fra l'altro, ho dimenticato di dire una cosa
nell'intervento precedente, c'è un'occasione in più: che, avendo
aperto a Bruxelles una sede insieme al Piemonte e soprattutto alla
Liguria, la Liguria è molto più interessata alla direttiva del Gran
San Bernardo, piuttosto che alla Torino/Lione, quindi abbiamo un
favorevole supporto. Tenuto conto, facciamo un po' di pubblicità,
che fra qualche giorno aprirà in piazza ad Aosta "Carige", che è
una banca genovese che ha molti interessi nel porto e in tutte le
altre infrastrutture, hai visto mai che fra la Valle d'Aosta e la
Liguria, così come successe nel settore della chirurgia molti anni
fa, non possa anche nel settore dei trasporti nascere un'amicizia
che possa dare degli ottimi risultati.
Il secondo punto è una disfida: se c'è da mettere a posto
l'autostrada in bassa Valle affinché sia meno impattante dal punto
di vista visivo e ambientale, credo che anche lì non dobbiamo
attenere chissà cosa, ma sia un tema su cui ci si debba mettere a
breve.
Président
- Je soumets au vote l'amendement du groupe
"Arcobaleno", qui récite:
Emendamento
Al punto 1 sostituire la cifra "1.600" con "1060" e la cifra
"300" con la cifra "150".
Conseillers présents: 32
Votants: 28
Pour: 3
Contre: 25
Abstentions: 4 (Ferraris, Fiou, Fontana Carmela, Sandri)
Le Conseil n'approuve pas.
Presidente
- Pongo in votazione l'emendamento del
Presidente Caveri, che recita:
Emendamento
All'articolo 1, le parole: "e attraverso il traforo del Gran
San Bernardo in 300 veicoli;" sono sostituite dalle seguenti: "e
attraverso il traforo del Gran San Bernardo in 250
veicoli;".
Consiglieri presenti: 32
Votanti e favorevoli: 29
Astenuti: 3 (Bortot, Squarzino Secondina, Venturella)
Il Consiglio approva.
Presidente
- Si procederà ad un coordinamento formale
delle premesse alla lettera r) per allinearle all'emendamento del
Presidente Caveri, che è stato approvato.
Pongo in votazione l'atto nel testo così emendato:
Il Consiglio
a. vista la Convenzione per la protezione delle Alpi, fatta a
Salisburgo il 7 novembre 1991, ratificata ai sensi della legge 14
ottobre 1999, n. 403, ed in particolare dal relativo Protocollo in
materia di trasporti, che, tra l'altro, mira a garantire che il
traffico intralpino e transalpino si svolga incrementando
l'efficacia e l'efficienza dei sistemi di trasporto e favorendo i
vettori meno inquinanti e con minor consumo di risorse ad un costo
economicamente sopportabile;
b. vista la Comunicazione della Commissione europea "La
politica europea dei trasporti fino al 2010: il momento delle
scelte", che indica linee di sviluppo nella politica europea dei
trasporti che siano sostenibili per l'ambiente, in particolare per
le zone alpine e la Comunicazione della Commissione al Parlamento
europeo e al Consiglio "Mantenere l'Europa in movimento - una
mobilità sostenibile per il nostro continente Riesame intermedio
del Libro bianco sui trasporti pubblicato nel 2001 dalla
Commissione europea" del 22 giugno 2006", che, tra l'altro,
ribadisce l'esigenza di promuovere una protezione elevata e
migliorare la qualità dell'ambiente;
c. vista la legge regionale 27 maggio 1994, n. 20, recante
"Disposizioni in materia di trasporto di merci su strada per la
sicurezza della circolazione, la salvaguardia della salute e
dell'ambiente ed altre disposizioni per il contenimento della
produzione di inquinanti atmosferici", come modificata dalla legge
regionale 20 novembre 2006, n. 25, con particolare riguardo al
novellato articolo 6, il quale prevede che "sulla base delle
conoscenze tecniche e scientifiche disponibili allo stato e delle
informazioni derivate dalle iniziative di monitoraggio, studio e
controllo disposte ai sensi dell'articolo 3, il Consiglio regionale
definisce, ogni due anni, su proposta della Giunta regionale, la
media massima giornaliera di veicoli adibiti al trasporto di merci
di massa complessiva superiore a 7,5 tonnellate, autorizzata al
transito in entrata ed uscita attraverso il traforo del Monte
Bianco e il traforo del Gran San Bernardo, in modo distinto, in
quanto compatibile con le esigenze di salvaguardia della sicurezza
della circolazione, di tutela della salute della popolazione e
dell'ambiente";
d. ritenuto di dover procedere, come rappresentato dai
competenti dirigenti e in adempimento di quanto prescritto dalla
l.r. 20/1994, a formulare al Consiglio regionale una proposta in
merito alla media massima giornaliera di veicoli adibiti al
trasporto di merci di massa complessiva superiore a 7,5 tonnellate,
autorizzata al transito in entrata ed uscita attraverso il Traforo
del Monte Bianco e il Traforo del Gran San Bernardo;
e. rilevato come, sulla base del dettato normativo testè
citato, la fissazione delle suddette soglie massime debba basarsi
su conoscenze tecniche e scientifiche, nonché su informazioni
derivate da iniziative di monitoraggio, studio e controllo dei
flussi di traffico nel territorio regionale e dei relativi impatti
ambientali;
f.) richiamata a tal fine l'indagine condotta dalla Società
T-Bridge S.p.a. di Genova, nel quadro dell'incarico conferito dalla
deliberazione della Giunta regionale n. 2102 del 3 agosto 2007, e
volta a monitorare i volumi di traffico sulle principali arterie
stradali valdostane, nell'ambito della quale:
f.1) è stata effettuata un'analisi comparata dei dati
raccolti attraverso le indagini al cordone condotte sul territorio
regionale svolte tra il 1° e il 18 agosto 2005, e tra il 6 e il 17
agosto 2007, che ha evidenziato un tendenziale calo generalizzato
dei flussi per i veicoli pesanti, che attualmente rappresentano il
4% del flusso complessivo, con una diminuzione rispetto al 2005
pari all'1%;
f.2) è stata rilevata una scarsa correlazione tra flussi di
traffico pesante e fenomeni di rallentamento o di congestione lungo
la Strada Statale 26, in cui la componente legata ai mezzi pesanti
risulta essere maggiormente elevata rispetto alla restante
viabilità non autostradale;
g. richiamato lo studio effettuato dalla Società T-Bridge
S.p.a. di Genova, nel quadro dell'incarico conferito dalla
deliberazione della Giunta regionale n. 3926 del 15 dicembre 2006,
in merito all'analisi dell'impatto dei traffici in attraversamento
del Traforo del Monte Bianco, ottenuta utilizzando le correlazioni
tra volumi di traffico e concentrazioni di gas inquinanti, che
hanno messo in luce il progressivo, continuo e rapido incremento
delle percentuali di veicoli rientranti nella categorie di
euroinquinamento "euro 3" e "euro 4"
(anno 2005: euro 1 1%, euro 2 35%, euro 3 64%;
anno 2006: euro 1 1%, euro 2 24%, euro 3 75%;
anno 2007: euro 1 0.7%, euro 2 9.3%, euro 3 83.5%, euro 4
6.5%),
da cui si evince che i volumi di traffico pesante ammissibili
all'interno del Traforo in questione possano opportunamente
attestarsi tra i 1.500 e i 2.000 veicoli/giorno;
h. dato atto che analogo studio, di cui alla deliberazione
della Giunta regionale n. 2073 del 27 giugno 2005, sulla base dei
dati all'epoca disponibili e riportati al precedente punto g.,
aveva individuato una soglia ammissibile pari a 1.500 mezzi
pesanti/giorno;
i. considerato che lo studio di cui alla citata deliberazione
della Giunta regionale 3926/2006 evidenzia che le rilevazioni
effettuate dall'ARPA della Valle d'Aosta nel periodo gennaio-luglio
2005 evidenziano una buona correlazione tra l'aumento del traffico
e l'incremento delle concentrazioni di NO2 e PM10;
j. richiamata la relazione dell'ARPA del novembre 2007
intitolata "L'impatto sulla qualità dell'aria del traffico merci
internazionale", che contiene i dati relativi alle attività di
misura realizzate negli ultimi anni e le valutazioni modellistiche
dell'impatto sulla qualità dell'aria prodotto da diverse ipotesi di
scenario di traffico internazionale pesante, considerando, tra
l'altro, il miglioramento tecnologico del parco circolante di mezzi
pesanti e l'evoluzione in aumento dei volumi di traffico
registrati, dai quali risulta che il miglioramento tecnologico
produce una notevole riduzione delle concentrazioni in tutti i siti
esaminati e, quindi, la determinazione di una media massima
giornaliera di 1.600 veicoli adibiti al trasporto di merci di massa
superiore a 7,5 tonnellate è congruente/compatibile con il rispetto
dei limiti normativi e prevedibilmente anche con il rispetto
dell'obiettivo di qualità del piano aria regionale;
k. richiamati gli effetti positivi, dal punto di vista
dell'impatto ambientale sull'agglomerato urbano del Comune di
Courmayeur, determinati dall'apertura al traffico della Galleria
autostradale di Dolonne, che consente oggi di evitare che i mezzi
pesanti diretti al Traforo del Monte Bianco attraversino, come era
inevitabile in passato, il predetto Comune;
l. dato atto che, per quanto concerne il Traforo del Gran San
Bernardo, sulla base degli ultimi dati disponibili, riferiti ai
transiti rilevati nel periodo gennaio-agosto 2007, non si sono
evidenziati volumi di traffico tali da comportare criticità, dal
momento che la media massima giornaliera registrata è di oltre 10
volte inferiore ai transiti sull'asse del Monte Bianco;
m. ritenuto che, nonostante i più recenti studi individuino
nella forbice 1500-2000 transiti giornalieri la soglia entro la
quale l'impatto ambientale del traffico pesante risulta sostenibile
e ancorché la situazione sia in progressivo, costante e rapido
miglioramento, si rivela opportuno formulare una proposta
cautelativa, rispetto all'evidenza dei citati studi e delle
conclusioni della relazione dell'ARPA, che non si discosti
significativamente dal valor minimo indicato dallo studio
effettuato dalla Società T-Bridge S.p.a. di Genova per consentire
una circolazione di mezzi pesanti sugli assi autostradali della
Valle d'Aosta oggettivamente sostenibile dal punto di vista
ambientale, subordinando eventuali successive diverse
determinazioni al costante monitoraggio dei livelli di emissioni,
tenendo conto del rilevamento dei flussi di traffico pesante, con
particolare attenzione ad eventuali picchi, corrispondenti con la
media massima giornaliera fissata dal presente atto;
n. considerato necessario rendere permanente un sistema di
monitoraggio a tutela della qualità ambientale delle aree
interessate dai flussi internazionali di traffico, finalizzato alla
valutazione dell'impatto di eventuali superamenti della predetta
soglia, anche in relazione alle continue evoluzioni tecnologiche
legate al rinnovo delle flotte dei veicoli adibiti al trasporto
merci;
o. ritenuto opportuno incaricare ARPA Valle d'Aosta di
presentare alla Direzione Ambiente dell'Assessorato Territorio,
Ambiente e Opere pubbliche un documento, da sottoporre
all'approvazione della Giunta regionale, che dovrà contenere: un
piano di monitoraggio della qualità dell'aria e di valutazione dei
dati acquisiti (anche per quanto riguarda la sistematicità di
eventuali superamenti della media massima giornaliera di transiti
autorizzati); una modalità di acquisizione dei dati di transiti ai
trafori dalle società di gestione ed un piano di controllo
dell'opacità dei gas di scarico relativamente ai due assi di
transito internazionale già individuate. Il suddetto documento
dovrà essere consegnato entro 2 mesi dall'approvazione dell'atto
consiliare che definisce la media massima giornaliera di veicoli
adibiti al trasporto di merci di massa superiore a 7,5 tonnellate
autorizzata al transito in entrata e uscita, attraverso il traforo
del Monte Bianco e attraverso il traforo del Gran San
Bernardo;
p. considerato che, per ragioni di opportunità e di
economicità dell'azione amministrativa, è preferibile non procedere
all'immediata definizione di un sistema di contromisure da
attivarsi in presenza del sistematico superamento della soglia di
cui all'articolo 6 della richiamata legge regionale 27 maggio 1994,
n. 20, soprattutto in considerazione della necessità di disporre
dei dati derivanti dal piano di cui al precedente punto o), in
merito al reale impatto ambientale di tali eventuali superamenti, e
in relazione all'entità e sistematicità dei medesimi;
q. ritenuto opportuno che, al verificarsi di eventuali
sistematici superamenti dell'anzidetta soglia massima giornaliera,
il Comitato regionale di controllo dei flussi di traffico lungo gli
assi internazionali proceda all'esame dei suddetti dati al fine di
verificare l'opportunità di proporre alla Giunta regionale
l'attivazione del richiamato sistema di contromisure;
r. valutato pertanto che, ai fini della fissazione della
media massima giornaliera di veicoli adibiti al trasporto di merci
di massa superiore a 7,5 tonnellate autorizzata al transito in
entrata e uscita, attraverso il traforo del Monte Bianco e
attraverso il traforo del Gran San Bernardo, appare adeguato
attestarsi alla soglia di 1.600 veicoli relativamente al primo e a
quella di 250 veicoli per il secondo;
Su proposta del Presidente della Regione, Luciano Caveri, di
concerto con l'Assessore al Territorio, Ambiente e Opere Pubbliche,
Alberto Cerise;
Vista la deliberazione della Giunta regionale n. 4223 in data
29 dicembre 2006 concernente l'approvazione del bilancio di
gestione, per il triennio 2007/2009, con attribuzione alle
strutture dirigenziali di quote di bilancio e degli obiettivi
gestionali correlati e di disposizioni applicative;
Visto il parere favorevole rilasciato dal Capo di Gabinetto e
dal Coordinatore del Dipartimento territorio, ambiente e risorse
idriche, ai sensi del combinato disposto degli articoli 13, comma
1, lettera e) e 59, comma 2, della legge regionale 23 ottobre 1995,
n. 45, sulla legittimità della presente deliberazione;
Visto il parere della III Commissione consiliare
permanente;
Delibera
1) di definire, ai sensi dell'articolo 6, comma 1, della
legge regionale 27 maggio 1994, n. 20, così come successivamente
modificata dalla legge regionale 20 novembre 2006, n. 25, la
definizione della media massima giornaliera di veicoli adibiti al
trasporto di merci di massa superiore a 7,5 tonnellate, autorizzata
al transito in entrata e uscita, attraverso il traforo del Monte
Bianco in 1.600 veicoli, e attraverso il traforo del Gran San
Bernardo in 250 veicoli;
2) di stabilire che con altra deliberazione della Giunta
regionale, da adottarsi successivamente alla fissazione delle
soglie di cui trattasi tramite atto consiliare, l'ARPA Valle
d'Aosta sarà incaricata di realizzare il monitoraggio della qualità
dell'aria e la valutazione dei dati acquisiti (anche per quanto
riguarda la sistematicità di eventuali superamenti della media
massima giornaliera di transiti autorizzati); di impostare una
modalità di acquisizione dei dati di transiti ai trafori dalle
società di gestione e la realizzazione dei controlli dell'opacità
dei gas di scarico relativamente ai due citati assi di transito
internazionale;
3) di stabilire che, in caso di eventuali sistematici
superamenti dell'anzidetta soglia massima giornaliera, il Comitato
regionale di controllo dei flussi di traffico lungo gli assi
internazionali procederà all'esame dei suddetti dati al fine di
verificare l'opportunità di proporre alla Giunta regionale
l'attivazione del richiamato sistema di contromisure.
Consiglieri presenti e votanti: 30
Favorevoli: 27
Contrari: 3
Il Consiglio approva.
