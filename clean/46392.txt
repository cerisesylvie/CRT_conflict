Classificazione
ASSISTENZA SOCIALE



Oggetto del Consiglio n. 2849 del 12 ottobre 2023 - Resoconto
OGGETTO N. 2849/XVI - Interpellanza: "Stato di avanzamento
del progetto relativo alla costituzione di un centro malattie rare
e autoimmuni".
Marguerettaz (Presidente) -
Punto n. 48 all'ordine del
giorno. Per la presentazione, la parola al consigliere segretario
Distort.
Distort (LEGA VDA) -
Nella seduta del Consiglio regionale
del 5 aprile scorso, trattavamo l'interpellanza: "Intendimenti in
merito all'istituzione di un centro malattie rare e autoimmuni",
richiamando la deliberazione della Giunta regionale n. 72 del 24
gennaio 2023 avente come titolo: "Approvazione di indirizzi e
obiettivi di salute e di funzionamento dei servizi e assegnazione
all'Azienda USL della Valle d'Aosta del finanziamento della spesa
sanitaria regionale di parte corrente e per investimenti
determinata con legge regionale 32/2022" . La DGR contiene
l'allegato D che riguarda l'area di intervento 3 e l'obiettivo 3.1
che individua un progetto di istituzione nell'ambito delle
strutture del Dipartimento delle discipline mediche del Centro
malattie rare e autoimmuni che non dispongono di canali già
dedicati, con la finalità di accogliere, orientare e sostenere i
pazienti e i loro familiari secondo il modello di presa in carico
multidisciplinare. Chiaramente il concetto di presa in carico non
ha bisogno di essere particolarmente esplicitato, è evidente
l'importanza di capire che tutto un processo terapeutico parte da
una presa in carico, tra l'altro, non solo del soggetto che
manifesta una patologia, ma anche della condizione al contorno,
quindi dei familiari. La capacità di prendere in carico è
determinante per il buon successo dell'attività di tutto il
percorso terapeutico. Sottolineo che questo progetto prevede
oltretutto un tassello fondamentale costituito da una figura
particolare che è già stata citata in altri ambiti: l'Utente
Familiare Esperto, il cui acronimo è UFE. Riconosco con onestà
intellettuale che l'aver pensato una figura simile all'interno del
progetto del centro è decisamente geniale, non voglio esagerare nei
complimenti, ma effettivamente è così. Vanno, per onestà
intellettuale, i complimenti al suo predecessore che ha creduto e
sviluppato questo progetto, al rispettivo personale degli uffici e
conto con quest'interpellanza di estendere i complimenti anche a
lei in funzione della risposta ovviamente. La genialità sta nel
fatto che, anziché sottrarre personale sanitario già carente e
impiegarlo per questa mansione, l'UFE è una figura che ha già una
sua esperienza vissuta ed è esterno al personale sanitario. Avendo
un'esperienza personale vissuta, cioè è una persona che ha
contratto patologie, porta con sé un vissuto di difficoltà, quindi
come tale in grado di mettersi immediatamente in contatto e in
sintonia con i pazienti e con i loro familiari. Si prevede anche
addirittura di evitare un percorso formativo nel caso invece di
utilizzo di un personale sanitario o di un personale da acquisire e
dedicare all'uso. Si va a utilizzare invece in questo caso un
soggetto esterno interessato da una o più patologie e come tale è
già dotato di competenza esperienziale e della necessaria empatia
per trattare con pazienti e familiari. È chiaro che non è
automatico il passaggio da "Ho una patologia, sono perfettamente in
grado di svolgere un ruolo di questo tipo", c'è quindi una
progettualità che genera un percorso di selezione, però questo è un
elemento su cui io vorrei puntare l'attenzione e puntare
l'attenzione come forza di opposizione per riconoscere un giusto,
un legittimo e un'interessante visione, che però, affinché sia
buona, deve essere poi messa in atto. Il coinvolgimento di una
figura esterna interessata da patologie permette l'impiego
oltretutto di soggetti fragili e svantaggiati all'interno del
progetto dell'ente pubblico, quindi veramente una grande sintesi di
virtuosità. Un centro di malattie rare con il coinvolgimento della
figura dell'UFE fa di questo progetto qualcosa di particolarmente
interessante ed è questo che spiega la nostra attenzione
all'argomento. Non vogliamo né profonderci in complimenti, vogliamo
però nello stesso tempo, dando a Cesare quel che è di Cesare,
suscitare, nell'ambito del Governo regionale, tutta l'attenzione
necessaria a portare a compimento un progetto così importante per
la nostra Regione dal punto di vista sanitario, dal punto di vista
sociale.
Assessore Marzi, lei in risposta all'interpellanza dell'aprile
scorso, riferiva: "L'Azienda USL dovrà attivare lo sportello
dedicato alle malattie rare autoimmuni, che non dispongono di
canali già dedicati, secondo le indicazioni riportate nella scheda
obiettivo della citata delibera". Quello che è assolutamente
importante evidenziare è che stiamo parlando di un atto, essendo un
atto ed essendo confermato, a maggior ragione speriamo che tutto
quanto vada bene e che si riescano a dare delle risposte efficaci.
Nella mia replica, sempre di aprile, le segnalavo, Assessore, di
non lasciarsi sfuggire di mano questo progetto e le particolari
modalità operative contenute e le anticipavo che avrei vigilato
sulla sua determinazione e sulla capacità di acquisizione del
progetto da parte dell'Azienda USL, da parte mia la promessa l'ho
mantenuta.
Ora si interpella l'Assessore competente per sapere qual è lo
stato di avanzamento dell'obiettivo fissato dalla DGR 72 del 24
gennaio 2023 in merito alla costituzione del centro malattie rare
autoimmuni.
Secondo quesito: quali siano le intenzioni a breve e medio
termine relative all'organizzazione nel dettaglio del centro
previsto in attuazione all'obiettivo in questione. Grazie per
l'attenzione.
Presidente -
Per la risposta, la parola all'assessore
Marzi.
Marzi (SA) -
Il Centro regionale per le malattie rare e
autoimmuni della Valle d'Aosta è attivo dallo scorso lunedì 29
maggio all'interno degli ambulatori della Struttura complessa di
Medicina interna, come da lei richiamato. L'istituzione a livello
ospedaliero del Centro malattie rare e autoimmuni, che non dispone
di canali già dedicati, è un obiettivo operativo previsto dalla
delibera di Giunta regionale 72/2023. Cosa importante è il fatto di
collegare, il fatto che si raggiunga un obiettivo rispetto a un
atto, perché spesso, quando si citano le delibere all'interno delle
interpellanze, sembrano quasi delle litanie. In realtà, come spesso
diciamo tutti quanti, le Amministrazioni lavorano per atti: per cui
il fatto di aver deliberato con la 72/2023 un obiettivo e che
questo venga raggiunto è, nel caso specifico, una cosa buona, non
eclatante, ma buona sicuramente. Questa delibera stabiliva gli
indirizzi e gli obiettivi di salute e di funzionamento dei servizi
dell'Azienda USL per l'anno 2023. La nuova delibera di indirizzi è
stata adottata il 29 settembre del 2023 per gli indirizzi 2024. La
finalità era quella di accogliere, orientare e sostenere i pazienti
e i loro familiari secondo un modello di presa in carico
multidisciplinare. Qualora necessario, il modello di presa in
carico consente anche di rivolgersi a strutture extraregionali. La
competente struttura dell'Azienda USL ha avviato un confronto con
il Centro di riferimento regionale per le malattie rare del
Piemonte e della Valle d'Aosta dell'Ospedale San Giovanni Bosco di
Torino. Da questo confronto è nata una disponibilità utile ad
avviare una collaborazione diretta per affrontare le problematiche
che di volta in volta si possono presentare. In tale contesto
l'Azienda USL, per qualificare l'attività in corso, come, tra
l'altro, da lei richiamato, si è anche confrontata con un utente
che possiede tutte le qualità per una valorizzazione della figura
dell'UFE, cioè dell'Utente Familiare Esperto. Il vissuto e sapere
esperienziale di tale figura può risultare utile per consolidare
una collaborazione in tal senso. Proprio tenuto conto delle
specifiche suggestioni richieste dell'utente coinvolto,
l'organizzazione del Centro vedrà per la parte di fisioterapia il
contributo della struttura recupero e rieducazione funzionale,
mentre per la parte farmaceutica è stata coinvolta la farmacia
ospedaliera. Abbiamo citato la figura dell'UFE per la quale ritengo
necessario evidenziare l'importante ruolo ed è stato, tra l'altro,
richiamato sia da lei sia dal collega Baccega durante la giornata
di oggi. L'Utente Familiare Esperto infatti è portatore di un
sapere esperienziale che viene messo a servizio dei percorsi di
cura; si acquisisce attraverso l'esperienza diretta, si consolida e
diventa un patrimonio personale che può essere messo a disposizione
di altre persone che vivono situazioni simili. Un UFE riesce a
trovare un punto di collegamento con un familiare o con un ammalato
molto più in fretta e profondamente di un operatore sanitario,
stabilendo un legame di fiducia che risulta favorire i processi di
cura.
Veniamo ora - visto che, grazie alla delibera di riferimento e
il fatto che il collega Barmasse avesse già provveduto all'avvio,
trasformato in un altro e questo poi si sia trasformato
concretamente anche con i laboratori - agli aspetti che sono
salienti per chi fa il nostro mestiere, perché fuori da quest'aula,
e parlando con persone che si trovano in determinate situazioni,
oggi è anche capitato rispetto al CSV, è facile dire "dovremmo fare
così". Quando poi invece bisogna incarnare gli atti e soprattutto
nella gestione di atti e di denaro pubblico bisogna partire dalla
realtà. A volte questo rende antipatici o fa passare per persone
che complicano le cose, invece il fatto di essere chiari, la
parresia la conosce meglio di me, risulta anche per un
amministratore requisito fondamentale. A volte, nel fatto di dire
che non si è fatta una domanda al Dipartimento sanità, salute e
politiche sociali, ad esempio per una sede, vuol dire anche che non
è a questo Dipartimento che vanno fatte certe domande. Adesso noi
interverremo sugli UFE e spiegheremo che, in realtà, per arrivare
ad avere un UFE, bisogna fare in termini amministrativi delle cose
molto precise sulle quali il Dipartimento sanità, salute e
politiche sociali sta lavorando in maniera strenua, provo a
spiegare perché. Le esperienze in termini di UFE più sviluppate
prevedono la creazione di associazioni che hanno reclutato questi
soggetti in qualità di operatori sociali e dove le associazioni,
dopo aver ricevuto l'accreditamento, collaborano con l'Azienda
sanitaria per il tramite di una specifica convenzione. Guardando
l'esperienza di altre Regioni, stiamo lavorando per trasferire
anche nella nostra realtà la valorizzazione della figura dell'UFE.
Nel caso specifico, nel centro per le malattie rare e autoimmuni,
al fine di valorizzare la figura dell'UFE, in assenza ad oggi di
specifica associazione a livello locale che riunisca queste
importanti risorse, per restare concreti e per dare reale spirito
di valorizzazione degli enti, con chi abbiamo avviato proficue
interlocuzioni se non con il centro di servizio per il volontariato
o CSV per la Valle d'Aosta? Con loro abbiamo approfondito
un'eventuale collaborazione con alcune associazioni perché
prioritariamente alcune di queste associazioni che erano presenti
sul territorio avevano dato disponibilità a poter raccogliere,
chiamare questi UFE, creare le convenzioni ma poi hanno dovuto dire
di no per motivi economici e organizzativi.
Stante l'impossibilità di un'immediata collaborazione per il
tramite di un'associazione precostituita per perseguire il
coinvolgimento diretto di figure UFE, e quindi anche all'interno
dell'ambulatorio di cui abbiamo parlato, stiamo approfondendo con
l'Azienda USL e con il Dipartimento politiche del lavoro, che
ringraziamo, altre soluzioni di collaborazione anche per il tramite
del collocamento mirato per le cosiddette "Categorie protette". Non
soltanto abbiamo cercato di attivare contatti diretti, viste le
esperienze previste in Italia che prevedono il coinvolgimento di
associazioni che si convenzionano con l'azienda e quindi poi
permettono la possibilità di introitare degli UFE, dato che lo
abbiamo cercato di fare con le associazioni, ma le associazioni non
sono riuscite a farsi carico degli UFE di riferimento. Abbiamo da
subito avviato in maniera proficua, facendo naturalmente una
proposta in tal senso al CSV e speriamo che questa strada diventi
la strada maestra. Nel frattempo, tramite la collaborazione con il
Dipartimento del collega Bertschy, abbiamo già cercato di attivare
direttamente dei rapporti per arrivare a delle collocazioni mirate
sempre delle figure degli UFE.
Venendo al punto 2, e quindi tornando all'attività del Centro,
preciso che, per l'esecuzione di specifici test diagnostici, vi è
l'attivazione secondo necessità di Day Service e Day Hospital
multidisciplinari. Per la parte psicologica è coinvolta la
Struttura Psicologia; è stato inoltre costituito un gruppo
multidisciplinare di specialisti del Dipartimento delle discipline
mediche, supportato da altri professionisti aziendali, che si è
reso disponibile a essere contattato in caso di specifiche
necessità. Fanno parte di questo gruppo i professionisti afferenti
alle seguenti discipline: medicina interna, reumatologia,
ematologia, endocrinologia, dietologia, pneumologia, cardiologia,
neurologia, oncologia, geriatria, fisiatria, psicologia,
dermatologia, allergologia, DH multidisciplinare e farmacia.
L'Azienda USL ha altresì elaborato un documento dipartimentale che
contiene le modalità con cui il Centro viene attivato e come opera.
Il documento fa particolare riferimento alle risorse professionali
mediche, infermieristiche e amministrative coinvolte. I pazienti
che afferiscono al Centro, nel caso non l'abbiano ancora fatto,
verranno indirizzati al Dipartimento di prevenzione per iscriversi
al Registro regionale delle malattie rare della Valle d'Aosta.
Per quanto riguarda la formazione, è prevista una sessione
dedicata alle malattie rare nell'ambito del convegno
multidisciplinare "Aggiornamenti in malattie rare del metabolismo e
diabetologia" che si terrà ad Aosta il prossimo 10 novembre. Gli
utenti hanno la disponibilità di contattare il Centro chiamando
telefonicamente negli orari di apertura degli ambulatori della
medicina interna. La richiesta è presa in carico a seguito di
confronto interno con l'infermiere designato o il medico
responsabile. Il paziente è contattato direttamente tramite
telefonata o
mail
; è attivata una visita presso il Centro in
agenda dedicata; è programmata una visita specialistica per la
malattia specifica; viene attivato il confronto con il Centro di
riferimento Piemonte-Valle d'Aosta; è coinvolto il Dipartimento di
prevenzione per l'inserimento nello specifico registro regionale
delle malattie rare. Le richieste pervenute verranno catalogate in
un registro informatico di cui saranno descritte sinteticamente le
azioni intraprese. Mi permetta, collega Distort, di ringraziarla
per l'iniziativa, visto che comunque nel corso di questi mesi,
rispetto a questo tema, indipendentemente dal confronto consiliare,
noi abbiamo cercato di spiegarci il più possibile.
Da questo punto di vista, devo fare i complimenti al
Dipartimento di medicina dell'Ospedale Parini di Aosta perché, di
fatto, ha preso in carico in maniera ancor più che seria questo
tema in maniera complessa e naturalmente, a maggior ragione, al
Coordinatore del Dipartimento sanità e salute perché proprio
rispetto alla difficoltà di tradurre questioni amministrative, nel
cercare di fare il meglio possibile, ha preso in carico
personalmente la gestione di questa fattispecie per arrivare a fare
in modo che gli UFE in Valle d'Aosta possano diventare operativi e
questo l'ha fatto sia per dare un servizio alla comunità, ma
soprattutto perché così sta scoprendo anche lui quanto è difficile
avere a che fare con la Pubblica Amministrazione in senso lato e le
posso assicurare che, da questo punto di vista, sta facendo un
corso accelerato sul tema UFE.
Presidente -
Per la replica, la parola al collega
Segretario Distort.
Distort (LEGA VDA) -
Grazie Assessore per la risposta. Mi
conforta sapere che il progetto ha un suo sviluppo in corso. Per
quanto riguarda la bontà o meno, glielo dico in termini non di
gioco di ruoli, di gioco delle parti tra opposizione e Governo, ma
in termini generali, richiamando una
auctoritas
che è tale
immagino per entrambi, il grande Tommaso D'Aquino diceva "Bonum ex
integra causa", quindi si può dire che una cosa sia buona quando
tutte le parti che la compongono sono svolte nel modo corretto.
Questo non lo legga come critica, lo legga invece come spinta
motivazionale, perché da quanto mi dice è ancora in corso proprio
la definizione di questa parte di cuore che si aggiunge a tutte le
professionalità sanitarie lodevoli, determinanti, fondamentali.
Esattamente la figura dell'utente familiare esperto, però, come ha
ovviamente espresso nella sua risposta, Assessore, è questo
tassello in più che sposta il piano dalla dimensione puramente
professionale a una dimensione esperienziale, benché sappiamo
benissimo che chi svolge l'attività in ambito sanitario svolge non
solo un lavoro ma un'esperienza, una sorta di vocazione. L'UFE è
una persona che incarna, che porta dentro di sé delle patologie e
non le porta a livello di conoscenza intellettuale e formativa ma
le porta purtroppo sulla sua pelle. Io la invito ad andare fino in
fondo con forte tifo per lei, non metto in dubbio il suo impegno e
complimenti al suo predecessore, sono relativi a un lavoro fatto e
svolto. Conto al più presto di poter definire nella visione tomista
dell'integra causa i complimenti anche a lei su questo. Le dico
ancora che è fondamentale quindi la soluzione di questo tassello
dell'UFE e non nego che ci siano difficoltà soprattutto nell'ambito
della Pubblica Amministrazione, che procede con meccanismi
burocratici che a volte sono trappole per sé stessa però non
negando l'esistenza di difficoltà e di problemi, ricordo a questo
punto anche le parole di un altro grande, Galileo Galilei, che
diceva: "Dietro ogni problema c'è un'opportunità". Con questo
spirito voglio rafforzare la sua motivazione a fare di tutto per
attuare i dettagli di questo programma. Buon lavoro.
