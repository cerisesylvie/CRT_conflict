Classificazione
ASSISTENZA SOCIALE
Disabili
ISTRUZIONE PUBBLICA



Oggetto del Consiglio n. 2364 del 5 ottobre 2016 - Resoconto
OGGETTO N. 2364/XIV - Interpellanza: "Interventi a sostegno
dell'inclusione sociale degli alunni".
Rosset (Presidente) -
Punto n. 18 dell'ordine del giorno.
Per l'illustrazione, ha chiesto la parola la Consigliera Certan, ne
ha facoltà.
Certan (ALPE) -
In qualche modo questa interpellanza può
essere complementare a quanto è stato detto finora anche dalla
collega Morelli, è vero che è più centrata sui Bisogni Educativi
Speciali (BES) nelle scuole. La direttiva del 27 dicembre 2012
definisce meglio quanto già era stato detto nella legge n. 53 del
2003, che sanciva il principio di personalizzazione
dell'insegnamento nelle scuole, questa direttiva definisce meglio
gli strumenti di intervento per gli alunni con bisogni educativi
speciali e l'organizzazione territoriale per l'inclusione
scolastica. Spesso noi sentiamo parlare dei disturbi specifici
dell'apprendimento, che sono una delle tre categorie dei BES,
insieme alla disabilità, dove c'è un intervento ed è previsto per
legge l'insegnante di sostegno. I disturbi specifici
dell'apprendimento sono una delle tre categorie, poi ce ne sono
anche altre, fra le quali il disturbo evolutivo specifico e lo
svantaggio socio-economico culturale e linguistico degli allievi.
Proprio questa è una novità nelle scuole perché è possibile fare
degli interventi personalizzati e non individualizzati perché
vengono chiamati personalizzati per ogni alunno a seconda dei
problemi che a volte possono riscontrare nel loro cammino
scolastico, anche dovuto a delle interferenze con problematiche o
criticità legate a momenti familiari magari anche difficili.
Diciamo che in questa direttiva è chiaro che l'area di svantaggio
sociale è più ampia di quella che è riferibile al
deficit
e
viene fatta una richiesta speciale di attenzione per svantaggi
sociali e culturali, disturbi specifici di apprendimento, disturbi
evolutivi, non conoscenza culturale e ribadiscono in più parti il
principio di personalizzazione dell'insegnamento. La delibera di
Giunta n. 1521 dell'ottobre 2015 ha istituito il comitato tecnico
scientifico, che ha prodotto una relazione molto dettagliata,
completa - e direi anche interessante - riguardo proprio a questa
problematica.
Credo che siano da prendere in considerazione alcuni aspetti
anche di criticità che vengono evidenziati dal comitato tecnico
scientifico, perché, ad esempio, con la collega Morelli abbiamo
parlato poc'anzi dell'importanza e del ruolo positivo che possono
avere i mezzi di supporto informatico, ma, ad esempio, in questa
relazione si dice che chi si occupa di inclusione e di formazione
sull'uso delle tecnologie in funzione di una didattica per
l'inclusione non ha ricevuto da nessuna scuola delle richieste di
intervento: probabilmente mancano dei collegamenti, dei ponti fra
le scuole e quanto magari anche l'Amministrazione regionale,
attraverso la Sovrintendenza e il centro territoriale di supporto,
mette in atto.
Con questa iniziativa noi vorremmo anche evidenziare che i BES
sono riconosciuti attraverso questa direttiva ministeriale ed è
obbligatorio da parte della scuola attivarsi e sollecitare le
famiglie per riuscire a riprendere le criticità e a volte anche a
recuperare le lacune scolastiche dei ragazzi. Laddove c'è un
problema familiare o di salute, è chiaro che deve essere la scuola
che si attiva nei confronti degli allievi. Tra le altre cose, la
legge che prevede il percorso personalizzato dell'insegnamento, il
principio della personalizzazione dell'insegnamento dice
chiaramente che le scuole devono mettere in atto dei corsi di
recupero anche durante l'estate per poter permettere ai ragazzi di
recuperare i crediti durante l'estate e avere ad agosto l'esame di
recupero. Approfitto perché credo sia importante capire quale sarà
il percorso che anche il comitato tecnico-scientifico prevede, ma
anche quali sono le intenzioni del Governo regionale riguardo a
questa problematica, perché in alcune scuole credo siano successe
quest'anno delle cose abbastanza gravi e direi anche incresciose,
perché sono a conoscenza di alunni rimandati di dieci materie,
alunni con dei problemi di cui la scuola era stata informata,
problemi fisici o comunque di salute e sono stati rimandati: questa
è la parola che ritorna più facilmente, e doveva esserci il
recupero dei crediti per dieci materie. Io mi chiedo come possa un
ragazzo che ha avuto delle problematiche, delle criticità di salute
durante un intero anno scolastico recuperare in poco più di due
mesi dieci materie, oltre al fatto che non è stato previsto nessun
piano individualizzato poiché alla famiglia non è stato chiesto,
non è stato proposto nessun piano individualizzato e l'istituzione
durante l'estate, cosa che è prevista per legge, non ha
assolutamente previsto dei corsi di recupero o di sostegno, quindi
questo ragazzo si è ritrovato solo. Io credo che in Valle d'Aosta e
ad Aosta questo sia gravissimo. È un caso, ne conosco altri un po'
meno gravi, credo che non devono più succedere e quindi le chiedo
anche di monitorare. Penso che quanto è successo sarebbe davvero
punibile e dovrebbe essere preso in mano anche da chi si occupa di
organizzazione scolastica.
Presidente -
Per la risposta, ha chiesto la parola
l'Assessore Rini, ne ha facoltà.
Rini (UV) -
Del caso che lei ha ricordato in quest'aula
io non ne sono a conoscenza, se vorrà porre a conoscenza più che la
sottoscritta la struttura competente, naturalmente, come in altro
caso che ci è stato segnalato, sarà nostra premura verificare e
dove e se ci sono state delle mancanze ovviamente prendere le
dovute conseguenze.
Vengo alle risposte alla sua interpellanza. Considerando
l'importanza delle competenze professionali richieste a coloro che
operano proprio con gli alunni, che hanno bisogni educativi
speciali, tra le azioni che quest'Amministrazione mette in atto
sono numerose quelle che riguardano la formazione proprio del
personale scolastico, una formazione che comprende tutto il
personale: dai dirigenti, docenti e gli operatori di sostegno. Tra
queste per l'anno scolastico 2016-2017 si evidenziano la giornata
di formazione rivolta agli operatori di sostegno inerenti gli
aspetti clinici e pedagogici del disturbo autistico e l'utilizzo
delle nuove tecnologie nelle attività con i ragazzi disabili. Tale
iniziativa, che non ha avuto costi per l'Amministrazione regionale,
rientra in un'ipotesi di piano pluriennale che prenderà in
considerazione le differenti patologie afferenti all'area della
disabilità. Vi sono poi nove interventi formativi rivolti agli
insegnanti della scuola dell'infanzia e della scuola primaria,
riguardanti l'applicazione del protocollo d'intesa per quella che
viene definita l'identificazione precoce dei DSA (delibera n.
1201/2014). Ancora un pomeriggio di formazione rivolta ai docenti
della scuola secondaria di primo grado sull'utilizzo degli ausili
tecnologici forniti agli studenti DSA. L'iniziativa non prevede
costi per l'Amministrazione regionale in quanto rientra nei compiti
istituzionali del centro territoriale di supporto. Ancora: una
formazione sui disturbi dell'attenzione e dell'iperattività rivolta
a tutto anche in questo caso il personale scolastico, finanziata
dal centro territoriale di supporto. Le istituzioni scolastiche
possono inoltre richiedere ulteriori e specifiche azioni di
formazione, ma anche di consulenza, ai referenti per l'inclusione
dell'Ufficio di supporto all'autonomia scolastica al centro
territoriale di supporto per l'inclusione.
Per quanto concerne il suo secondo quesito, si precisa che sono
messe a disposizione delle istituzioni scolastiche risorse
finalizzate all'acquisto degli ausili tecnologici da dare in
comodato d'uso per gli studenti con DSA. Per l'anno scolastico
2015-2016 l'importo ammontava a 16.800 euro: 14.000 euro previsti
sulla base della legge regionale n. 8 del 2009 all'articolo 7 e
2.800 euro messi a disposizione dal centro territoriale di
supporto. Per l'anno scolastico in corso sono nuovamente
disponibili 14.000 euro ed è in corso l'istruttoria per
l'erogazione del contributo. Sono stati peraltro anche messi a
punto alcuni accorgimenti che hanno permesso di superare le
criticità che erano state riscontrate lo scorso anno. Ulteriori
finanziamenti raggiungono indirettamente le istituzioni scolastiche
tramite due progetti: il Centro Territoriale di Supporto (CTS) e il
Punto Formativo Autismo (PFA). Per quanto riguarda il CTS, i fondi
stanziati per le diverse attività programmate nel 2016 ammontano
complessivamente a 5 mila euro e sono stati impegnati per alcune
delle attività di formazione precedentemente citate per l'acquisto
di ausili,
software
e attrezzature che sono a disposizione
delle scuole. Il punto formativo autismo per gli anni scolastici
2016-2017 e 2017-2018 ha ricevuto un finanziamento pari a 7600
euro; il progetto, realizzato in collaborazione con l'USL della
Valle d'Aosta e l'Associazione valdostana autismo, si pone
l'obiettivo di supportare le istituzioni scolastiche relativamente
all'organizzazione didattica educativa per favorire l'inclusione di
alunni con disturbo dello spettro autistico, quindi azioni di
formazione ma anche di tutoraggio, di raccolta e poi della
successiva documentazione delle esperienze e delle buone pratiche,
di strumenti ma anche di materiali.
Presidente -
Per la replica, ha chiesto la parola la
Consigliera Certan, ne ha facoltà.
Certan (ALPE) -
Grazie Assessore per le risposte.
Riguardo al fatto accaduto che ho denunciato, io credo che la
Sovrintendenza prenda visione di quanto avviene nelle scuole e
ritengo che un fatto del genere dovrebbe essere eclatante. Credo
che nella nostra storia di studenti non abbiamo mai incontrato - io
neanche in quella di insegnante - allievi che venivano rinviati a
settembre con dieci materie scolastiche completamente soli senza
corsi di recupero; reputo quindi che questo debba essere preso in
carico anche dal suo Assessorato, perché è un caso spero limite ma
gravissimo. Chiaramente la delicatezza della cosa impone anche
certe riservatezze perché abbiamo a che fare con dei minori,
pensavo che però l'Assessorato ne fosse a conoscenza: tenuto un po'
fuori dalle ripercussioni mediatiche, ma assolutamente a
conoscenza.
Sull'altro punto le cifre che lei mi ha indicato mi auguro siano
state anche in qualche modo programmate dal CTS e dal Centro
autistico, non sono cifre molto elevate, sono cifre con le quali si
può fare un primo intervento, credo sia importante poi monitorare
ed eventualmente sostenerle. Quello che è stato detto prima dalla
collega Morelli...quello che è importante nelle scuole è che ci sia
una continuità di questi progetti, che non siano solo degli
spot
o dei periodi in cui si interviene, ma che poi non
hanno continuità. Spesso non è un piccolo periodo, un corso che può
davvero essere incisivo, ma è la continuità e il sostegno sia agli
insegnanti che alla famiglia, oltre che agli alunni, continuo,
quindi credo che debba essere in questo senso ancora fatta più
attenzione.
