Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 802 del 8 novembre 1989 - Resoconto
OGGETTO N. 802/IX - SEGNALAZIONI DI RITARDI NELL'EROGAZIONE
DEI MUTUI PER LA PRIMA CASA. (Interpellanza)
PRESIDENTE:
Do lettura dell'interpellanza presentata dai
Consiglieri Tonino e Mafrica ed iscritta al punto n. 11 dell'ordine
del giorno.
INTERPELLANZA
Negli ultimi tempi sono pervenute al Gruppo comunista
segnalazioni di ritardi nell’erogazione dei mutui
per la prima casa.
Sembra che ci siano difficoltà non solo per soddisfare le
richieste pervenute nel 1° semestre 1989, ma addirittura per parte
di quelle del 2° semestre 1988
Poiché nell'agosto scorso l'Assessore Fosson aveva prospettato
la volontà di elevare da 80 a 90 milioni l'importo massimo dei
mutui per la prima casa,
i sottoscritti Consiglieri regionali
del Gruppo Comunista
INTERPELLANO
la Giunta regionale per conoscere:
1) quante sono le domande di mutuo in attesa di finanziamento,
suddivise per periodo, e per quale importo;
2) per quale motivo non si è provveduto ad integrare in modo
adeguato gli stanziamenti con i recenti provvedimenti di
assestamento e variazione di bilancio;
3) se è sempre intenzione della Giunta elevare l'importo massimo
dei mutui per la prima casa.
Si dà atto che alle ore 11,09 assume la Presidenza il
Vicepresidente Beneforti.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI):
Vorrei dire due parole per illustrare il
senso dell'interpellanza che, per la verità, si ripete con una
certa periodicità in quest'aula, nel senso che, come abbiamo già
detto in altre occasioni, nella pratica è stato ampiamente
disatteso lo spirito con il quale la legge che concede i mutui per
l'accesso alla prima casa era stata approvata da questo Consiglio.
Ci eravamo solennemente impegnati in quest'aula a rispettare alcuni
tempi, che però sono stati rispettati solo nel primissimo periodo
di applicazione della legge, mentre oggi abbiamo raggiunto dei
ritardi molto gravi, che comportano a loro volta gravissimi disagi
nei confronti di coloro che hanno assunto l'impegno di rispettare
alcune scadenze e che vedono, invece, la Regione sostanzialmente
ferma nell'erogazione dei mutui.
Dall'esterno si ricava la sensazione che la situazione sia ad un
punto di vera e propria paralisi. Siamo ormai alla fine del 1989 e
non solo non sono ancora state perfezionate le pratiche di mutuo
relative alle domande presentate nel 1988, ma le 609 domande
presentate ed ammesse nel primo semestre del 1989, come risulta dai
dati che ho qui con me, non hanno ancora ricevuto la lettera con la
quale si comunica che sono state ammesse a mutuo.
Colgo l'occasione per ricordare i tempi che ci eravamo fissati:
30 giorni per la Commissione al fine di verificare l'ammissibilità
o meno al finanziamento e subito dopo la lettera di comunicazione
che richiede la trasmissione dei documenti per perfezionare l'atto
di mutuo. Ora, siamo nel mese di novembre, ma non è ancora
pervenuta addirittura la lettera di comunicazione.
Noi riteniamo che questa cosa sia sbagliata ed intollerabile,
anche perché lo stato d'animo di tutte queste famiglie è
comprensibilmente agitato.
Qual è poi la strada che viene seguita nella pratica di tutti i
giorni? E' quella di informarsi, secondo le proprie possibilità, se
la domanda è stata ammessa o meno, o di chiedere che posto si
occupa in graduatoria, costringendo così queste famiglie a
defatiganti telefonate o a cercare appoggi da una parte all'altra.
La situazione, tuttavia, continua a rimanere in una incertezza che
deve essere superata, perché non si può assolutamente continuare in
questo modo.
Si aggiunga poi la questione delle modifiche del Regolamento e
quindi delle condizioni con cui andremo ad applicare la legge in
questo secondo semestre del 1989.
Anche in questo caso mi riferisco alla "querelle" tra il
Consigliere Dolchi e l'Assessore alle Finanze sui comunicati fatti
dalla Giunta prima dell'approvazione dei provvedimenti. Nel mese di
agosto la Giunta ha emesso un comunicato con il quale annunciava di
aver aumentato l'importo del mutuo dagli 80 ai 90 milioni. Si è
trattato di uno di quei comunicati che sono stati ripresi dalla
stampa e che, ovviamente, non è passato sotto silenzio, perché
l'attenzione delle persone interessate era effettivamente
rilevante.
Adesso mi risulta che in realtà i moduli per la presentazione
delle domande devono essere ancora distribuiti, perché si è in
attesa di alcuni aggiustamenti; però la gente è convinta che i
mutui saranno elevati a 90 milioni, così come è stato ampliamente
pubblicato e pubblicizzato dalla stampa regionale. Mi auguro che
questo impegno sia solennemente rispettato e che si approvino in
tempo utile queste modifiche e queste variazioni.
Questo è il senso dell'interpellanza, all'interno della quale
chiediamo poi anche alcune notizie concrete in merito.
Faccio un'ultima annotazione, che riguarda la questione dei
finanziamenti, rispetto alla quale noi vogliamo delle risposte
certe, perché una delle ragioni che viene portata avanti per
giustificare questa difficoltà o questo ritardo è relativa alla
copertura finanziaria.
E' abbastanza strano (e mi rivolgo agli Assessori alle Finanze
ed ai Lavori Pubblici) che si facciano assestamenti e variazioni di
bilancio, ma non si vada a rimpinguare adeguatamente quel
capitolo.
Mi è stato detto che oggi verrà presentata la richiesta di
finanziare ulteriormente quel capitolo di 30 miliardi. Ora, poiché
si sente dire che, in realtà, per coprire tutte le richieste ci
vorrebbero 80 miliardi, chiediamo che cosa si va effettivamente a
soddisfare con questi 30 miliardi ed in ogni caso, anche rispetto
alle previsioni del prossimo bilancio, come intende muoversi la
Giunta regionale.
PRESIDENTE:
Ha chiesto la parola
l’Assessore ai Lavori Pubblici, Fosson; ne ha
facoltà.
FOSSON (DC):
In effetti, non è la prima volta che in
questo Consiglio regionale parliamo dell'erogazione dei mutui per
la prima casa. Questo sta a significare che si tratta di un tema
estremamente importante e sentito. E' giusto quindi che se ne parli
e che ci siano anche delle valutazioni differenti.
Direi che la legge n. 76 del 1984 ha avuto una sua importante
funzione, sia per dare la possibilità di acquistare la prima casa
alle famiglie che ne erano sprovviste, sia per attivare, di
conseguenza, il mercato edilizio, l'attività edilizia e quella
imprenditoriale in genere. Tra le conseguenze c'è stata anche una
lievitazione dei prezzi. Questo dato non è certamente positivo, ma
è abbastanza fatale che, quando si immettono dei finanziamenti sul
mercato, quest'ultimo risulti drogato.
Io direi che l'attenzione della Giunta regionale nei confronti
di questo problema esiste e che c'è la volontà di mantenere fede
alle lettere che sono state scritte e di dare risposte positive
alle domande di mutuo che ci sono pervenute.
Il Consigliere Tonino accennava alla preoccupazione delle
famiglie, che lui avrà sicuramente sentito palpabile, nel senso che
avrà ricevuto telefonate. Non creda, però, che il sottoscritto o
amici a me vicini non ne abbiano ricevute, perché io ne ricevo
continuamente a casa, al mattino presto ed alla sera tardi.
(...Interruzione...)
... Può anche darsi, ma questo è per dire che anch'io sento
questa preoccupazione. E' anche giusto del resto che la gente si
preoccupi su un tema così importante.
Comunque, voglio dire ed assicurare che a tutte le domande
presentate sino al 30 giugno 1989, quindi anche a quelle che non
hanno ancora ricevuto la lettera di conferma, verrà data risposta
positiva, nel senso che tutti quelli che hanno diritto al
finanziamento lo otterranno.
Il problema è chiaramente quello dei tempi, anche per un altro
motivo, perché noi avevamo previsto che, esauriti i primi semestri
ed i primi anni di funzionamento della legge, la richiesta sarebbe
diminuita. In fondo, a fronte di una richiesta di alloggi rimasta
inevasa per un certo numero di anni, proprio perché non c'era lo
strumento finanziario, cioè la legge regionale che permetteva di
coprire il fabbisogno, prevedevamo un picco nella richiesta di
mutui.
Di fatto non è stato così: i primi anni hanno avuto un ritmo di
600 domande a semestre, dopodiché c'è stato un piccolo calo, ma
ultimamente siamo arrivati a superare abbondantemente le 600,
sfiorando le 700 domande. Questo vuol dire che la richiesta è
addirittura in aumento e ciò ha creato un certo disagio rispetto
alle risorse finanziarie da reperire.
Come già diceva il Consigliere Tonino, la Giunta regionale, su
proposta dell'Assessore alle Finanze ha già provveduto ad approvare
un disegno di legge ed a proporlo al Consiglio regionale per
reperire 30 miliardi. A questi se ne aggiungeranno 5, già previsti
nell'assestamento, ed altri 20 che saranno previsti nel bilancio
dell'anno prossimo, così avremo un totale di 55 miliardi, cui
dovranno essere aggiunti i rientri alla Finaosta, che sono ancora
ridotti, anche se ormai sono dell'ordine dei 7 od 8 miliardi
all'anno e che sono destinati ad aumentare. Questa dotazione ci
dovrebbe permettere di coprire tutte le richieste presentate entro
il 30 giugno 1989.
Vedo ora di fornire dei dati abbastanza esatti. In particolare,
in riferimento alla prima domanda dell'interpellanza
("quante
sono le domande di mutuo in attesa di finanziamento, suddivise per
periodo, e per quale importo"),
da un prospetto che io ho, più
che il totale dei mutui, ricaverei il totale dell'importo dei mutui
richiesti ed in particolare:
- alla Finaosta sono giacenti domande per 17 miliardi. Si tratta
di domande il cui iter presso l'Assessorato ai Lavori Pubblici è
ormai completo, nel senso che è già stato fatto il sopralluogo, è
già stata data l'ammissibilità e che sono quindi già state
trasferite alla Finaosta;
- sono giacenti presso l'Assessorato ai Lavori Pubblici e non
ancora trasmesse alla Finaosta 289 domande inerenti il secondo
semestre del 1988, per una cifra di 23 miliardi 120 milioni;
- sono ancora in giacenza presso l'Assessorato ai Lavori
Pubblici, in attesa di definizione, 110 pratiche, per 8 miliardi
800 milioni.
Dalla somma di questi importi otteniamo una certa cifra, dalla
quale vanno dedotte sei pratiche del secondo semestre
1988, perché gli intestatari hanno rinunciato, per cui otteniamo
un totale di 48 miliardi 440 milioni.
Per il primo semestre 1989 sono ammesse in graduatoria
provvisoria 569 domande. Se ne deduce che il dato del Consigliere
Tonino era probabilmente riferito al totale delle domande, mentre
nel mio caso sono prese in considerazione quelle ammesse nelle
graduatoria provvisoria. Torno a ripetere, comunque, che con questa
norma finanziaria, con la legge presentata dalla Giunta e con gli
intendimenti per il bilancio dell'anno prossimo, intendiamo coprire
appieno tutte le domande fino al 30 giugno 1989.
Ecco, adesso vorrei aprire il discorso relativo alle variazioni
del regolamento, che è già stato ampiamente affrontato in sede di
Commissione per l’esame delle domande. Al
regolamento abbiamo apportato alcune variazioni di carattere
tecnico, relative ai requisiti delle abitazioni, nel senso che
abbiamo stabilito alcuni parametri in più per diminuire i motivi di
discussione e di incomprensione, come, ad esempio, il computo dei
metri quadrati e la definizione degli spazi non abitabili, specie
nelle case di nuova costruzione. Questi, comunque, sono fatti
tecnici.
Dei due fatti veramente interessanti ed innovativi, invece, uno
è quello cui si è riferito il Consigliere Tonino, quando ha detto
che nell'agosto scorso il sottoscritto aveva prospettato l'intento
di elevare da 80 a 90 milioni l'importo massimo. Pur non
trattandosi di un comunicato, ma di un'intervista nel corso della
quale ho effettivamente detto che c'era la volontà di elevare da 80
a 90 milioni l'importo massimo, proprio perché sia nel regolamento
sia nella legge è previsto che con cadenza biennale vengano rivisti
da una parte i limiti di reddito e dall'altra gli importi del
mutuo. Pertanto, non nego di averlo detto, anzi lo riconfermo.
Nel corso di un esame successivo, effettuato anche dalla Giunta
regionale, sulla base delle richieste pervenute e soprattutto del
possibile rischio di drogare ulteriormente il mercato, si è
ritenuto di dover mantenere ad 80 milioni il tetto del mutuo,
proprio per evitare di drogare ulteriormente il mercato. E'
abbastanza fatale, infatti, che tutte le volte che
l'Amministrazione regionale aumenta in ogni settore i suoi
contributi o l'importo dei suoi mutui, si riscontri un successivo
aumento dei prezzi. Mi riferisco, ad esempio, anche alla legge
sulle lose o ad altre provvidenze
dell’Amministrazione regionale. La motivazione per
cui nella proposta di Regolamento, che è già stata approvata dalla
Giunta e che verrà in questo Consiglio, l'importo del mutuo è stato
mantenuto ad 80 milioni è appunto di questo tipo.
Anticipando quanto il Consiglio sarà chiamato ad approvare in
una prossima seduta, voglio ancora aggiungere che, per quanto
riguarda le variazioni del regolamento, abbiamo introdotto la
possibilità di accedere al mutuo anche per i ragazzi od i giovani
che seguono dei corsi di formazione professionale, nel senso che lo
stipendio dovuto alla formazione professionale viene considerato
equiparato a quello di un lavoratore dipendente. Poiché nella legge
si dice che bisogna essere titolari di reddito, ecco che il reddito
da formazione professionale viene equiparato a quello del
lavoratore dipendente.
Abbiamo introdotto la norma di un minimo di 12 milioni di
reddito imponibile (non quindi di quello già dedotto del 40%), che
grossomodo corrisponde allo stipendio di un operaio, proprio per
evitare che ci siano dei cittadini, che non sono e non saranno mai
lavoratori dipendenti e neanche operai, perché appartengono ad
altre categorie, che presentino una denuncia dei redditi di 2, 5 o
6 milioni, che è chiaramente discutibile, ma sulla quale non
abbiamo altri elementi per intervenire. Si può ovviare, così
all'inconveniente che cittadini, con il reddito artatamente
abbassato, vengano a beneficiare di provvidenze che poi fatalmente
vanno a scapito di altri, che ne hanno il diritto.
Un'altra variazione che abbiamo introdotto nel Regolamento è
quella di fissare un tetto al finanziamento. Finora si pagava a piè
di lista: 100 domande da soddisfare, 100 domande soddisfatte. Oggi,
invece, diciamo che le domande saranno soddisfatte nel limite delle
disponibilità di bilancio, proprio per evitare di trovarci di
fronte ad una situazione che, tutto sommato, rischia di diventare
incontrollabile. Ci sarà quindi la probabilità che vengano ammessi
soltanto i primi in graduatoria o perlomeno una parte della
graduatoria e non tutta.
Questo però si verificherà a partire dal secondo semestre del
1989, cioè con l'entrata in vigore del nuovo regolamento; mentre a
tutti coloro che hanno presentato la domanda entro il 30 giugno
1989 verrà applicato il regolamento che era in vigore prima delle
modifiche. Ad essi, infatti, non possiamo dire: "Non vi diamo più i
soldi, perché non ne abbiamo". Pertanto, tutti coloro che hanno
presentato la domanda di finanziamento entro il 30 giugno 1989 e
che ne hanno diritto, saranno finanziati.
Penso di aver risposto a tutte e tre le questioni poste dal
Consigliere Tonino.
PRESIDENTE:
Consigliere Tonino, la pregherei di non
entrare negli argomenti del regolamento citato dall'Assessore
Fosson, ma di attenersi all'interpellanza; a lei la parola.
TONINO (PCI):
Dopo la risposta dell'Assessore Fosson, si
debbono esprimere alcuni motivi di insoddisfazione.
Il primo è questo: i ritardi, in realtà, altro non sono che il
prodotto dell'incapacità della Giunta di programmare la spesa. Mi
spiego meglio: se ho ben capito, gli stanziamenti che andiamo a
modificare, dopo l'aggiustamento di bilancio che è stato fatto nel
mese di luglio, che era piuttosto modesto perché si trattava di un
aumento di soli 5 miliardi, con la legge che dobbiamo ancora
discutere, che parla di un maggiore stanziamento nel capitolo per
30 miliardi, si riferiscono al finanziamento delle pratiche del
1988, vale a dire ad un quadro del quale eravamo già a conoscenza
diversi mesi fa.
In questo io vedo una macroscopica inefficienza della Giunta,
perché, se la volontà è quella di finanziare tutte le domande
presentate entro il 1988, allora non si capisce perché, con tutte
le occasioni che abbiamo avuto quest'anno di modificare ed adeguare
il bilancio, vi si provveda adesso, cioè in ritardo, lasciando le
pratiche ferme per mesi e la gente che protesta, non sapendo che
pesci pigliare. Questa è la prima questione.
Veniamo ora alla seconda questione. Rispetto alle pratiche
relative al primo semestre 1989, che richiedono un investimento
importante, mi auguro che il rapporto tra l'Assessore ai Lavori
Pubblici e quello alle Finanze sia tale da consentire una
programmazione delle risorse collegata con i tempi di erogazione.
Per queste pratiche, già in partenza stiamo accumulando cinque o
sei mesi di ritardo, ma se poi dobbiamo assistere anche per queste
al problema dei finanziamenti, il ritardo raggiungerà la bellezza
di un anno.
Io insisto su questo aspetto, perché è necessario dire
all'opinione pubblica quello che si può fare e rispettare gli
impegni sui tempi di erogazione che avevamo assunto.
Da un lato, quindi, si tratta di una questione di scelta
rispetto a quanti finanziare e dall'altro si tratta anche di una
questione di programmazione delle risorse regionali. Questo è il
primo elemento di insoddisfazione.
Il secondo elemento di insoddisfazione, senza entrare nel merito
della questione del regolamento, deriva dai passi in dietro che la
Giunta fa. L'ipotesi di portare il mutuo da 80 a 90 milioni è ormai
di dominio pubblico. Non so se vi rendete conto di cosa ciò possa
significare.
L'Assessore dice: "Sono io che incautamente ho detto una cosa,
ma poi la Giunta mi ha fatto cambiare idea". Non è così, perché il
primo regolamento o la prima proposta di modifica del regolamento,
che mi pare fosse stata prodotta dalla Giunta, portava la cifra di
90 milioni; quindi non è solo l'Assessore Fosson che ha cambiato
idea...
(...Interruzione dell'Assessore Fosson..
.)
... E lo so, ma è stata prodotta ed è arrivata alla discussione
dei Consiglieri. In questa scelta io vedo un primo passo
indietro.
La seconda questione delicata è quella di dire: "Fissiamo il
tetto e finanziamo solo una parte delle domande". Io sono un
sostenitore della necessità di valutare bene come vanno utilizzati
questi finanziamenti. Ad esempio, ho fatto un rapido conto, ma
siamo ancora sotto il 15% nel finanziamento degli interventi di
recupero rispetto al resto, quindi siamo ad un limite molto grosso,
nel senso che tutti ci eravamo augurati di poter intervenire con
questa legge anche per favorire decisamente il recupero, rispetto
al nuovo.
Ne discuteremo sicuramente in modo più approfondito in occasione
dell'approvazione del regolamento, ma è chiaro che se da adesso in
avanti la prassi diventa quella di non finanziare più tutti,
diventano molto importanti i criteri, ma soprattutto diventano
straordinariamente importanti i tempi. Io sono decisamente a favore
dell'assunzione di regole che consentano ad uno di sapere subito se
ha diritto o meno al finanziamento, in modo che non ci sia chi,
presentando la domanda di mutuo, venga a sapere solo dopo un anno
se ne ha diritto; oppure, rifacendomi in questo all'inizio
dell'applicazione di questa legge, che ci sia almeno la speranza di
un ulteriore aumento del finanziamento, magari attraverso una
variazione di bilancio.
Io sono preoccupato del fatto che si possa creare una situazione
per cui, in realtà, chi fa la domanda di mutuo non ha la certezza
né in un senso, né nell'altro.
Accetto pertanto l'invito del Presidente del Consiglio, nel
senso che ne discuteremo ancora al momento della presentazione del
nuovo Regolamento, tuttavia qui vedo due pericolosi passi indietro
rispetto alla funzione di una legge che - in questo concordo con
l’Assessore - ha avuto un impatto ed un rilievo
notevoli sul territorio della nostra Regione.
