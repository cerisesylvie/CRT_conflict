Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 815 del 21 luglio 2021 - Resoconto
OGGETTO N. 815/XVI - Interpellanza: "Azioni finalizzate alla
tutela della monticazione delle mandrie valdostane".
Bertin (Presidente) -
Punto n. 19. Consigliere Rollandin
per l'illustrazione.
Rollandin (PA) -
In una precedente discussione avevamo
rappresentato le situazioni al momento della
inarpa
e
l'avevamo fatto per cercare di allertare tutte le forze che
potevano essere messe in campo per evitare le conseguenze che
abbiamo dovuto vedere per l'anno precedente.
Come è stato chiarito, soprattutto per alcune situazioni legate
a pecore che dal vicino Piemonte, arrivano nei nostri alpeggi,
stanno uno o due giorni alla presenza fisica di uno dei
proprietari, dopodiché questi sparisce e le pecore rimangono allo
sbando durante tutta la stagione, ma con un'aggravante: oltre alla
presenza di queste pecore, in proporzione c'è un rimborso da parte
della Comunità Europea.
Questo rimborso, o comunque questo intervento, è collegato a
determinate regole che, come avevamo detto, prevedono la presenza,
la figura di un pastore che chiaramente sia in grado di gestire in
via continuativa le pecore ma soprattutto per evitare che ci siano
problematiche - legate anche al lupo in certe occasioni - e tutta
un'altra questione di malattie che si diffondono a causa di questa
presenza.
Ma dobbiamo tener conto che, senza avere nessun obbligo
ufficiale, queste persone, i titolari di queste mandrie di pecore,
ricevono degli aiuti molto consistenti da parte dell'Unione
Europea.
Allora volevamo capire adesso se, come era stato detto in quel
momento, ci siano e ci siano stati dei controlli da parte dei
forestali, da parte dell'organizzazione dell'Assessorato
all'agricoltura in modo da evitare, da prevenire, ciò che è
successo negli anni precedenti.
Quindi siccome adesso ormai tutti sono negli alpeggi, volevamo
capire che cosa è stato fatto, dove e in che termini.
Presidente -
Per la risposta, l'assessore Sapinet.
Sapinet (UV) -
Nell'iniziativa, in sostanza, vengono
posti quattro quesiti: il primo relativo alle denunce fatte dai
titolari degli alpeggi alle stazioni forestali all'Assessorato
all'agricoltura; il secondo quesito è sulle verifiche fatte dagli
agenti forestali e se ci siano infrazioni; il terzo: quante sono le
mandrie provenienti da fuori Valle e il quarto: quali sono le
politiche che l'Assessorato competente sta ponendo o intende porre
in essere per evitare, appunto, questi comportamenti.
Quindi snoccioleremo un po' di dati, un po' di numeri aggiornati
al 16 luglio 2021.
Primo quesito: per lo spostamento dei capi in alpeggio è
necessario compilare il modello 4 per la registrazione delle
movimentazioni del database denominato BDN, che gestisce a livello
nazionale l'anagrafe del bestiame e la dichiarazione di
monticazione, tutto ciò previsto a livello regionale dalla delibera
di Giunta regionale 621/2021 dell'Assessorato alla Sanità che, come
ogni anno appunto, regola le modalità per lo spostamento negli
alpeggi e che contiene le dichiarazioni rese dagli allevatori circa
la destinazione del latte prodotto negli alpeggi produttivi.
Come le dicevo, alla data del 16 luglio le dichiarazioni di
monticazione verso i codici pascolo di
mayen
o alpeggio
presentate e registrate presso gli sportelli dell'Assessorato
all'agricoltura sono nel dettaglio in totale 545, quindi
comprensivi delle monticazioni dei bovini produttivi e
improduttivi, degli ovicaprini e degli equidi.
Tuttavia è presumibile che tale dato, al termine della campagna
di monticazione, andrà ad assestarsi intorno alle 670-680
monticazioni, considerato che nel 2020 le dichiarazioni di
monticazione sono state 676. Sempre nel 2020 sono stati 12.532 i
capi provenienti da fuori Valle, che erano così suddivisi: 3.298
bovini, 9.092 ovicaprini e 142 equidi.
I dati relativi ai capi monticati vengono poi, di volta in
volta, trasmessi dagli uffici dell'Assessorato all'agricoltura al
Corpo forestale, in relazione alla zona di competenza e a tutti i
Comuni interessati dagli spostamenti delle mandrie.
Sul secondo quesito - come abbiamo già detto in altre occasioni,
nelle precedenti interpellanze svolte sull'argomento - il Corpo
forestale, nell'ambito dell'attività di controllo sul territorio -
tra cui la verifica della percorribilità dei sentieri, il controllo
faunistico e tutte le altre attività - porta avanti un'azione
continua di monitoraggio della frequentazione degli alpeggi e dei
pascoli da parte di aziende zootecniche valdostane o provenienti da
fuori Valle.
In particolare - anche sulla base di quanto emerso dalle
indagini sui cosiddetti "Pascoli d'oro" o comunque indagini svolte
negli anni passati e condotte dal Corpo nello scorso biennio - sono
state date ulteriori indicazioni puntuali sul monitoraggio circa il
periodo di monticazione e consistenze di animali in generale,
rafforzando anche la collaborazione con gli uffici del Dipartimento
agricoltura.
Tutto ciò per far emergere, puntualmente e in tempo reale,
situazioni particolari che meritano approfondimenti e, se nel caso,
avviare autonome azioni di Polizia amministrativa e giudiziaria per
reprimere eventuali comportamenti illegittimi.
Per quanto riguarda l'attuale periodo di monticazione, quindi
l'estate 2021, sono in corso alcune verifiche puntuali, anche
avvalendosi del nucleo droni, per verificare eventuali profili di
responsabilità rispetto a condotte non corrette, così da evitare i
problemi che abbiamo avuto in passato. Solo al termine degli
accertamenti necessari sarà appunto possibile determinare la
sussistenza di infrazioni, le varie violazioni rispetto agli
obblighi e alle prescrizioni disposti dalla normativa comunitaria e
nazionale.
Per quel che riguarda il terzo quesito - quindi quante mandrie
provengono da fuori Valle, sempre aggiornato al 16 luglio - per la
campagna monticazione 2021 - risulta che gli alpeggi/mayen condotti
da aziende i cui titolari non sono residenti in Valle d'Aosta
ammontano a venti. Sono invece sessantuno i codici pascolo nei
quali sono presenti animali provenienti da fuori Valle, di cui
quarantacinque esclusivamente con bovini, due con ovicaprini, uno
esclusivamente con equidi e diciotto misti.
Delle sessantuno aziende in argomento, sono ventisei quelle che
monticano esclusivamente capi provenienti da fuori Valle, nove di
queste sono gestite da conduttori residenti in Valle d'Aosta.
Da quanto sopra riportato, si evince quindi chiaramente che
molte mandrie che provengono da fuori valle, composte per una buona
parte da capi improduttivi, sono monticate in alpeggi
o
condotti da allevatori valdostani.
Per quanto riguarda l'ultimo quesito - quindi le politiche che
l'Assessorato intende portare avanti - sappiamo bene che non esiste
una stretta correlazione fra la provenienza extraregionale degli
animali monticati ed episodi di mancato rispetto delle normative
sulla corretta gestione degli animali al pascolo e il loro
benessere, abbiamo dei precedenti, è chiaro, però non c'è un
automatismo.
Si precisa che talune situazioni di potenziale malgoverno del
bestiame sono ormai note agli organi di controllo territoriale:
Procura, Corpo forestale, Uffici regionali, veterinari eccetera,
per cui la loro presenza è immediatamente segnalata e posta sotto
osservazione.
Non di rado è attivata una fattiva collaborazione fra gli organi
di controllo e le Autorità di Gestione degli organismi pagatori
regionali con le Regioni di provenienza.
Inoltre, a partire dai primi mesi del 2020 è stato attivato un
accordo di collaborazione tra CELVA, Dipartimento agricoltura e
AREA VDA finalizzato alla simulazione preventiva dei carichi
animali relativi ai comprensori d'alpeggio oggetto di gara
pubblica. Tale collaborazione permette di determinare la
consistenza animale il più possibile adeguata alla effettiva
capacità produttiva dei pascoli, anche grazie allo sviluppo di
modelli territoriali che, utilizzando dati satellitari, consentono
di considerare parametri quale l'esposizione, la pendenza e serie
storiche specifiche del comprensorio in esame.
L'ulteriore sviluppo di questi modelli in collaborazione con
Institut Agricole Régional e ARPA VDA, permetterà di dare
importanti indicazioni anche sulla modalità del pascolamento,
destinando le superficie più produttive al bestiame da latte e
quelle meno produttive e con maggiori pendenze al bestiame
improduttivo, con il doppio vantaggio di migliorare la qualità del
benessere degli animali da produzione e di sfruttare appieno le
superfici pascolive in base alla loro reale produttività.
In vista della nuova programmazione della Politica agricola
comune, quindi 2023-2027, come parlavamo questa mattina, l'Autorità
di gestione del PSR ha promosso e partecipa attivamente a diversi
tavoli tecnici che studiano un nuovo sistema premiale della PAC
2023-2027, con particolare riguardo ai cosiddetti eco-schemi.
Infatti il tema dei prati permanenti e dei pascoli è al centro
degli indirizzi dell'Unione Europea per la nuova
programmazione
,
perché queste superfici sono strettamente
connesse ad un'agricoltura di tipo tradizionale, estensiva e
conservativa della biodiversità.
Il confronto interregionale permette poi di rilevare criticità
da risolvere e potenzialità da ottimizzare fra le prime, i
referenti regionali, insieme a quelli di altre Regioni dell'arco
alpino, hanno rilevato con forza il grave fenomeno speculativo che
il sistema premiale euro-unionale ha determinato nella
programmazione attuale e il rischio che potrebbe determinare ancora
in futuro, soprattutto con riferimento alle ampie superficie
prato-pascolive caratterizzanti molte agricolture regionali.
Lo studio di nuovi modelli premiali si pone come obiettivo
primario proprio quello di contenere e possibilmente eliminare
questi fenomeni speculativi, garantendo al tempo stesso la
congruità dei premi ed il giusto riconoscimento delle tradizionali
pratiche estensive dell'allevamento tipico alpino.
Presidente -
Per la replica, il consigliere Rollandin ne
ha facoltà.
Rollandin (PA) -
Sicuramente emerge che c'è l'esigenza e
c'è anche la disponibilità per migliorare quello che è avvenuto
negli anni precedenti, però non siamo all'attività preventiva,
perché il problema vero nasce nel momento in cui c'è la
monticazione, è il momento delicato perché arrivano in Valle, come
lei sa, i camion carichi di pecore, manzi, ovini di altra natura e
il fatto di sapere dove questi vadano, in quale alpeggio e in che
forma, è la base poi per riuscire a capire che cosa succede.
Invece questo non succede ancora, è questo il punto delicato
perché non è il problema di arrivare dopo eventualmente ad
individuare delle situazioni che conosciamo ma è di prevenire
questo.
Alcuni di noi che frequentano in questo momento gli alpeggi, a
vari livelli per fare una passeggiata, si rendono conto di quello
che sta succedendo: in molti di questi pascoli non vedi anima viva,
se non "l'anima" di pecore e capre che tranquillamente se la
spassano ma senza che ci sia nessuno che le guardi.
Il punto dolente è lì, perché questo porta malattie, porta
difficoltà nel gestire le eventuali situazioni di partenza e in
più, come dicevamo, c'è anche una frode, bella e buona, a livello
di sussidi dell'Unione Europea - come sappiamo, non sto a ripetere
le stesse cose - però rispetto a quello che si è detto, già i
numeri che lei ha detto, a passare dai 545 ai 900, lei capisce che
è raddoppiato, che sono raddoppiate rispetto a prima e così per
tante altre situazioni.
Ora noi tra l'altro vogliamo giustamente difendere i prodotti
locali, ma i prodotti locali devono essere in qualche modo
collegati e collegabili agli animali sani, ad animali che siano
sotto controllo, per poter poi dire che i prodotti conseguenti sono
di alto livello e quindi possono essere garantiti per quanto
riguarda la vendita che viene fatta non solo in Valle d'Aosta,
perché noi questi prodotti li esportiamo anche.
Ora insisto su questo, perché o vi è un controllo preventivo
oppure non si riesce più a distinguere da dove arriva l'uno o da
dove arriva l'altro, se non si parte prima a fare questi controlli.
È già tardi, ma comunque si può ancora fare parecchio per evitare
di trovarci noi in difficoltà, perché il controllo, tra l'altro, è
anche un altro obbligo che spetta ai componenti dell'Assessorato
all'agricoltura, oltre alla Sanità che in qualche modo segue
l'aspetto fisico degli animali che vengono in questa valle.
Quello che lei mi ha detto che si sta facendo sicuramente va
nella direzione giusta, ma non possiamo dire che in Valle siamo
nella situazione di garantire che cosa succeda agli animali che
vengono da fuori valle, come naturalmente per il controllo degli
animali di proprietari che sono già in Valle d'Aosta, questa però è
già una situazione tutta diversa: sono controllati sanitariamente,
sono controllati anche durante la fase invernale mentre le mandrie
di pecore e capre che vengono qui poi se ne vanno giù in pianura
nessuno le vede più se non per scaricare il numero che serve per
portarle alla macellazione.
Ora si capisce come questo aspetto che sembra secondario non lo
è, perché la gente che frequenta la montagna e vede questo, si
chiede "Ma cosa sta succedendo?", si fa le domande che ci stiamo
facendo noi e non ci sono risposte.
Quindi la pregherei di intensificare questa attività perché è un
problema molto delicato.
