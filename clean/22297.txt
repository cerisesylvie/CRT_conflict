Classificazione
LAVORO
Politica del lavoro



Oggetto del Consiglio n. 1929 del 11 maggio 2006 - Resoconto
OGGETTO N. 1929/XII - Interventi per l'applicazione di norme più
favorevoli per la permanenza nelle liste di disoccupazione.
(Interpellanza)
Interpellanza
Ricordate le precedenti e diverse iniziative consiliari circa
il trasferimento alla Regione delle competenze in materia di
mercato del lavoro, in seguito al D.Lgs 183/2001 e alla emanazione
del relativo Decreto applicativo;
Ricordato che tale trasferimento è finalmente avvenuto, che
il personale è entrato a far parte dei ruoli regionali e che
rientra nelle competenze regionali l'applicazione della riforma
riguardante i Centri per l'impiego;
Preso atto che, per motivi che abbiamo difficoltà a
comprendere, non è ancora possibile in Valle d'Aosta applicare le
disposizioni del Decreto n. 181/2000, e le successive norme
applicative del Decreto n. 297/2002, che prevedono condizioni più
favorevoli delle precedenti per quanto riguarda lo "status" di
disoccupato;
Considerato inoltre che in questo momento i Centri Impieghi
operanti in valle non sono messi in grado di svolgere il loro ruolo
di facilitatore dell'incontro tra domanda e offerta di
lavoro;
i sottoscritti Consiglieri regionali
Interpellano
l'Assessore competente per sapere:
1) quali sono gli ostacoli che impediscono tuttora in Valle
la formazione di elenchi di disoccupati secondo le nuove
disposizioni in materia di lavoro;
2) se, come e in che tempi, si intende operare perché anche
ai disoccupati valdostani si possano applicare norme più favorevoli
per la permanenza nelle liste di disoccupazione;
3) se, e come, si intendono utilizzare i Centri per l'impiego
come strumento per favorire l'incontro tra domanda e offerta di
lavoro.
F.to: Squarzino Secondina - Bortot
Président - La parole à la Conseillère Squarzino Secondina.
Squarzino (Arc-VA) - Nella nostra iniziativa facciamo
riferimento alle precedenti iniziative che in questo Consiglio
abbiamo assunto su tale tema: gennaio 2004, marzo 2004, luglio
2004, novembre 2004, in cui seguivamo passo passo l'insieme dei
tempi e dei passi relativi al recepimento delle norme di attuazione
per il conferimento della funzione alla Regione in materia di
lavoro, che era stata definita nel decreto legislativo n. 183/2001,
attraverso un DPCM che faceva fatica a nascere, che aveva visto
"rimpallarsi" diverse volte le proposte e le contro proposte,
finché nel luglio 2004 vede la luce questo decreto, con il quale
vengono individuate le modalità con cui trasferire gli uffici del
lavoro, le competenze dello Stato in materia di lavoro alla
Regione. Insieme a tali competenze vengono trasferiti uffici,
personale e anche risorse per poter continuare ad attuare questa
politica del lavoro anche nella Regione.
Ripeto: abbiamo seguito con interesse tutta questa vicenda,
abbiamo visto che finalmente nel febbraio 2005 c'è un trasferimento
di tali competenze del personale, c'è una riorganizzazione - fra
l'altro, già prevista nella legge regionale n. 7/2003, che è stata
in parte modificata con l'arrivo del "Governo Caveri" - degli
uffici, un avvio lento e faticoso: ecco perché nei mesi di febbraio
e novembre 2005 abbiamo cercato di vedere l'avvio di questa
riorganizzazione e abbiamo intravisto una serie di problemi che non
hanno ancora trovato una risposta. La cosa ci sembra molto grave,
perché? Perché la finalità di tutto questo trasferimento delle
competenze dallo Stato alla Regione e delle relative risorse
economiche e professionali era di migliorare il tipo di servizio
dato e in particolare, parlando dell'Ufficio del lavoro, favorire
l'incontro fra domanda e offerta di lavoro.
In questo momento chiediamo se gli uffici regionali sono in
grado di adottare la normativa che si ispira a principi europei,
una normativa recepita anche a livello nazionale dal decreto n.
181/2000 e dal decreto n. 297/2002 e relativi aggiustamenti e che è
più favorevole per definire lo "status" del disoccupato. Mi
riferisco alla nostra iniziativa del gennaio 2004: parlo di 15 mesi
fa, già allora dicevamo che in Valle d'Aosta essere disoccupati è
molto più difficile che esserlo nel restante territorio nazionale,
cioè una persona di Pont-Saint-Martin e una di Carema, che hanno le
stesse caratteristiche economiche di disoccupazione, nella nostra
Regione sono penalizzate dal fatto che non vengono attuate le norme
più favorevoli per individuare lo "status" del disoccupato. Faccio
solo due esempi. Primo esempio. Le nuove norme dicono che si
conserva lo stato di disoccupazione anche se uno ha avuto un lavoro
a tempo determinato fino a 8 mesi; questa è la normativa nazionale
che è applicata in tutti i Paesi d'Italia, al di là del confine
della Regione. Da noi perde lo stato di disoccupazione - viene di
conseguenza cancellato dalle liste di disoccupazione - colui che ha
avuto un lavoro per più di 4 mesi. Lei capisce che un giovane, con
meno di 25 anni, che si trova a Pont-Saint-Martin, che è nelle
liste di collocamento, assume un lavoro per 5 mesi, a
Pont-Saint-Martin lo cancellano dalle liste di collocamento, quindi
deve ricominciare tutta la sua trafila perdendo una serie di
garanzie che può avere. Il suo amico che sta a Carema ha avuto lo
stesso tipo di lavoro a tempo determinato di 5 mesi, ma continua a
rimanere nella lista per cui, quando c'è una chiamata da parte
della pubblica amministrazione, lui è ancora nell'elenco e può
ancora partecipare. Non solo, l'altro elemento discriminante
riguarda il reddito. Le nuove norme consentono di conservare lo
stato di disoccupato, se uno ha un reddito che va fino a 7.500 euro
all'anno, reddito personale minimo escluso da imposizione. In Valle
d'Aosta la soglia è di 3.500 euro! Ci si chiede: come mai, cosa
hanno fatto i disoccupati della Valle d'Aosta per essere così
penalizzati? È stato detto loro: con l'autonomia, con il
trasferimento delle competenze, ci sarà un miglioramento e la
possibilità di meglio controllare l'incontro fra domanda e offerta
nel mondo del lavoro e invece si trovano penalizzati! Questo era
ancora a novembre 2005. Ci si domanda: dopo diversi mesi dalla
regionalizzazione di questo servizio a che punto siamo? Per quanto
ci consta, ma volevamo avere la sicurezza, in Valle d'Aosta è
ancora applicata la vecchia normativa che è penalizzante rispetto
allo "status" di disoccupato. Credo che di fronte a questo dato di
fatto un governo dovrebbe intervenire, allora chiediamo se e come
intende intervenire, quali sono gli ostacoli e come anche i centri
per l'impiego, che sono stati attivati - 3 in Valle d'Aosta: Aosta,
alta Valle e bassa Valle - sono in grado di svolgere questo lavoro
oppure no. Queste sono le domande essenziali che volevamo
porre.
Président - La parole à l'Assesseur aux activités productives et
aux politiques du travail, La Torre.
La Torre (FA) - In modo non retorico voglio ringraziare gli
interpellanti che con la loro iniziativa portano l'attenzione su
questo tema. Credo - ne abbiamo parlato con il Presidente e ne è
convinto anche lui - che il problema dell'occupazione sia un
problema che debba essere affrontato con estrema serietà, un
problema percepito fra i Valdostani in maniera molto più forte di
quello che si crede. Occupazione e disoccupazione due aspetti della
"stessa medaglia", strettamente correlati, che generano - per dare
un'interpretazione a questa preoccupazione - ansia, perché chi
lavora e perde il posto ed entra in uno stato di disoccupazione si
trova in una situazione di estrema crisi, chi studia e aspira a un
posto non può, nell'incertezza generale che si sta creando, che
essere preoccupato. Un Governo serio, al di là della sua
connotazione politica, non può non occuparsi seriamente di un
problema di questo tipo, da qui il ringraziamento che non è
retorico, ma è onesto e soprattutto cerca di trovare quella energia
complessiva per non tanto criticare o evidenziare il problema, ma
per affrontarlo e dare risposte concrete in tempi brevi. Con questa
logica - quella non tanto di dare una valutazione su quello che è
stato fatto, ma nel fare un'analisi di quello che è in opera - ho
iniziato ad agire. Le dico subito che neanch'io sono soddisfatto
della situazione come è oggi, bisogna avere il coraggio per
affrontare un problema seriamente, di ammetterne le criticità,
perché solo così riusciamo forse a fare un percorso serio che possa
dare le risposte che lei chiedeva. Bisogna con onestà dire che il
passaggio di competenze fra Stato e Regione non è stato un affare
così semplice e non lo è stato per una serie di motivi oggettivi.
Innanzitutto perché tale passaggio ha generato una sorta di
incertezza nella fase contingente, perché questa fase prevedeva
alcune regole, una fra queste la possibilità del passaggio del
personale attraverso - vado a memoria - il criterio del 70%
dell'accesso. Tant'è vero - vado sempre a memoria - che all'epoca
presso le strutture dello Stato lavoravano circa 41 persone, di
fatto nell'Amministrazione regionale ne sono passate 28, di queste
28 mi dicono gli uffici che alcune avevano anche una condizione di
lavoro parziale; quindi la reale consistenza degli operatori era
nei termini di 20 persone. Voi capite che solo il passaggio ha
generato il 50% di risorse umane in meno dedicate a questo tipo di
attività.
In secondo luogo lo Stato è noto per la sua capacità di
innovarsi, infatti provate ad immaginare che tipo di tecnologia ci
ha lasciato! Ancora un po' e comunicavano con i segnali di fumo...
adesso questo aspetto tecnologico diventa la grande scommessa su
cui dobbiamo intervenire, perché è solo attraverso una capacità che
tali uffici possono essere sul mercato, mi consenta tale termine,
perché ci troviamo anche a dover confrontare la nostra competenza
come ente nei confronti di un mercato invaso da un settore privato,
che non sempre rispetta le regole. Oserei dire - e non attacco il
settore privato - non sempre rispetta il lavoratore come dovrebbe
essere rispettato e questa è una situazione su cui dobbiamo
riflettere, perché è qualcosa con cui dobbiamo fare i conti.
Abbiamo detto problemi del personale, problemi di tipo tecnologico,
poi ha detto bene lei, problemi di tipo strutturale, le sedi,
perché, se oggi le venissi a dire che la situazione delle sedi è
risolta, le direi una cosa solo parzialmente vera. La stiamo
risolvendo, individuando a Verrès e ad Aosta gli spazi, ma questi
spazi non sono nella disponibilità e faccio un esempio. Addirittura
anche la Consigliera di parità - lo dico perché lei è sensibile a
queste cose -, che partecipa, non ha ufficio; questo è
inaccettabile, siamo d'accordo, ma le procedure - che pure sono in
atto - non hanno ancora consentito ad oggi di ottenere tali uffici.
Ripeto: risorse umane, la questione tecnologica, la questione
strutturale e altre questioni forse apparentemente meno importanti,
ma che hanno generato difficoltà, che sono quelle di passare dalle
procedure statali alle procedure regionali. Una fra queste è il
vincolo del protocollo regionale che è stato introdotto, che sembra
una fesseria, in realtà non lo è, perché ha sottratto ulteriori
risorse dove non c'erano per uniformare una procedura fra uffici
regionali, ma che è dovuta, perché bisogna lavorare tutto con lo
stesso metodo. Aggiungo la necessità di un coordinamento, perché
nel momento del passaggio delle competenze la Regione ha fatto una
scelta: quella che ha diviso le politiche del lavoro in un
Dipartimento sulle politiche del lavoro e in un'Agenzia del
lavoro.
Credo di aver fatto un quadro abbastanza preciso per contenere
la questione. Questo cosa vuol dire? Vuol dire che tali criticità
le ho individuate e le ammetto, ma devo aggiungere che con la
stessa energia con cui ne stiamo parlando, perché continuo a dire
che l'occupazione è uno degli argomenti più sentiti dalla nostra
popolazione, dobbiamo dare delle risposte. Dobbiamo non dico
immaginare una "task force" sull'occupazione, Signor Presidente, mi
scusi se le lancio così questa idea, ma forse sì... dobbiamo
mettere insieme l'Agenzia del lavoro, il nostro Assessorato, la sua
competenza e dei denari - mi rivolgo anche all'Assessore alle
finanze -, perché su questo tema ci dobbiamo confrontare, perché è
su tale tema che si fa la qualità di una Giunta e si fa la qualità
di una politica che non è né di Destra, né di Sinistra, ma è del
rispetto della dignità umana. Dopodiché lei ha aggiunto alcuni
particolari tecnici che mi sono annotato, del perché dei 3.500 euro
della soglia o dei 7.500 e altre cose molto interessanti.
Onestamente non posso dire una cosa per un'altra, il perché sono
stati messi non lo so, però le do la mia disponibilità per
verificarlo e per discutere con voi con onestà intellettuale questo
argomento, perché le dico che su tale argomento voglio dare delle
risposte e voglio che tali risposte vadano in una direzione di
comprensione fra di noi, non per fare bella figura. Non sono alla
ricerca di fare bella figura: sono alla ricerca insieme alla Giunta
di dare risposte su un tema come quello dell'occupazione, che, a
mio avviso - ma sono convinto anche ad avviso di altri -, sia di
estrema e delicata attenzione, su cui è impossibile - qui vi
ringrazio per l'ultima volta - che non ci si confronti.
Ho accolto la vostra interpellanza addirittura come un sostegno
alla sintesi delle criticità che ho espresso e spero che in altre
occasioni si possa insieme puntualizzare i miglioramenti che su
questo argomento andremo a cercare e io spero a realizzare.
Président - La parole à la Conseillère Squarzino Secondina.
Squarzino (Arc-VA) - Ringrazio non in modo formale l'Assessore
per la sua chiarezza e l'onestà intellettuale che ha dimostrato in
questa sua risposta. Mi sembra che un primo obiettivo lo abbiamo
raggiunto, che era quello di porre all'attenzione del Governo
questo problema. Ho fatto l'elenco prima, quindi continuiamo in una
linea di sollecitazione. Questo primo obiettivo lo abbiamo
raggiunto; il secondo obiettivo, che era quello di verificare quale
lettura della situazione il Governo dava, mi sembra dall'elenco
delle criticità che l'Assessore ha fatto che noi molte di queste
criticità purtroppo le conosciamo e vediamo però che, nel momento
in cui vengono individuate con chiarezza e c'è la volontà politica
per risolverle, esprimiamo una moderata soddisfazione, nel senso
che aspettiamo che questa volontà politica si concretizzi, perché è
dal 2004 che noi sentiamo ripetere le stesse cose, cioè che vi sono
questi problemi da affrontare, ma è difficile affrontarli! Qui la
prego di approfondire quell'aspetto che le ho indicato, vede, vi
sono due documenti che non le hanno fornito e la prego di andarli a
rivedere; c'è una deliberazione del 22 marzo 2001 in cui la
Commissione regionale per l'impiego dice:
"
considerata l'impossibilità assoluta di poter gestire
la situazione dei disoccupati con il sistema informatico
attualmente in uso e che le graduatorie dell'articolo 16 della
legge n. 56/1987, i cui criteri di compilazione sono sanciti dalla
normativa vigente ad oggi non abrogata, hanno valenza annuale,
diciamo di soprassedere all'attuazione del decreto legislativo n.
181/2000 in attesa della predisposizione di un "software"
informativo, in grado di gestire correttamente la nuova normativa
emanata"
.
La questione del "software" informativo viene sottolineata
ancora nel gennaio 2004 e ancora nel novembre 2005. È un problema
non indifferente, perché vuol dire che la nuova normativa più
favorevole per i disoccupati qui non viene attuata, perché manca un
"software" che la può fare: mi sembra una cosa folle! Tanto più che
questo "software" era stato messo a disposizione dal Ministero e
che c'erano persone che venivano qui ad installare per consentire
il rispetto delle nuove normative. Nuove normative che sono state
definite proprio nella Conferenza Stato-Regioni del 10 dicembre
2003, in cui dicono quali sono i requisiti per acquisire e
conservare lo stato di disoccupato, fra questi sono indicati il
reddito e il tempo del nuovo contratto a tempo determinato che si
inserisce.
Condivido con lei che c'è la preoccupazione del rapporto
disoccupati-occupati, condivido la preoccupazione che ci sono
centri privati che si attivano, ma proprio in questa situazione c'è
un elemento di fondo su cui dobbiamo riflettere. In altre
situazioni i disoccupati avrebbero fatto una rivoluzione! Qui c'è
un tale sistema di reti amicali, chiamiamole così, per non dire
clientelismo, o bussare il martedì, o andare a trovare chi di
competenza prima delle scadenze elettorali, qui è talmente fitta la
rete amicale con cui la gente cerca lavoro, che tutti si aggiustano
e non viene affrontato il problema di fondo. Credo che questo tema
vada assolutamente affrontato, altrimenti rischiamo di avere qui
uno "status" di disoccupato che in Valle d'Aosta è meno favorevole
rispetto allo "status" di disoccupato di altre Regioni. Condivido
con lei la criticità sul coordinamento fra l'Agenzia del lavoro e
il dipartimento, perché, quando ci sono due entità, entrambe
regionali, che si rivolgono al mercato del lavoro per presentare
possibilità di lavoro, gli stessi soggetti che sono in cerca di
lavoro non sanno bene a chi rivolgersi, all'uno o all'altro.
Ultimo elemento: sollecito il governo a verificare se le varie
aziende, società a partecipazione regionale in modo diverso - parto
dalla "Finbard" al Centro Sviluppo, cioè tutte queste società che
hanno a che fare con la Regione -, per quanto riguarda l'assunzione
di personale, usano gli uffici che la Regione appronta per
l'incontro domanda-offerta di lavoro, altrimenti c'è da chiedersi a
cosa servano questi uffici: solo ai poveretti, che non hanno le
reti amicali e solo per dare lavoro alle persone che sono lì.
