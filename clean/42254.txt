Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 1167 del 20 dicembre 2019 - Resoconto
OGGETTO N. 1167/XV - Convalida dell'elezione del
neo-consigliere Carlo Marzi e giuramento.
Rini (Presidente) -
Possiamo quindi passare al secondo
punto dell'ordine del giorno. Ci sono dichiarazioni di voto? Ha
chiesto la parola il collega Mossa.
Mossa (M5S) -
Io intervengo solo perché vorrei fare
notare una cosa a tutti cittadini, colleghi, maggioranza,
minoranza, giornalisti: oggi i voti per la surroga non dipendono
solo dalla maggioranza, ma sono stati raggiunti solo ed
esclusivamente grazie al voto di un membro di minoranza. Mi spiace,
collega Restano, la chiami coerenza, la chiami come le pare, ma
questo non cambia il fatto che oggi lei sta facendo da stampella a
questo Governo, senza il suo voto la surroga non sarebbe stata
possibile, stranamente però i colleghi Lega e Mouv', che tanto si
sbracciavano stigmatizzando assolutamente il nostro atteggiamento
quando abbiamo permesso la surroga del collega Barocco, oggi sono
completamente zitti...
Voci fuori microfono.
... nemmeno una parola, magari potreste darci indicazioni in
merito.
Presidente -
La parola al collega Aggravi.
Aggravi (LEGA VDA) -
Io voglio fare un richiamo generale
all'Aula di coerenza. Vede, collega Mossa, noi saremo brutti,
cattivi e anche un po' sporchi ma siamo coerenti, abbiamo preso una
linea e l'abbiamo portata avanti, se c'è qualcuno che deve dare
delle spiegazioni di coerenza, non siamo certo noi in questo
momento e forse neanche il collega Restano, la invito a rifare i
conti, perché ogni tanto sa non voglio dirlo io, per carità di Dio,
io sbaglio sempre i conti, però ci sono altre persone che magari i
conti li devono fare un po' meglio.
Io mi chiedo in una situazione come questa perché uno deve
andarsele a cercare mi perdoni, c'è stato un discorso di un nuovo
collega che, al di là di tutto, ha generato un dibattito, che ha
detto delle cose molto importanti che io rispetto e che io ho
ascoltato con grande piacere, non capisco quale sia il fine suo di
richiamare questo tipo di aspetto, però, per carità di Dio, ognuno
di noi poi chiuderà il bilancio con i propri azionisti quando sarà
il momento, se la coerenza di quest'Aula restituirà finalmente la
parola agli azionisti-elettori.
Ripeto: guardi che non deve guardare da questa parte qua perché
noi nel bene o nel male fino adesso ci siamo comportati
coerentemente con le nostre - magari secondo lei sbagliate -
opinioni, chi ha dei problemi di coerenza forse è dall'altra parte
del tavolo e forse anche lei ogni tanto dovrebbe farsi quel
training
autogeno o, come ha detto l'altra volta la collega
Minelli, è un consiglio guardi chiami pure il fatto personale, sono
pronto anche a rispondere, però mi perdoni ma oggi proprio non ci
voleva questo intervento.
Dalle ore 17:19 assume la Presidenza il vicepresidente
Farcoz
.
Farcoz (Président) -
La parole au collègue Manfrin.
Manfrin (LEGA VDA) -
Guardi, davvero io... come sempre,
si può dire: non volevo intervenire ma caspita ci avete invitato a
nozze... Credo di aver parlato oggi nell'intervento questa mattina
che è durato abbastanza, mi sono detto: bevo qui un po' di acqua,
ascolto, voto e faccio quello che devo fare... no, esordisco
anch'io dicendo che ho apprezzato davvero moltissimo l'intervento
della nuova collega Favre, che ringrazio davvero per un intervento
che non è di circostanza. Un intervento, il suo, con parole
ricercate e con concetti concreti non con citazioni, ma con parole
proprie, che meritano davvero un complimento sincero, non
stereotipato, una condivisione su quelle che sono state le
conclusioni rispetto all'ingresso all'interno di questo Consiglio e
soprattutto rispetto a quello che sarà l'esito finale dopo quella
che sarà l'approvazione del bilancio.
Vede, collega - così non faccio nomi -, il punto è questo: io ad
oggi se posso con una mia piccola memoria storica di quest'aula
vedere, ci sono stati dei movimenti, quali quello a cui mi onoro di
appartenere, che hanno deciso di astenersi a qualsiasi ingresso
nuovo ritenendo che fosse paradossale che una maggioranza dovesse
avere delle sostituzioni e dovesse continuare ad avere un'agibilità
politica dopo essersi vista arrestare uno dei suoi membri, oppure
aver visto una decadenza di uno dei suoi membri, oppure dopo aver
visto le dimissioni da parte di persone che hanno ricevuto un
avviso di garanzia per scambio politico mafioso.
Ero convinto di aver avuto una certa coerenza in questo senso,
altresì - e apprezzo moltissimo - ci sono stati invece dei colleghi
che con altrettanta coerenza hanno deciso che questa strada invece
non gli apparteneva e hanno deciso, coerentemente con le scelte
fatte anche nel passato, di continuare a votare positivamente
questi ingressi. Io credo che ad oggi il discorso non dovrebbe
incentrarsi tanto su questo, né dovrebbe incentrarsi su quanto è
stato invece detto in precedenza sempre nel suo gruppo relativo al
fatto di "ma quanto siamo bravi noi, ma quante belle azioni che noi
facciamo, ma quanto siamo puliti e quanto fanno schifo tutti gli
altri". Questa credo sia una cosa di una bassezza incredibile che
sta al pari del prendere a calci una persona che si trova già nel
fango, lo trovo di una bassezza incredibile. Chi oggi è preoccupato
del futuro della Valle d'Aosta si preoccuperebbe esclusivamente di
pensare a come poter riorganizzare e recuperare un'amministrazione
dopo il terremoto politico-giudiziario che si è creato, invece qua
siamo in quest'Aula a dire che cosa? A dire: "ah sai che c'è? Ci
avete detto che eravamo le stampelle e adesso "
gne gne gne
"
lo siete anche voi", ma siamo arrivati davvero a questi livelli?
All'asilo Mariuccia? Siamo davvero arrivati a questi livelli e
facciamo degli interventi e ci fregiamo del titolo di Consigliere
regionale, ma io mi vergognerei! Sa qual è l'unico atto di coerenza
che io vorrò vedere? Sarà il 28 quando voteremo il bilancio,
verremo qua con le firme per le dimissioni e vedrò quali nomi ci
saranno in quella lista, quello sarà l'unico atto di coerenza che
questo Consiglio potrà fornire a tutti i Valdostani che stanno qua
fuori!
Presidente -
Collega, un po' di rispetto per le
attrezzature del Consiglio. La parola al collega Mossa.
Mossa (M5S) -
Ovviamente per fatto personale.
Probabilmente l'incontro di stamattina con il vostro cosiddetto
"Capitano" vi ha molto esaltato vedo, siete tutti belli carichi
probabilmente, il problema invece è che in realtà, secondo me,
siete solamente scena, siete scena a livello nazionale e siete
scena a livello locale...
Presidente -
Collega, si limiti al fatto personale.
... sto rispondendo al collega Aggravi.
Presidente -
Bene, può però limitarsi al fatto personale
per cui l'ha citata.
... il collega Aggravi mi ha citato perché "non so fare i conti"
per esempio...
Presidente -
Bene, quindi risponda su quello.
... mentre invece il collega Aggravi dovrebbe sapere benissimo
che il voto del collega Restano è stato determinante per la
surroga, un solo voto è stato determinante...
Voce del consigliere Aggravi fuori microfono.
... poi magari i conti glieli spiego meglio visto che lei è un
matematico.
Io ritengo che semplicemente tutta questa storia del ritorno
alle urne, sia per voi, collega Aggravi, collega Manfrin, una
semplice scena, tutta scena, ma siete ben incollati alla vostra
poltrona e oggi abbiamo avuto la dimostrazione in aula.
Presidente -
Per fatto personale slitterei e darei la
parola al collega Aggravi.
Aggravi (LEGA VDA) -
Solo per rispondere a una questione,
il collega Restano fa parte dell'opposizione, la collega Rini si è
chiamata fuori dalla maggioranza, sono due, non è uno e qui
chiudo.
Presidente -
La parola alla presidente Rini.
Rini (PNV-AC-FV) -
Non so se il collega Manfrin era
carico dell'incontro con il suo
leader
, mi sa che lei ha
fatto una videoconferenza con il suo invece, perché lei la vedo
particolarmente confuso, quindi probabilmente deve essere una
diretta forse via
skype
con il suo leader... Io sono
scioccata dall'intervento, glielo dico con tutto il massimo
rispetto per la sua persona - e sono un po' arrabbiata con Manfrin
che mi ha rubato esattamente le parole che avrei voluto usare -
perché al suo intervento mancava solo la cantilena: "l'altra volta
avete detto a me e quindi oggi l'avete fatto voi", io mi vergogno!
Oggi credo che abbiamo dato esempio già con il suo primo
intervento, ora veramente abbiamo toccato il fondo, ma cos'è un
gioco? Lei quando ha votato... e io sottolineo giustamente, quando
avete votato in maniera coscienziosa - perché immagino, voglio
sperare che i voti qua dentro si esprimano in maniera coscienziosa
- la surroga del collega Barocco... adesso cosa fa? La ripicca
perché io, il collega Restano e gli altri colleghi che qui hanno
votato... ho spiegato le mie motivazioni... da una parte, dite che
non si può paralizzare la Valle d'Aosta e poi esprimete un voto che
di fatto la paralizza, perché, ripeto, non so se sempre il suo guru
o altri del suo partito che nemmeno le leggi conoscono, perché in
questi giorni abbiamo visto delle cose che
da Valdotène a mè me
veugnon i frizòn
[traduzione letterale dal patois: da
Valdostana a me vengono i brividi], i
frizòn
fanno
venire
...
è meglio che cambiamo argomento e pensiamo davvero
a dare delle risposte.
Abbiamo espresso un voto, abbiamo dato delle motivazioni, lei ha
espresso un voto e ha dato delle motivazioni opposte a quelle che
dovrebbero sostenere la sua scelta, che è legittima, ma forse ha
sbagliato motivazioni. Per fortuna, devo dire che non tutti i
colleghi del suo movimento... ho visto facce attonite nel suo
stesso gruppo quando si esprimeva e questo mi fa ben sperare in un
futuro migliore.
Presidente -
La parola alla collega Spelgatti.
Spelgatti (LEGA VDA) -
Vede, collega Mossa, mi era già
capitato in quest'aula di dire una volta rivolto a una collega di
Rete Civica: "il buon tacere non fu mai scritto", oggi mi trovo a
dirglielo a lei. Faccio notare che noi non avevamo preso la parola
perché a un certo punto le nostre posizioni sono sempre state
chiarissime, sempre coerenti, non c'è mai stata una sbavatura
rispetto alle nostre posizioni. È inutile continuare a ripetere le
stesse cose, in più stamattina abbiamo fatto tutto quello che
abbiamo fatto: abbiamo ribadito la nostra posizione, ritenevamo
assolutamente inutile e superfluo dover continuare qui a portare
avanti sempre le stesse cose, quindi, coerentemente con tutto,
siamo stati in silenzio. Siccome ci siamo sempre astenuti rispetto
a tutti i nuovi subentri, ci siamo astenuti e ci asterremo su tutti
i subentri successivi, lo stavamo facendo in silenzio.
Che cosa succede? I Cinque Stelle che invece hanno sempre
appoggiato nei momenti critici... ed era determinante per evitare
di ritrovarci oggi in questa situazione, perché avete sempre
appoggiato con il vostro voto i subentri successivi, il Governo di
oggi, esattamente come i colleghi di Rete Civica, che addirittura
sono andati in maggioranza - ma voi siete sempre stati molto meno
coerenti perché almeno loro sono andati in maggioranza e, secondo
me, hanno fatto
outing
e sono passati, sappiamo benissimo,
dal combattere la 'ndrangheta a quello che vediamo oggi -, voi
invece avete sempre giocato di sponda e adesso assistiamo
esattamente alla stessa situazione. Siccome siete in profonda
difficoltà - perché hanno capito tutti i Valdostani che, mentre la
collega Tripodi ha detto: "siamo per le elezioni", e l'ha detto in
un'intervista alla RAI, qui ancora voi non l'avete dichiarato,
perché sappiamo benissimo che voi al voto non ci volete andare -,
adesso di punto in bianco, senza le motivazioni che c'erano prima,
cambiate idea rispetto alla posizione precedente che avete avuto
negli scorsi Consigli e vi mettete a fare i duri. Vi mettete a fare
i duri su questo, ma non nei fatti perché voi le elezioni non le
volete, è questo il problema e i Valdostani lo stanno capendo
tutti! Che cosa fate quindi? Anche voi dite: "ah, la Lega, la
Lega...". Noi siamo chiarissimi, siamo coerenti, siamo molto
pacati, è chiaro che poi se ce li tirate fuori, ci arrabbiamo, ma,
fino al momento in cui lei non ha preso la parola, noi stavamo
facendo andare via liscio questo Consiglio, perché tanto ormai da
parte nostra c'era poco da dire, c'era solo da mantenere la
coerenza.
Faccio anch'io i complimenti alla collega Favre sia per il bel
discorso che ha fatto, sia per la posizione che ha preso rispetto
al ritorno alle urne, le faccio sinceramente i complimenti.
Président -
La parole au collègue Restano.
Restano (GM) -
Per fatto personale. Naturalmente, ognuno
di noi misura la propria coerenza con un'unità di misura che non
sempre vede il metro fatto di 100 centimetri, è flessibile, mi
riferisco alla sua di coerenza per tutti i motivi che sono già
stati enunciati dai colleghi, per quanto mi compete, già tempo
addietro un collega ebbe a dire che soffrivo di schizofrenia
politica quando appoggiai il Governo Fosson, mi sembra, poi dopo io
rispondendo dissi che era una questione di responsabilità. Poco
tempo dopo le parti si sono invertite, anche in quel caso per me si
è trattato di una presa di responsabilità rispetto a delle
problematiche che il collega aveva ben chiare e che io rispetto,
qua all'interno rispetto le posizioni di tutti, se sono motivate,
illustrate e possibilmente in coerenza col proprio comportamento.
Io ho motivato la mia decisione nelle dovute maniere, mi sono
sempre comportato in questa maniera, quando ho lasciato la
maggioranza, potevate mettere la firmetta, eravamo in 18, non
l'avete messa, adesso venite a invocare le elezioni e le firme.
Io ritengo che il comportamento sarà valutato nel dovuto momento
dalla popolazione e anche il vostro sarà sottoposto alla
valutazione della popolazione, perché, vede, la prima volta è
semplice farsi eleggere, la seconda diventa un po' difficile,
soprattutto se non si è in grado di esprimere qualcosa di
propositivo all'interno di questo contesto. Se si parla solo per
riempire i minuti, dopo andare a chiedere il voto o sperare che
qualcuno ci dia il proprio consenso diventa difficilino, l'augurio
che faccio a tutti i colleghi qualora andassimo al voto è di
riuscire a trasmettere quanto abbiamo fatto qua all'interno alla
popolazione, tanti auguri.
Dalle ore 17:30 riassume la Presidenza la presidente
Rini.
Rini (Presidente) -
Collega Mossa per? Espliciti il fatto
personale però, perché ognuno esprime la propria opinione come l'ha
espressa lei, non è che abbiamo fatto dei fatti personali, prego la
espliciti.
Mossa (M5S) -
Collega Presidente, lei mi ha citato
dandomi dell'incoerente, ho la possibilità di difendermi in
quest'aula?
Presidente -
Ma è un fatto personale?
... lei mi ha citato.
Presidente -
Tutti credo che citino... espliciti il fatto
personale, dica dove non trova invece la sua incoerenza e chiuda il
fatto personale.
... la ringrazio, Presidente, molto gentile...
Presidente -
Applico solo il Regolamento.
... quando le pare...
Presidente -
Tutte le volte, la invito a sottolineare
quando il Regolamento non è applicato.
... vorrei solo evidenziare - comunque ci sono anche i verbali
visto che sono stato additato come incoerente - che io dalla prima
surroga, quella del collega Barocco, ho sempre dichiarato che
avremmo votato a favore semplicemente perché ancora non era passata
la legge elettorale che prevedeva la preferenza unica e lo spoglio
centralizzato.
Nel momento in cui - e queste sono dichiarazioni scritte a
verbale - questa legge è stata approvata, noi ci siamo sempre
astenuti da qualsiasi voto di surroga, compreso quello del collega
Peinetti, che è qua presente in aula...
Presidente -
Grazie per la precisazione.
... per quanto riguarda quello che diceva invece la collega
Spelgatti, non mi diletto in liti condominiali e quindi evito anche
la risposta.
Presidente -
Ci sono altre richieste? Se non ci sono
richieste, possiamo aprire la votazione. Chiedo ai colleghi di
restare in aula. La votazione è aperta, votate colleghi. Posso
chiudere la votazione? La votazione è chiusa.
Presenti: 32
Votanti: 17
Favorevoli: 17
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Russo, Sammaritani,
Spelgatti e Vesan)
Il Consiglio approva.
Il Consiglio quindi convalida l'elezione del Signor Carlo Marzi
in qualità di Consigliere regionale, lo invito a prendere posto nel
suo scranno.
Si dà atto che entra in aula il Signor Carlo Marzi.
Si procede ora al giuramento del nuovo consigliere Carlo Marzi
ai sensi dell'articolo 23 dello Statuto speciale e dell'articolo 6
del Regolamento interno per il funzionamento del Consiglio. Do
lettura, collega, della formula per il giuramento e invito il
consigliere Carlo Marzi ad alzarsi: "
Giuro di essere fedele alla
Costituzione della Repubblica e allo Statuto speciale per la Valle
d'Aosta e di esercitare il mio ufficio al solo scopo del bene
inseparabile dello Stato e della Regione Autonoma della Valle
d'Aosta.
Je jure d'être fidèle à la Constitution de la
République et au Statut spécial pour la Vallée d'Aoste et d'exercer
mon mandat dans le seul but du bien inséparable de l'État et de la
Région Autonome de la Vallée d'Aoste
".
Marzi -
Giuro.
Il Consiglio prende atto.
Presidente -
Collega, se vuole prendere la parola per un
intervento, ne ha facoltà.
Marzi -
Buon pomeriggio a tutti. Quanto tempo ho? Io
faccio sempre pacciocchi con il tempo, tendo a prenderlo
tutto...
Voce fuori microfono
-
Dieci minuti.
... una delle cose belle che mi hanno spiegato del Consiglio
regionale è che si parla tanto e questa è una cosa meravigliosa,
ritengo sia anche la maniera migliore in un pomeriggio che... come
dire? da chi è stato al di fuori ed è stato ad ascoltarvi, atteso
giustamente in maniera istituzionale... è stato di una tristezza
totale. Inizio ringraziando il mio movimento per avermi permesso,
all'interno di una democrazia rappresentativa, di essere presente
qui in aula e lo faccio anche con l'onore del caso. Sono
assolutamente stupito di trovarmi qua perché il caso ha voluto,
perché il diavolo fa le pentole ma poi non mette i coperchi, che
probabilmente assieme a un collega che più tardi entrerà, ci
troveremo in un primo caso storico e istituzionale nel quale due
rappresentanti di due movimenti politici, e quindi di corpi
intermedi costituzionalmente previsti, si troveranno
contemporaneamente all'interno di una stessa Assise eletta, secondo
me, questo è un dato politico assolutamente rilevante e ritengo che
questo sia un dato importante in un momento storico e politico in
cui la Valle d'Aosta si trova a dover affrontare tutta una serie di
difficoltà. Ritengo che le difficoltà di cui stiamo parlando siano
prima di tutto istituzionali, in secondo luogo politiche e quindi
poi anche di natura amministrativa.
Una delle cose che più ho apprezzato di questo dibattito è il
fatto che comunque si sia voluto dare assoluto corso a un aspetto
rilevante che è anche stato richiamato - e per questo ringrazio la
collega Morelli - rispetto al fatto che, sempre per il fatto che il
diavolo fa le pentole ma non mette poi i coperchi, c'è anche una
corrispondenza fortissima tra le persone che sono entrate
quest'anno e la loro partecipazione diretta all'interno degli Enti
locali, in quanto tutti costoro prestano e hanno prestato una parte
del loro tempo all'interno dei Comuni valdostani. Secondo me,
questo doppio incastro politico-istituzionale risulta essere un
dato assolutamente rilevante, risulta anche essere uno dei dati di
riferimento da cui partire per poter fare un'analisi che va fatta
su un aspetto non secondario che è stato richiamato anche da
tantissimi colleghi di minoranza o maggioranza non so... comunque
tanti colleghi che vedo qui di fronte a me e che ho il piacere
anche di rivedere, richiamato anche non a caso dal collega Restano
rispetto a un aspetto sostanziale, che è fondamentalmente collegato
al ruolo che chi si candida nei Comuni - e qui sono stati in tanti
a farlo - sa. Nel momento in cui ci si candida in un Comune, si fa
un'elezione, c'è chi vince e c'è chi perde, coloro i quali vincono
sanno di entrare in un'Assise elettiva e sanno anche che gli
spetterà di essere un Consigliere di maggioranza e quindi di
governare, coloro i quali perdono sanno che, fino a quando il
Governo non cade, avranno un compito molto particolare: quello di
essere dei Consiglieri di minoranza. Infatti, nei Comuni,
soprattutto quelli più grandi, si può addirittura arrivare ad avere
tante minoranze assieme che assolutamente non vanno d'accordo e non
devono andare d'accordo. C'è una caratteristica fondamentale però,
e non a caso guardo la collega Spelgatti e il collega Manfrin, loro
quando si sono candidati nel 2015 per governare Aosta, si erano
candidati per vincere e si erano candidati per voler governare e,
di conseguenza, nel momento i cui sono diventati poi Consiglieri di
minoranza, nel periodo 2015/2018 al Comune di Aosta, giustamente
criticavano un Governo perché loro avevano delle soluzioni diverse
per portare avanti, faccio un esempio, la città. Cosa che invece in
un'Assise elettorale come questa è completamente diversa, di
conseguenza mi collego a quanto detto dal collega Restano e
intervengo dicendo che indipendentemente da quello che accadrà dopo
l'approvazione del bilancio... perché il sottoscritto è Assessore
alle finanze da 6 anni di un Comune di questa Regione, lo sono
ancora perché lei sa benissimo che ho 8 giorni di tempo per
l'incompatibilità e, pur essendo una persona che si fida,
stranamente non mi sono ancora dimesso da Assessore, lo farò il
giorno di Natale perché in termini mistici può essere un momento di
rinascita almeno per me...
Superando questo aspetto però risulta essere, secondo me,
assolutamente positivo che cosa? Il fatto che una buona parte delle
persone che sono qui presenti hanno cercato di governare e questo è
un dato di riferimento rilevante, hanno delle idee e vogliono
portare avanti le proprie idee e hanno delle soluzioni per quanto
riguarda la Regione Autonoma Valle d'Aosta. Cosa invece
completamente diversa da coloro i quali si candidano, entrano in
un'Assise come questa tipicamente proporzionale e poi non si
propongono mai concretamente per arrivare a trovare delle
soluzioni, questa è una differenza sostanziale: ecco perché dico
che, nel momento in cui mai si dovesse arrivare - come mi auguro,
come non mi auguro decidetelo voi - di nuovo alle elezioni, stiamo
mischiando ambiti e contesti completamente diversi; perché? Si
dovesse mai arrivare di nuovo a candidarsi, è normale che coloro i
quali spingono per candidarsi, quindi per andare di nuovo alle
elezioni prima di tutto lo fanno perché pensano di vincerle.
Il fatto che un'Assise, con una struttura proporzionale come
quella attuale del Consiglio della Valle d'Aosta viva come
soluzione governativa quella di andare o non andare a elezione è
mischiare gli ambiti, ed è assolutamente corretto, è assolutamente
plausibile il fatto che ci siano tutta una serie di forze politiche
che vogliono andare a elezioni perché pensano di vincerle. La
domanda che dovremmo farci tutti e che in parte è stata già fatta
da qualcuno che ha parlato prima di me è: ma coloro i quali si sono
candidati e sono entrati in quest'Assise con la chiara e unica idea
di non governare mai per quale motivo dovrebbero di nuovo
candidarsi?
