Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3008 del 23 settembre 1987 - Resoconto
OGGETTO N. 3008/VIII - COMUNICAZIONI DEL PRESIDENTE DEL
CONSIGLIO.
PRESIDENTE:
Do comunicazione al Consiglio dell'attività
svolta dalla Presidenza del Consiglio e dagli organi consiliari
dopo l'ultima adunanza.
Disegni di legge presentati:
D.L. n. 441, presentata dal Cons. Sandri in data 17 agosto 1987
concernente: "Norme urgenti sulla caccia" (2^ Commissione)
D.L. n. 442, presentato dalla Giunta regionale in data 15
settembre 1987 concernente: "Approvazione di un trasferimento
finanziario corrente di cui all'art. 6 della L.R. 22.4.1986, n. 15
- Maggiore spesa a favore del Comune di Aosta" (1^ Commissione)
D.L. n. 443, presentato dalla Giunta regionale in data 15
settembre 1987 concernente: "Istituzione di una rete combinata di
controllo dei livelli della radioattività ambientale,
dell'inquinamento atmosferico e della raccolta di dati
climatologici" (1^ - 2^ e 4^ Commissione)
D.L. n. 444, presentato dalla Giunta regionale in data 15
settembre 1987 concernente: "Istituzione della Cassa rurale e
artigiana di Fénis, Nus e Saint-Marcel" (1^ e 3^ Commissione)
D.L. n. 445, presentato dalla Giunta regionale in data 15
settembre 1987 concernente: "Modificazioni alla L.R. 18 agosto
1986, n. 50 recante azioni finalizzate a qualificare
l'apprendistato artigiano - Autorizzazione di maggiore spesa" (1^ e
3^ Commissione)
Proposta di Regolamento n. 10, presentata dalla Giunta regionale
in data 15 settembre 1987 concernente: "Approvazione criteri di
elaborazione, gestione ed aggiornamento dell'elenco tipo
comprendente i farmaci da utilizzare nei servizi dell'U.S.L. della
Valle d'Aosta (P.T.R. - Prontuario Terapeutico Regionale)" (4^
Commissione)
Disegni di legge vistati:
D.L. n. 400, concernente: "Norme sulle incompatibilità dei
controllori regionali in servizio nella Casa da Gioco di
Saint-Vincent".
D.L. n. 403, concernente: "Intervento finanziario per l'acquisto
di terreni da destinare ad aree protette"
D.L. n. 407, concernente: "Istituzione del Centro di Ricerca per
la viticoltura montana (CERVIM)"
D.L. n. 401, concernente: "Adeguamento dei tassi di interesse
praticati su finanziamenti di cui all'art. 9 della L.R. 9.10.1973,
n. 33"
D.L. n. 408, concernente: "Modifica della L.R. 15 maggio 1974,
n. 13: Provvedimenti intesi a favorire la più ampia informazione
sull'attività della Regione"
D.L. n. 409, concernente: "Costituzione di una società per
azioni nel settore dello sviluppo dell'informatica"D.L. n. 410,
concernente: "Costituzione di una società per azioni per la
gestione dell'impianto di compattazione e discarica dei rifiuti
solidi urbani sito in Comune di Brissogne"
D.L. n. 404, concernente: "Interventi regionali per la
promozione e lo sviluppo del riordino fondiario"
D.L. n. 406, concernente: "Sottoscrizione di capitale azionario
della Centrale Laitière S.p.A. di Aosta"
D.L. n. 422, concernente: "Iniziative per l'insediamento e la
cura del verde pubblico, e per la gestione delle aree e dei
percorsi attrezzati"
D.L. n. 432, concernente: "Rifinanziamento per l'anno 1987 della
L.R. 6 luglio 1984, n. 30 recante interventi regionali in materia
di agricoltura, art. 4 - comma 2° - lettera a)"
D.L. n. 433, concernente: "Rifinanziamento per l'anno 1987 della
L.R. 6 luglio 1984, n. 30 recante interventi regionali in materia
di agricoltura, art. 4 - comma 2° - lettera b)"
D.L. n. 434, concernente: "Finanziamento di interventi nel
settore dei miglioramenti fondiari in corrispondenza di
autorizzazione a contrarre mutui passivi"
D.L. n. 415, concernente: "Rifinanziamento per l'anno 1987 e
modificazione della legge regionale concernente la concessione di
contributi per l'incremento ed il miglioramento delle attività
delle imprese artigiane"
D.L. n. 425, concernente: "Interventi di sistemazione
idraulico-forestale e di difesa del suolo nelle zone Checrouit e
Val Veny - Comune di Courmayeur"
D.L. n. 399, concernente: "Integrazioni e modificazioni alla
legge regionale concernente norme per la concessione di
finanziamenti agevolati a favore delle cooperative edilizie"
D.L. n. 395, concernente: "Riapprovazione con modificazioni
della legge regionale concernente integrazioni all'art. 5 della
legge riguardante le dotazioni organiche dei ruoli del personale
docente delle scuole elementari e medie dipendenti dalla
Regione"
D.L. n. 416, concernente: "Aumento della spesa annua per
l'applicazione della legge regionale concernente l'assegnazione
gratuita dei libri di testo"
D.L. n. 419, concernente: "Ulteriore modificazione della pianta
organica del Servizio Affari Generali, Assistenza e Servizi Sociali
dell'Ass.to della Sanità ed Assistenza Sociale"
D.L. n. 417, concernente: "Finanziamento per l'avvio della
costituzione delle stazioni intermedie di raccolta previste dalla
L.R. 16 agosto 1982, n. 37 ed ulteriori finanziamenti per la
concessione di contributi ai Comuni della Valle d'Aosta ai fini di
cui all'art. 24 della legge 37/82"
D.L. n. 431, concernente: "Modificazioni della legge regionale
concernente l'individuazione degli ambiti territoriali in cui il
manto di copertura dei tetti deve essere realizzato in lose di
pietra e la disciplina dei relativi benefici economici"
D.L. n. 420, concernente: "Ulteriore finanziamento dei debiti
conseguenti alla liquidazione dell'Agraria Regionale"
D.L. n. 402, concernente: "Approvazione del rendiconto generale
della Regione per l'esercizio finanziario 1986"
D.L. n. 426, concernente: "Assestamento del bilancio di
previsione della Regione per l'esercizio finanziario 1987"
D.L. n. 423, concernente: "Costituzione di una banca
regionale"
D.L. n. 428, concernente: "Aumento della spesa per
l'applicazione della legge concernente a concessione di incentivi
per realizzazione di impianti di risalita e di connesse strutture
di servizio"
D.L. n. 429, concernente: "Aumento della spesa per
l'applicazione della legge concernente la concessione di incentivi
per la realizzazione di impianti di innevamento artificiale"
D.L. n. 393, concernente: "Interventi a favore della
cooperazione"
Disegni di legge non vistati:
D.L. n. 413, concernente: "Contributi alle associazioni
ex-combattenti ed ex-internati, operanti in Valle d'Aosta a
sostegno dell'attività di promozione sociale e di tutela degli
associati"
D.L. n. 357, concernente: "Prestazioni di assistenza sanitarie
aggiuntive: assunzione a carico della Regione delle quote di
partecipazione sulle prestazioni farmaceutiche"
D.L. n. 412, concernente: "Interventi a favore dello sport"
Deliberazioni vistate: n. 24
Deliberazioni non vistate: -
Riunioni di Commissioni:
Ufficio di Presidenza: 3
Conferenza dei Capigruppo: 1
1^ Commissione: 1
2^ Commissione: 1
3^ Commissione: 1
4^ Commissione: 1
5^ Commissione: 1
1^ e 3^ Commissione in riunione congiunta: 1
1^ - 2^ e 3^ Commissione in riunione congiunta: 1
Comitato amministrativo Cassa di Previdenza: 1
Gruppo di lavoro per il Regolamento interno: 1
Signori Consiglieri,
questa Presidenza ha partecipato nei giorni scorsi, a Maratea,
alla Conferenza dei Presidenti dei Consigli regionali d'Italia.
La riunione, che ha visto la presenza di quasi tutte le regioni
e province autonome, è stata l'occasione per la ripresa dei lavori
dopo l'inizio della quarta legislatura delle regioni a statuto
ordinario.
Sono stati ampiamente dibattuti i problemi connessi con
l'autonomia funzionale dei Consigli, per i quali si è ormai giunti
ad una definizione.
Sono poi state poste le basi per l'attività futura della
Conferenza che, dopo essersi data una propria regolamentazione
interna, affronterà i temi dei rapporti fra Assemblee regionali -
Parlamento e Governo, della riforma istituzionale e della presenza
regionale a livello europeo.
Ritengo doveroso fare una breve comunicazione sulla notizia
dell'accordo tra le due superpotenze USA-URSS raggiunta nei giorni
scorsi a Washington in materia di disarmo.
Finalmente, dopo anni di trattative, trova concreta
realizzazione la cosiddetta "opzione zero" che consentirà lo
smantellamento di una parte dell'arsenale nucleare delle due
superpotenze, con conseguente prospettiva di pace nel mondo.
I commentatori politici hanno definito l'intesa raggiunta
storica, nel senso di fatto memorabile e destinato ad influire sul
corso stesso della storia.
Se le stime NATO sono attendibili spariranno definitivamente
dall'Europa 979 vettori e 1861 testate nucleari.
Nell'esprimere il profondo compiacimento di questa assemblea,
che ha sempre operato per il raggiungimento di una effettiva
politica di distensione, ritenuta condizione indispensabile per
assicurare pace e stabilità per il mondo intero, ci auspichiamo che
a questa prima intesa ne seguano altre e che possano trovare anche
una giusta soluzione i conflitti ancora in corso soprattutto nel
Medio Oriente, ove esistono ancora focolai di guerra, aggravatasi
proprio ieri a seguito dell'incidente verificatosi fra USA e
Iraq.
Come avete potuto constatare, sono stati ultimati i lavori di
sistemazione dell'atrio del Consiglio regionale, decisi a suo tempo
dell'Ufficio di Presidenza ed approvati dalla Conferenza dei
Capigruppo.
I lavori sono stati finiti in tempo record; devo pertanto
ringraziare le ditte che hanno lavorato in modo così ottimale e
cioè la ditta Gagliardi, la ditta Giglio, la ditta Negrinelli, la
ditta Napoli, la ditta Argientur, la ditta Vierin e inoltre il
progettista, direttore dei lavori, arch. Piccà.
Durante la pausa estiva dei lavori del Consiglio si sono
registrati numerosi lutti in Valle d'Aosta. Tra gli altri
ricordiamo il prof. Eugenio Corniolo, nota figura di partigiano
combattente e di difensore strenuo dell'etnia valdostana; i giovani
Rémy Follien, perito in un tragico incidente alpinistico, e Luca
Busanelli, figlio del dott. Giovanni Busanelli, Dirigente della
nostra Amministrazione, perito in un incidente stradale.
Alle famiglie degli scomparsi rinnoviamo le più sentite
condoglianze.
PRESIDENTE:
Ha chiesto di parlare, sulle Comunicazioni
del Presidente del Consiglio, il Consigliere Mafrica, ne ha
facoltà.
MAFRICA (P.C.I.):
Mi associo innanzitutto alle parole del
Presidente del Consiglio sulle speranze che l'intesa USA-URSS possa
portare ai fini della pace nel mondo.
Esprimo nel contempo la preoccupazione del nostro Gruppo per il
fatto che le navi militari italiane inviate nel Golfo Persico si
vengono a trovare in una situazione sempre più complessa e
difficile.
Vorrei poi richiamare l'attenzione del Presidente su un problema
cui egli ha fatto cenno, ma che non è stato affrontato in modo
esplicito: mentre le due leggi presentate dalla Giunta e non
vistate dal Coordinamento, sono state iscritte all'ordine del
giorno, non è stata iscritta all'ordine del giorno la proposta di
legge presentata dal nostro Gruppo, approvata dal Consiglio e non
vistata dal Presidente della Commissione di Coordinamento.
Siccome l'iscrizione non è competenza dei Gruppi ma del
Presidente del Consiglio o della Giunta, vorremmo conoscere qual è
la procedura da seguire in questo caso: se deve esserci una
richiesta esplicita da parte del nostro Gruppo (cosa che siamo
disponibili a fare immediatamente), oppure se esistono altre
procedure da seguire, essendo di altri organi le competenze
dell'iscrizione degli oggetti all'ordine del giorno.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE (P.S.I.):
Credo che sia opportuno sottolineare
l'aspetto della presenza di navi italiane nel Golfo Persico. Non si
tratta sicuramente di perseguire una politica che vuole essere
espansionistica o delle cosiddette "cannoniere", ma di sancire un
principio, che è quello della libertà dei mari e della navigazione
in acque internazionali.
Sulla base di queste considerazioni ritengo giusto che si
garantisca la libera circolazione nei mari anche attraverso l'invio
di una squadra navale che non ha sicuramente mire guerrafondaie, ma
che vuole tutelare gli interessi e la vita di coloro che lavorano
nel mare, e soprattutto in acque tempestose sul piano del pericolo,
come quelle del Golfo Persico. Non è l'avventura, è la statuizione
di un principio.
La cosa da sottolineare piuttosto è un'altra: l'incertezza con
cui il Governo affronta la vicenda. È di oggi la notizia che il
Segretario De Mita - sebbene il Presidente del Consiglio sia
democristiano - afferma che l'Italia in Iran rischia l'avventura.
Questa dichiarazione non fa bene all'immagine del Paese, non fa
bene soprattutto a quei 1200 marinai che sono imbarcati sulla
nostra flotta e che hanno bisogno di un momento tanto delicato
della solidarietà, in primo luogo del Governo e poi del Paese,
solidarietà che noi oggi riteniamo ribadire anche in questa
sede.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
È da rimarcare la sottolineatura che la
Presidenza del Consiglio ha fatto sull'accordo USA-URSS, il quale
costituisce una tappa fondamentale per il nostro futuro, anche per
quello della nostra Regione.
La mia paura, la paura di tutti noi, è quella di dover
affrontare delle situazioni di pericolo o di rischio; il
dislocamento in Italia ed anche non molto lontano da qua, in
Francia, è comunque un pericolo e che si cerchi oggi, dopo tanto
tempo, di invertire la tendenza, distruggendo gli armamenti
nucleari, è un fatto interessante ed importante.
Mi si permetta invece di criticare abbastanza aspramente la
posizione del P.S.I. che, accampandosi il diritto di giudicare
l'importanza nel diritto internazionale di uno stretto, o della
figura della potenza italiana nel mondo, non critica
sufficientemente, anzi appoggia, una scelta a parere del mio Gruppo
fortemente sciocca che è stata fatta dall'Italia, di mandare 1200
ragazzi a rischiare la pelle per tutelare non si sa bene quale
diritto.
Non ho mai visto da parte del Governo italiano, nè da parte di
altri Governi, anche di quello regionale, stessa attenzione, stesse
parole roboanti, quando c'è da difendere il diritto alla vita
contro il cancro, contro l'AIDS, contro gli incidenti stradali.
Evidentemente il "soldo" in Italia conta ancora di più della
vita della gente e mi piacerebbe sapere (mi rivolgerò poi al
Presidente della Giunta) se per caso fra quei 1200 militari
imbarcati non ci sia qualche valdostano, perchè questo sarebbe
preoccupante.
PEDRINI (P.L.I.):
Non so bene, Signor Presidente, come
devo dire queste due parole sull'argomento, perchè qua, sentendo
qualcuno, dovrei dire: "fanno bene a spararci addosso, fanno bene
ad uccidere i nostri marinai che vanno a guidare le navi per motivi
squisitamente commerciali; noi (come al solito) da buoni italiani
dobbiamo sempre calare le brache".
Questa è la realtà di fatto che oggi si pone. La nostra flotta
sta andando nel Golfo non già per atti di guerra o di pirateria che
dir si voglia, ma solo per tutelare quelli che sono gli interessi
della nostra nazione e la vita di quei marinai di cui si accenna
che "andrebbero allo sbaraglio", addirittura! In confronto a Stati
Uniti e Inghilterra, come sempre noi siamo "buoni ultimi". I nostri
marinari che si trovano sulle navi commerciali hanno gli stessi
identici diritti di coloro che sono sulle navi militari, anzi di
più: una volta tanto, magari in una maniera quanto mai disdicevole
secondo il pensiero del mio partito, dopo tanti tentennamenti forse
c'è stato per la prima volta nel Governo italiano qualcuno che ha
premuto e ha detto: "o è così o ce ne usciamo!"
Qualunque cosa si dica quando si fa del nazionalismo o altro, la
bandiera italiana va difesa comunque, e i marinai italiani su navi
commerciali - lo ripeto - hanno lo stesso identico valore dei
nostri militari che li vanno a difendere. Si tratta di questioni di
pura facciata, ma si tratta anche di una questione intensamente
morale, da cui l'Italia deve uscire a fronte alta.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Vorrei innanzitutto esprimere la
mia soddisfazione e quella del mio partito per l'intesa raggiunta
fra gli Stati Uniti e l'Unione Sovietica.
Non condividiamo l'atteggiamento assunto poc'anzi da colleghi
della sinistra italiana nel criticare il Governo italiano per avere
inviato le navi nel Golfo Persico. Il Partito comunista, a parole,
è sempre pronto a dire di essere d'accordo a praticare la politica
europea, la politica della NATO, ma al momento opportuno si schiera
sempre dalla parte dell'Unione Sovietica.
Non possiamo accettare il termine "sciocca", usato dal
Consigliere Sandri per definire la decisione dell'Italia; quella
dell'Italia è stata una decisione saggia e importante perchè era
necessario garantire la navigazione nel Golfo Persico. Facciamo
parte della NATO ed avevamo il diritto e il dovere di partecipare:
era stata una richiesta di tutti i paesi della NATO. Non potevamo
lasciare gli Stati Uniti da soli, a difendere interessi che
intaccavano l'economia italiana, e non possiamo sottostare a certi
atteggiamenti dell'Iran in questo particolare momento. Quindi siamo
d'accordo sulla soluzione presa dal Governo italiano e diciamo
ancora una volta che il Partito comunista non è affidabile sulla
politica estera. E questa è ancora un'altra dimostrazione di quanto
noi socialdemocratici da anni continuiamo a dire: noi non crediamo
alle parole, crediamo ai fatti, vogliamo vedere i fatti e quando ci
troviamo di fronte i fatti, troviamo il Partito comunista
dall'altra sponda.
Condividiamo apertamente la scelta del Governo italiano; bene ha
detto il Consigliere Pedrini che è stata una decisione non
tempestiva, presa con ritardo. L'intervento italiano doveva essere
immediato; ecco perchè noi in questo momento vogliamo esprimere la
nostra soddisfazione per questo intervento. Non siamo dei
guerrafondai, però era necessario l'intervento delle navi
italiane.
PRESIDENTE:
Ha chiesto di parlare il Consigliere Aloisi,
ne ha facoltà.
ALOISI (M.S.I.):
Con grande amarezza dobbiamo constatare
che nei momenti delicati e difficili della nostra nazione, nei
momenti in cui dovremmo essere uniti e compatti per salvaguardare
quelli che sono i diritti internazionali e soprattutto il diritto
dell'Italia di poter navigare tranquillamente e liberamente nelle
acque del Golfo Persico, dobbiamo constatare che come al solito
alcune forze di sinistra cercano di speculare su questi temi
drammatici. In momenti di grande scelta, dove bisogna fare una
scelta di campo fra Occidente ed Oriente, ecco che, come al solito,
i partiti della sinistra si schierano sempre contro
l'Occidente.
Volevo ribadire la piena solidarietà del M.S.I. alla flotta
italiana che è andata nelle acque del Golfo Persico per garantire e
difendere le navi italiane e i cittadini italiani, i marinai
italiani che lì lavorano. E non dobbiamo dimenticare che oltre il
70% del petrolio che riceviamo e che utilizziamo per scopi
industriali nella nostra nazione proviene da quelle acque. Quindi,
pur rimarcando che con notevole ritardo si è presa la decisione di
intervenire in quelle acque, dobbiamo comunque esprimere la nostra
piena solidarietà alla flotta italiana che, ribadisco, si trova in
quelle acque soltanto per salvaguardare e difendere gli interessi
della nostra patria.
Con questo spirito, mi auguro che tutte le forze politiche
sappiano apprezzare quello che è il coraggio e la scelta in questo
momento difficile da parte della nostra nazione.
PRESIDENTE:
Ha chiesto di parlare il Consigliere Tonino,
ne ha facoltà.
TONINO (P.C.I.):
Non credo si possa lasciare passare in
questo modo un giudizio sulla nostra posizione rispetto alla
spedizione nel Golfo. Prima di tutto dovremmo essere tutti così
onesti da dire che in questo caso c'è stata nel Parlamento una
forzatura della volontà politica; si è ricorso al voto di fiducia
per far approvare questa spedizione, sapendo che una maggioranza
della volontà dei deputati presenti in quelle assemblee non era
favorevole alla spedizione. Quindi c'è un primo principio che è
quello del rispetto della volontà popolare, del rispetto delle
assemblee elettive; è un dato di fatto, e non una accentuazione
polemica, il fatto che nella D.C., in parti così consistenti del
mondo cattolico, si siano levate voci di protesta, di dissenso. È
un fatto che bisogna considerare per quello che è, per la volontà
che probabilmente è della stragrande maggioranza del popolo
italiano di non avallare una spedizione probabilmente inutile,
perchè anche le motivazioni sono discutibilissime.
Vanno nel Golfo Persico 20 mercantili italiani in sei mesi;
probabilmente portano le mine e le armi che servono alla guerra in
corso fra Iraq e Iran.
Per quanto riguarda la libertà di navigazione, il Golfo oggi è
"ingolfato" da inglesi, americani, francesi, da flotte: non si
capisce cosa possa servire in più la presenza di quelle due o tre
unità della nostra marina.
Nel nome della libertà di navigazione si sono giustificate
storicamente tutte le guerre; cosa ci andiamo effettivamente a fare
nel Golfo? Impiegheranno venti giorni probabilmente le nostre navi
a scendere nel Golfo Persico, qualcuno spera che nel frattempo la
mediazione dell'ONU produca qualche risultato in modo che ritornino
indietro senza un nulla di fatto. Nel momento in cui il Parlamento
ha deciso, non era ben chiaro con quale organizzazione si andava a
questa avventura; solo adesso si riesce a capire e a ricercare
unità operative con altre flotte. Insomma nella sostanza, al di là
delle questioni di merito, credo che debba essere valutata con
estremo rispetto una volontà popolare che è sicuramente contraria a
questa missione; qui dobbiamo valutare la volontà dei valdostani
rispetto a questo argomento.
Sotto questo aspetto ritengo sia stata molto saggia la posizione
dell'On. Dujany. Lo abbiamo scritto, lo sosterremo ancora,
chiederemo che su temi di questa natura ci sia un confronto con le
forze politiche da parte dei nostri parlamentari prima di decidere.
Ritengo in ogni caso che le motivazioni addotte dall'On. Dujany per
la sua astensione, in questo caso rappresentino la maggioranza
della volontà dei valdostani. Tutto il resto è pura propaganda;
invierò al Consigliere Baldassarre l'ultimo documento della nostra
direzione che riguarda la politica della NATO, e le accuse di un
nostro spalleggiamento della politica sovietica sono solo
ridicole.
PRESIDENTE:
Ha chiesto di parlare il Consigliere Ricco,
ne ha facoltà.
RICCO (D.C.):
Certo, la decisione di inviare le nostre
navi, le nostre scarse e piccole navi nel Golfo Persico, è stata
una decisione sofferta e ponderata. La nostra missione, come tutti
sanno, è solo a scopo difensivo per assicurare l'incolumità delle
nostre navi mercantili e per assicurare i rifornimenti energetici
alle nostre industrie, per assicurare la nostra produttività
nazionale e per conservare i posti di lavoro che altrimenti
sarebbero compromessi.
Quindi, è stato doveroso ponderare tale decisione importante e
sofferta, anche se tutti possono capire le preoccupazioni derivanti
da un eventuale, sebbene remoto, conflitto.
PRESIDENTE:
Se nessun altro Consigliere chiede di
parlare, rispondo al Consigliere Mafrica in merito alla sua
richiesta.
In effetti, al momento in cui la legge è stata rinviata, abbiamo
comunicato al Presidente della Giunta e al Capogruppo del P.C.I.,
Consigliere Mafrica, come primo presentatore della legge, che la
legge non era stata approvata. È evidente che la Presidenza del
Consiglio è a disposizione per iscrivere nuovamente la legge
all'ordine del giorno, però non ha potuto iscriverla adesso perchè
il P.C.I. poteva non volerla più iscrivere, o fare degli
emendamenti, oppure poteva chiedere la riapprovazione nell'identico
testo con cui era stata approvata, per cui era comunque il Gruppo
comunista che avrebbe dovuto comunicare le sue intenzione alla
Presidenza del Consiglio, dopo di che il Presidente del Consiglio
iscrive la legge all'ordine del giorno.
Questa è la prassi più logica, seguita del resto anche dalla
Giunta quando mi rimanda la richiesta di riapprovazione in senso
globale o riapprovazione con modificazione.
