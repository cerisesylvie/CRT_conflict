Classificazione
AMBIENTE
Stoccaggio e smaltimento rifiuti



Oggetto del Consiglio n. 748 del 9 ottobre 2014 - Resoconto
OGGETTO N. 748/XIV - Interrogazione: "Ritardi nella consegna
dei lavori per la realizzazione del quarto lotto della discarica di
Brissogne".
Presidente
- Per la risposta, ha chiesto la parola
l'Assessore Bianchi; ne ha facoltà.
Bianchi (UV) -
Merci Président.
L'interrogazione in oggetto riguarda, in primo luogo, lo stato
dei lavori del IV lotto di discarica e la motivazione del ritardo
nella consegna. A tale riguardo, premesso che si tratta di un'opera
complessa, sia sotto il profilo tecnico, sia per gli aspetti
amministrativi di gestione del procedimento ai sensi del Codice
degli appalti, cerco di riassumere sinteticamente i passaggi più
significativi, utili per rispondere all'interrogazione.
La consegna dei lavori di ampliamento della discarica, IV lotto,
è avvenuto nella medesima data della stipula del contratto dei
lavori, e cioè in data 2 maggio 2012 da parte dell'impresa
appaltatrice Pasquazzo S.r.l. di Trento, aggiudicataria dei lavori
con un ribasso del 24,831 sui prezzi del capitolato. L'impresa
appaltatrice Pasquazzo ha eseguito i lavori nel rispetto del tempo
utile contrattuale, fermo restando le variazioni apportate dovute
ai periodi di inattività del cantiere per la sospensione invernale,
legata alle condizioni meteo avverse, nonché al periodo di
approvazione della variante tecnico-suppletiva in corso d'opera n.
1, approvata nel mese di agosto 2013, e al termine suppletivo
concesso con l'approvazione della medesima variante.
L'impresa appaltatrice Pasquazzo, tuttavia, in data 23 gennaio
2014 ha comunicato alla stazione appaltante di trovarsi in una
situazione di iniliquidità, che ha reso necessario adottare
decisioni radicali per far fronte alla situazione debitoria
esistente rendendo necessario il ricorso alla procedura di
concordato preventivo, e di aver depositato, in data 12 novembre
2013, presso il Tribunale di Trento, il ricorso appunto
all'articolo 161, comma 6, della legge fallimentare per
l'ammissione alla procedura di concordato preventivo con riserva,
trovandosi pertanto nell'oggettiva impossibilità di operare in
cantiere. In seguito, in data 11 aprile 2014, lo Studio legale
Marchionni & Associati, per conto dell'impresa Pasquazzo, ha
comunicato che l'impresa Emiliana Scavi di Modena aveva formulato
offerta di affitto di ramo d'azienda, offerta che avrebbe
consentito di proseguire i lavori oggetto del contratto di appalto,
secondo le modalità originariamente pattuite con Pasquazzo,
precisando che in data 10 aprile 2014 era stata depositata istanza
fallimentare affinché il Tribunale di Trento autorizzasse l'impresa
Pasquazzo ad accettare l'offerta formulata dalla Emiliana Scavi e a
concludere, con quest'ultima, il contratto di affitto del ramo di
azienda. Il giudice delegato del Tribunale di Trento, con decreto
in data 21 maggio 2014, ha rilasciato parere positivo in merito
all'accettazione dell'offerta della ditta Emiliana Scavi di Modena
per la conclusione del contratto di affitto del ramo d'azienda,
consentendo quindi all'impresa subentrante di stipulare, in data 30
giugno 2014, il contratto di affitto.
A seguito dell'acquisizione della documentazione e del
necessario accertamento dei requisiti in ordine generale e speciale
da parte della stazione appaltante nei confronti dell'impresa
subentrante (l'Emiliana Scavi), in data 6 agosto 2014 è stata
approvata, con provvedimento dirigenziale n. 3025, la presa d'atto
dell'avvenuta stipula del contratto di affitto del ramo di azienda
tra l'impresa affittante Pasquazzo e l'impresa affittuaria Emiliana
Scavi e approvato il subentro dell'impresa. I lavori sono pertanto
ripresi (dopo circa otto mesi di inoperatività) da parte
dell'impresa subentrante l'11 agosto del 2014, previa relazione,
appunto, dello stato di consistenza del cantiere. Relativamente al
nuovo termine contrattuale stabilito in 180 giorni naturali
consecutivi dalla ripresa avvenuta, l'11 agosto 2014 lo stesso è
stabilito nel giorno 6 febbraio 2015, fatti salvi eventuali periodi
di sospensione dovuti da condizioni meteorologiche sfavorevoli,
dato l'approssimarsi appunto della stagione invernale.
Rispetto invece al punto due dell'interrogazione:
"se esiste
un programma di gestione della fase di transizione dall'attuale
sistema di smaltimento in discarica a quanto previsto nei nuovi
indirizzi approvato recentemente dal Consiglio Valle"
, come
specificato in Consiglio regionale e nelle commissioni consiliari,
l'attuazione dei nuovi obiettivi in gestione dei rifiuti così come
definiti nella deliberazione del Consiglio regionale, la 667 del 30
luglio 2014, deve passare dall'aggiornamento del Piano regionale di
gestione dei rifiuti. A tale proposito sono state avviate
immediatamente le procedure del bando di gara per l'individuazione
dei professionisti da incaricare per la predisposizione del
documento e della relativa VAS. La scadenza della presentazione da
parte dei professionisti interessati della domanda di
partecipazione, la procedura comparativa, è stata fissata il 10 di
ottobre prossimo, quindi domani; successivamente verranno avviate
con sollecitudine tutte le procedure per l'individuazione dei
soggetti a cui affidare la consulenza (a quanto mi risulta già
lunedì pomeriggio si ritroveranno). Occorre precisare, peraltro,
che il bando di gara prevede che i consulenti incaricati dovranno
presentare con priorità assoluta alla Regione, entro il 20 di
novembre, le proposte operative per l'attivazione, non appena
possibile, del servizio di raccolta della frazione organica dei
rifiuti urbani anche in via transitoria; ciò al fine di consentire
alla Regione di fornire ai subAto in grado di avviare tale servizio
le necessarie indicazioni per rendere appunto operativo lo stesso,
entro l'estate 2015.
Parallelamente allo svolgimento di questa attività che sarà
possibile avviare anche prima della formale approvazione del nuovo
Piano regionale di gestione dei rifiuti, la Regione si è attivata
in modo da consentire il prolungamento dell'autonomia volumetrica
degli attuali lotti di discarica in esercizio (il I, il II e il III
lotto), questo grazie alla possibilità di eseguire alcune
operazioni di riprofilatura dei lotti in esercizio, in effetto dei
normali assestamenti conseguenti alla mineralizzazione dei rifiuti
con la conseguente perdita di acqua e di gas, in conseguenza
dell'ulteriore volumetria che si è resa disponibile a seguito della
riduzione della quantità di rifiuti prodotti in Valle d'Aosta. È
chiaro che questi interventi comportano, rispetto alle tempistiche
indicate in III Commissione nel corso dell'audizione del 3 ottobre
2013, un fronte più ampio della disponibilità della discarica.
Aggiungo che il prolungamento della vita residua della discarica
sarà ancora maggiore nel momento in cui verrà avviata la raccolta
della frazione organica dei rifiuti urbani, sottraendo
quindi...diciamo una parte di rifiuti allo smaltimento in
discarica. Tutto questo, fermo restando il quantitativo di rifiuti
oggi stimato, ci consentirà di gestire la fase transitoria per il
passaggio dell'attuale gestione dei rifiuti urbani a quella che
sarà definita dall'aggiornamento del Piano regionale, compresa la
realizzazione degli impianti necessari per consentire il rispetto
delle prescrizioni vigenti e quindi senza dover utilizzare, prima
della costruzione degli impianti di preselezione, il IV lotto di
discarica. Grazie.
Presidente -
Per la replica, chiede la parola il
Consigliere Roscio; ne ha facoltà.
Roscio (ALPE) -
Grazie Presidente.
Assessore, dopo il resoconto sulle vicissitudini della ditta
Pasquazzo, finalmente nell'ultima frase è arrivata una risposta,
nel senso che l'argomento dell'interrogazione era quello - secondo
le sue dichiarazioni rese in commissione - che l'attuale lotto di
discarica, il III, avrebbe già dovuto essere esaurito; per fortuna
non è così, ma comunque è in fase di esaurimento, così come avrebbe
già dovuto essere consegnato il IV lotto, perché mi ricordo che lei
ha dichiarato in commissione che a febbraio 2014 doveva essere
pronto. Ora, i tempi sembra che siano allungati a febbraio 2015.
Ecco, siamo in una fase di transizione, dove noi dobbiamo
assolutamente evitare che ci sia una discontinuità tra gli
impianti. Bisogna per forza avere...
(interruzione dell'Assessore al territorio e
ambiente)
...ho capito, però queste sono le dichiarazioni che ha reso alla
commissione, poi la ditta è fallita per altre cose, si vede che non
l'avete scelta...sì, sì, ma al di là di ciò la cosa che preoccupa
dalle sue parole è questa questione che era emersa invece
nell'ultima audizione, quella della riprofilatura. Su questo
qualche perplessità il gruppo ALPE non può non rimarcarla, perché
riprofilatura vuol dire comunque, proprio nell'ottica di aggiungere
volumetria per non utilizzare il IV lotto, che io aggiungo comunque
materiale, sfruttando il fatto che c'è un piccolo...come dire?
assestamento naturale della discarica. Cosa succede? Continuando ad
aggiungere materiale, io aggiungo pressione sui teli che stanno
sotto, e quello diventa, nel tempo, ovviamente non dopodomani, ma
nel tempo potrebbe essere una cosa particolarmente critica,
soprattutto per il fatto che sotto ci sono delle falde. Quindi su
questo noi abbiamo una posizione critica e aspettiamo di vedere il
risultato dell'indagine che gli uffici stanno facendo e vedere cosa
succederà, quale parere verrà rilasciato, per esprimerci meglio, ma
non possiamo non rimarcare che è un'operazione comunque che
perlomeno presenta alcune criticità.
Sul fatto che non sia poi opportuno usare il IV lotto, come è
stato usato il III, conferendo il tal quale senza pretrattamento,
che è una cosa già ricordata per cui siamo ampiamente non
rispettosi delle norme che vietano invece il pretrattamento, quello
che chiediamo è di fare il più presto possibile perché la frazione
organica finalmente possa essere raccolta, eventualmente pensando
anche a cosa fare in una fase transitoria, come per esempio, non
fosse pronto il IV lotto, pensare eventualmente a un conferimento
fuori Valle (questo dovreste dircelo voi). L'importante è che il IV
lotto venga mantenuto come un serbatoio per un conferimento
corretto e non per altre cose, in attesa che si realizzino
finalmente gli impianti. Speriamo che qui il lavoro del consulente
sia rapido e vada nella direzione proprio come indicato dal
Consiglio regionale. Aspettiamo veramente il risultato di questa
procedura per capire qualcosa di più su questa riprofilatura che,
effettivamente, ci lascia un po' perplessi. Grazie.
Presidente -
Grazie collega Roscio. Credo che, vista
l'ora, possiamo interrompere i lavori e riprendere alle 15,30 di
oggi. Buon appetito a tutti.
---
La seduta termina alle ore 12,58.
