Classificazione
ASSISTENZA SOCIALE
Invalidi civili
LAVORO



Oggetto del Consiglio n. 2459 del 7 febbraio 2007 - Resoconto
OGGETTO N. 2459/XII - Accesso al lavoro di soggetti invalidi.
(Interrogazione)
Interrogazione
Ricordato che nel 2005 quasi 2.397 valdostani e valdostane
avevano riconosciuta un'invalidità civile superiore al 46%, la
cecità civile o il sordomutismo, rientrando così nelle categorie
per cui è prevista l'assunzione obbligatoria attraverso la
cosiddetta "quota invalidi";
Tenuto conto che una larga parte di questi concittadini,
ottiene dei benefici diretti, sotto forma di pensione, di
indennità, di accompagnamento o di assegno, nel caso superino il
74% di invalidità;
Preso atto che tra coloro che sono compresi nella fascia
inferiore tra il 46 e 74%, molti si trovano in stato di disagio
lavorativo o di disoccupazione, vuoi perché non ancora ottenuto la
certificazione sulla residua capacità lavorativa per i gravi
ritardi della Commissione competente, vuoi perché le
Amministrazioni e le Aziende pubbliche, nonché le Società di
Capitale, sia pubbliche che private, non hanno più molti posti
disponibili nella cosiddetta quota invalidi;
Constatato inoltre che nel 2005 erano ben 221 gli invalidi
per cui era prevista la necessità di collocamento mirato, con o
senza supporti;
Evidenziato che l'USL ha bandito un concorso con complesse
prove orali e scritte per l'assunzione di soggetti ad alta
percentuale di invalidità fisica o psichica;
i sottoscritti Consiglieri regionali
Interrogano
l'Assessore competente per conoscere:
1) quali siano i tempi di attesa per ottenere la
certificazione di capacità lavorativa residua e quali siano le
cause di tali inaccettabili ritardi;
2) quali siano le percentuali di invalidi, rispetto al totale
del personale in servizio, nell'Amministrazione regionale e in
tutte le Società, Fondazioni, Aziende, Agenzie ed Associazioni ad
essa afferenti, tenute o meno a garantire tale beneficio per il
loro numero di addetti;
3) quali programmi siano in atto all'Agenzia del Lavoro o in
altri Dipartimenti dell'Amministrazione regionale al fine di
garantire a tutte le invalide e a tutti gli invalidi valdostani
un'attività confacente alle loro condizioni fisiche o
psichiche;
4) quali siano i tempi con cui l'USL della Valle d'Aosta
intende coprire la "quota invalidi" in cui è ancora carente e con
quali modalità concorsuali, in particolare rispetto alla fascia di
invalidità tra il 46% e il 74%.
F.to: Sandri - Fontana Carmela
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Questa è un'interrogazione molto ampia che
interessa vari settori: parte dalle lentezze o dalle difficoltà
delle Commissioni per arrivare alla difficoltà di assunzione dei
disabili in questo momento, disciplinata dalla legge n. 68 di cui
si parla, infine chiede qualcosa sui progetti in atto. Dico che
sicuramente è un problema molto grave e ringrazio di questa
iniziativa a cui abbiamo cercato di dedicarci. L'introduzione
lavorativa dei soggetti disabili: è chiaro che in un periodo in cui
c'è una grave crisi di introduzione al lavoro dei normodotati, i
soggetti più deboli sono sicuramente penalizzati e su questo
bisogna ragionare. Sulle domande precise, non tutte del mio
settore, che ho cercato di raccogliere: la prima è che nel 2006
l'Ufficio invalidi mi comunica che le pratiche in pagamento, ossia
gli invalidi che risultano retribuiti, sono 3.596, non sono tutte
domande nuove, anche se bisogna dire che negli ultimi anni abbiamo
circa 50 attestazioni e accoglimenti di accompagnamento superiori
all'anno precedente; questo ci sta con l'invecchiamento della
popolazione, con l'aumento dell'età, per cui i soggetti che
diventano disabili e che hanno bisogno di accompagnamento sono in
aumento.
Sempre per quello che riguarda la legge n. 68, cui si riferisce
l'interpellanza, che riguarda "Norme per il diritto al lavoro dei
disabili", le Commissioni mediche nel 2006 hanno effettuato 198
sedute, di cui 41 dedicate ai soggetti di cui si parla. Noi prima
del decreto ministeriale abbiamo uniformato le sedute per la legge
n. 104, ossia per l'attestazione di invalidità, a quelle della
legge n. 68, ossia della pratica per l'introduzione lavorativa,
quindi abbiamo semplificato la procedura. È vero che in un settore
soprattutto... nonostante vari interventi, le liste di attesa sono
sempre per la legge n. 68 ancora lunghe... in questo momento
risultano essere 83 giacenti, di cui 49 proprio in tale settore che
è il settore ortopedico: questo è dovuto al fatto della carenza
dell'organico degli ortopedici, non tutti gli ortopedici possono
partecipare a tale Commissione... probabilmente anche dalla
formazione della Commissione stessa che è stata modificata 2
settimane fa nella composizione degli specialisti. Vi è da dire che
il 30% delle domande di accertamento per patologie ortopediche non
raggiunge la percentuale del 46%, quindi il 30% di domande anche
ripetute ogni 6 mesi sono domande inappropriate, ossia la
Commissione arriva a verificare se sono invalide nei soggetti che
non ne hanno le caratteristiche. Questo ci ha fatto fare in passato
degli incontri con i medici di famiglia che preparano le domande e
lo rifaremo ancora, perché i criteri per dare l'invalidità non sono
dei criteri soggettivi che dipendono da una Commissione o
dall'altra, ma che hanno un'oggettività precisa che i medici di
famiglia dovrebbero conoscere, per cui, invece di inviare anche
quelli che non hanno i requisiti a una Commissione che ha già delle
difficoltà, dovrebbero fare un filtro precedente, su questo abbiamo
in programma delle riunioni con una sensibilizzazione maggiore
verso i medici di famiglia.
Punto n. 2 dell'interpellanza: il Dipartimento del personale mi
notifica come la legge n. 68 abbia abbassato al 7% la quota dei
disabili che devono essere assunti dagli enti pubblici, questo è un
dato che ha penalizzato, anche perché la percentuale precedente era
molto più alta. La Valle d'Aosta si trova in questo momento a una
percentuale di soggetti disabili assunti in Regione del 10,51%,
quindi siamo ancora a una percentuale più alta di quella prevista
dalla legge. Con l'ex Assessore Ferraris e con l'Assessore attuale,
La Torre, abbiamo discusso a lungo di questo argomento per valutare
se rialzare tale limite che funzionava come un ammortizzatore
sociale. Certo che la dignità di lavoro dei disabili in tali
assunzioni obbligatorie, in questo ammortizzatore sociale che era
l'ente pubblico non sempre veniva rispettata.
Punto n. 3: l'Agenzia del lavoro, che dal 1° ottobre 2005
mediante il proprio "Centro per il diritto al lavoro dei disabili e
degli svantaggiati" gestisce i servizi di cui alla legge 68, mi fa
sapere che nel collocamento mirato in questo momento esistono 452
disabili interessati al lavoro. Su questo avevamo fatto in passato
con gli altri settori un ragionamento, ossia ogni anno, in funzione
della diminuzione della percentuale di disabili assunti dall'ente
pubblico, questo registro di collocamento mirato aumenta: questo è
preoccupante, perché dei 452 disabili nonostante l'Agenzia del
lavoro abbia effettuato corsi approfonditi, analisi di mercato,
progetti europei, nel 2006 siamo riusciti solo ad effettuare 195
assunzioni, quindi il problema esiste.
Infine, per quanto riguarda l'USL, l'Azienda ha affrontato in
modo preciso il discorso dell'introduzione lavorativa dei disabili
e in data 17 luglio 2006 ha approvato una convenzione con l'Agenzia
del lavoro - Centro per il diritto al lavoro dei disabili e degli
svantaggiati. In questa convenzione si prevede un programma di
assunzione dei 19 disabili che ancora mancano nell'organico
dell'USL, con la previsione di assumere 6 operatori tecnici con una
disabilità di tipo intellettivo psichico o fisico superiore al
79,67%, con 8 assistenti amministrativi, con 3 collaboratori
amministrativi e con 2 operatori tecnici tramite avvio numerico.
Tale programma, che l'USL ha sottoscritto, si deve realizzare entro
36 mesi dalla stipula dell'accordo, ossia dal mese di luglio 2006;
questo ha già portato come risultato al bando di concorso per 6
operatori tecnici con gravi disabilità e su ciò devo dire che non è
solo il fatto che tali persone hanno più del 79% di invalidità o il
67% se sono invalide del lavoro, è chiaro che percepiscono già una
pensione, ma è anche vero che di solito si tratta di soggetti
giovani, di soggetti che hanno delle anomalie fisiche, per cui per
una loro dignità è necessario reintrodurli a tutti gli effetti per
una loro partecipazione alla società, per un loro diritto umano.
L'USL quindi ha già provveduto in modo preciso con un accordo
siglato con l'Agenzia del lavoro a colmare questa differenza. Non è
vero che le prove previste per l'assunzione di questo tipo di
disabili sono prove difficili, in quanto la maggior parte di questi
per esempio sono esenti dalla prova di francese e non esistono
prove scritte, ma solo un colloquio attitudinale che la Commissione
farà.
Per quanto riguarda la sanità, voglio sottolineare come i
disabili siano inseriti in un progetto produttivo di cucina e
preparazione dei cibi anche per altri CEA nella sede di Ollignan,
che ha cambiato "veste" e che in questa primavera provvederà ad
ulteriori inserimenti lavorativi di disabili. Abbiamo avviato una
convenzione con gli albergatori, qui ringrazio il collega
Maquignaz, con il titolo "In albergo si può", perché insieme con
l'Agenzia del lavoro, che sta preparando un progetto europeo,
pensiamo nel turismo di inserire dei disabili. Così il discorso
sulle cooperative sociali, che va rivisto, vi è in progetto
comunque di prevedere per tutti gli appalti di servizio la presenza
di una clausola sociale che obblighi le cooperative che hanno
questi appalti ad assumere dei disabili e vi è anche il disegno di
pensare a delle cooperative sociali che svolgano delle funzioni di
servizio per cui le amministrazioni pubbliche si possano ad esse
rivolgere.
Terminando dico che la possibilità di una Regione di assumere
dei soggetti disabili è determinante per la sua natura, per la sua
modernità e per la sua attenzione all'uomo e deve prevedere a
livello nazionale un'altra legislazione. È necessaria una modifica
delle Commissioni, una modifica delle regolamentazioni e
soprattutto pensare a determinare i disabili con un'altra
percentuale: con quella delle capacità residue; una modifica della
legge n. 68 è necessaria e a livello di Regione sicuramente
implementare le assunzioni dei disabili dando più spazio a tutti
quei progetti di cui ho già parlato.
Presidente
- La parola al Consigliere Sandri.
Sandri (GV-DS-PSE)
- Siamo solo parzialmente soddisfatti
della risposta dell'Assessore, perché se, da un lato, dà qualche
interessante ammissione sul fatto che esista il problema e che ci
fornisce alcuni dati, non ha però risposto agli elementi
essenziali: il primo, la Commissione - abbiamo già ripreso un
discorso l'anno scorso, lo rifacciamo quest'anno e lo rifaremo
l'anno prossimo - per l'accertamento delle capacità residue ha dei
tempi che non sono accettabili: un anno per dare una certificazione
è inaccettabile. Lei si era impegnato lo scorso anno a fare
un'iniziativa per aumentare il numero delle Commissioni, non è
stato fatto, ne prendiamo atto. Non abbiamo avuto dati per quanto
riguarda la percentuale, abbiamo vagamente capito che, rispetto al
7% attuale di personale assunto come quote invalidi, molte
amministrazioni regionali sono superiori a questa percentuale, ma
l'impressione che si ha è che nel panorama del mondo del pubblico
non vi sia quell'attenzione che è data dai privati. Ho visto che i
privati assumono, invece l'amministrazione pubblica non mi sembra
abbia questa sensibilità. Mi piacerebbe sapere se l'"INVA", se la
"CVA", se la "Casinò S.p.a." rispettano questo tipo di normativa e
se si fanno carico del disagio che anche lei ha evidenziato, ossia
su 452 disabili segnalati solo 195 siamo riusciti ad avviare al
lavoro, che è un elemento di dignità fondamentale e su questo
concordiamo con lei, ma proprio per questo motivo diventa
abbastanza traumatica l'assunzione per concorso, perché non si può
utilizzare un concorso per persone gravemente disabili dal punto di
vista fisico o psichico e poi arrivare a un colloquio di tipo
attitudinale: è una contraddizione rispetto a tutta una procedura
precedente. Siamo disabili, siamo messi in un'assunzione protetta,
abbiamo la certificazione di quello che possiamo fare, ma dobbiamo
ancora fare un concorso attitudinale? Ma ha senso questo? Non è la
legge. Si possono tranquillamente fare, come per tutti gli altri
casi, le assunzioni per avvio numerico come è stato previsto per
gli altri 13 casi previsti nella convenzione con l'USL. La nostra
impressione è che in questo settore esplodano le contraddizioni
della stagnazione economica che esiste in Valle, quindi non è una
questione della sanità, ma è un problema generale che però qui va a
toccare un punto particolare. L'impressione che abbiamo è che
forse, tenuto conto delle risorse che ha a disposizione la Regione,
bisognava pensare a qualche intervento straordinario per mettere
queste persone almeno nelle condizioni di sopravvivere, non dico di
avere la dignità di un lavoro, ma almeno di sopravvivere.
