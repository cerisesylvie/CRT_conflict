Classificazione
BILANCIO E CONTABILITA' REGIONALE


Resoconto integrale del dibattito dell'aula
Oggetto del Consiglio n. 2725 del 10 luglio 2002 - Resoconto
OGGETTO N. 2725/XI Discussione congiunta del rendiconto 2001 e
dell'assestamento del bilancio 2002.
Président
Nous procédons par l'examen conjoint des points
n° 14.1 et n° 14.2 de l'ordre du jour.
Je voudrais vous rappeler que la II
ème
Commission a
procédé à l'examen de ces deux différents points. Pour le premier
d'entre eux, la II
ème
Commission a exprimé à la majorité
son avis favorable; pour le deuxième, le même avis est accompagné
par des amendements que vous trouverez joints aux documents qui
vous ont été remis.
Le Conseil permanent des collectivités locales a exprimé
également son avis favorable sur les deux points, le rapport des
réviseurs aux comptes sera distribué en cours de réunion.
La parole au rapporteur, Conseiller Cerise.
Cerise (UV)
Inizierò con la relazione al disegno di legge
regionale n. 162 concernente l'approvazione del rendiconto generale
della Regione per l'esercizio finanziario 2001.
Il conto finanziario. L'esercizio finanziario 2001 chiude con un
avanzo di amministrazione di lire 149.216.037.099 (euro
77.063.651,81), comprensivo di lire 23.604.957.000 che
rappresentano fondi assegnati dallo Stato, ma non impegnati, da
attribuire all'esercizio finanziario 2002 in sede di assestamento
di bilancio. La gestione di competenza, relativa alla gestione
delle entrate e delle spese iscritte nel bilancio del 2001,
presenta un disavanzo di amministrazione di soli 33.344 milioni di
lire. Esso si riduce a lire 3.814 milioni per l'applicazione
dell'avanzo di amministrazione dell'esercizio 2000 pari a lire
29.530 milioni. Si tratta di un risultato che, nel contesto
generale dei bilanci degli enti pubblici, testimonia una diligente
e corretta gestione delle risorse che il Consiglio regionale ha
affidato alla Giunta, considerazione che non perde nulla della sua
validità rilevando che tale risultato è positivamente influenzato
dall'aumento delle entrate che superano del 15 percento le
previsioni iniziali.
Per quanto riguarda la spesa, emerge come gli impegni abbiano
raggiunto il 95 percento delle previsioni destinando la somma
complessiva di lire 3.352 miliardi. Anche la capacità di concludere
con i pagamenti i vari procedimenti raggiungendo il 74,10 percento
delle somme impegnate evidenzia un miglioramento dell'8 percento
rispetto all'anno precedente.
La gestione dei residui risulta essere positiva in quanto,
rispetto alla situazione del 1° gennaio 2001, le minori entrate per
lire 6.975 milioni sono compensate dalle spese per lire 160
miliardi con un risultato positivo di lire 153 miliardi, se si
detrae da tale somma il disavanzo di competenza si ha un avanzo di
amministrazione di lire 149 miliardi, di cui si è già detto.
Risulta riscosso il 33 percento dei residui attivi iscritti al 1°
gennaio 2001, mentre risulta pagato il 42 percento dei residui
passivi.
La situazione patrimoniale presenta un risultato positivo di
lire 1.332 miliardi, esso è in parte dovuto all'iscrizione nelle
attività relative alle partecipazioni indirette.
Il presente disegno di legge è articolato in quattro capi: con
il primo si dispone in merito all'assestamento di bilancio, con il
secondo vengono modificate e integrate alcune norme che hanno
ricadute sul bilancio, nel terzo si determina la prima variazione
di bilancio di previsione 2002 e triennale 2002-2004, il IV capo
dispone misure in favore del settore funiviario.
L'obiettivo principale del disegno di legge è quello di
consentire il migliore utilizzo delle risorse sia con la
destinazione dell'avanzo di amministrazione sia con le disposizioni
previste in particolare nel Capo II.
Al Capo I il conto dei residui attivi è rideterminato in euro
844.267.823,22, quello dei residui passivi in euro 783.883.588,91,
mentre il fondo iniziale di cassa è definito in euro
16.679.418,14.
Nel Capo II vengono disposte alcune modifiche alle leggi che
prevedono voci di spesa. Si tratta di adeguamenti necessari a
rendere più razionale ed efficace l'azione amministrativa e a dare
risposte più incisive alle esigenze dei vari settori. Questo spiega
il motivo dell'ampiezza della manovra, ispirata comunque ai
principi della buona amministrazione e del contenimento della
spesa.
Per utilizzare un'opportunità offerta dalla legge finanziaria
dello Stato, con l'articolo 4 si ripropone l'autorizzazione alla
Giunta regionale a contrarre nel 2002 uno o più prestiti al fine di
fare fronte agli interventi conseguenti all'alluvione, portando
l'ammortamento al limite massimo di vent'anni.
Si dispone in merito alla finanza locale con dispositivi rivolti
a sostenere gli investimenti, infatti l'articolo 6 prevede
l'utilizzo dell'avanzo realizzatosi nell'obiettivo programmatico
degli interventi di settore (legge finanziaria 1999).
Obbligatoriamente una quota pari a 5.559 milioni di euro è
destinata all'aumento dell'autorizzazione di spesa della legge
regionale n. 48/1996 relativa all'intervento straordinario per
Saint-Vincent in quanto lo stesso importo deriva da economie su
tale capitolo; una quota minima di 435 mila euro sostiene leggi di
settore che di norma disponevano il trasferimento a consuntivo e
quindi il loro mancato finanziamento non consentirebbe di assolvere
ad "obblighi giuridici" già assunti dai comuni.
La restante disponibilità di 2.666 mila euro è destinata al
finanziamento di programmi FOSPI. È rideterminato il finanziamento
dei programmi FOSPI, esso va posto in relazione al precedente
articolo 6. L'operazione consente di finanziare le richieste
presentate, relativamente al programma 2001/2003, per l'anno 2002
sia mediante l'utilizzo delle maggiori risorse di cui all'articolo
6 sia mediante una diversa distribuzione delle stesse nell'ambito
delle autorizzazioni di spesa già approvate con la legge
finanziaria 2002. Lo scopo è compensare gli effetti delle riduzioni
operate per fronteggiare l'alluvione 2000.
In occasione della finanziaria 2001 infatti si era stabilito di
sospendere la formazione del programma FOSPI 2002/2004 per rendere
disponibili circa 31 milioni di euro negli anni 2001 e 2002. Tale
sospensione ha causato un forte aumento delle richieste di
inclusione nel programma preliminare 2003/2005, molte delle quali
non potrebbero essere soddisfatte per carenza di risorse.
L'operazione proposta con il disegno di legge in esame compensa,
seppur parzialmente, gli effetti negativi delle riduzioni.
Si individuano maggiori risorse da destinare a programmi
comunitari. Di fatto viene utilizzata una parte dell'avanzo
rappresentato da economie derivanti dagli stessi stanziamenti di
bilancio del 2001 e non utilizzate poiché mancava entro il 31
dicembre 2001 l'approvazione della Comunità europea.
Viene determinata una riduzione del mutuo a pareggio che non
comporta diminuzione dell'investimento che mantiene lo stesso
livello di spesa. È una scelta che viene fatta per la prima volta
ed è da sottolineare il messaggio positivo di contenimento
dell'indebitamento senza riduzione degli investimenti.
Di particolare rilievo è la disposizione con la quale si da
luogo al Patto di stabilità, valido nel triennio 2002/2004, per gli
enti locali della Valle d'Aosta. Si tratta dell'attuazione in sede
regionale dell'accordo approvato con la risoluzione del Consiglio
europeo il 17 giugno 1997. Le modalità per la definizione di questo
accordo sono quelle previste dall'articolo 67 della legge regionale
n. 54/1998.
Nel settore della sanità si ridetermina la spesa sanitaria di
parte corrente per consentire la conclusione degli accordi
regionali integrativi per il personale medico convenzionato e per
un maggiore finanziamento annuale all'ARPA. Sono riorganizzate
previsioni di spesa concernenti l'Ospedale al fine di aumentare il
numero di posti letto e avviare la progettazione di importanti
ammodernamenti. Viene data la possibilità ai dipendenti dell'USL di
aderire volontariamente ai fondi di pensione integrativa
territoriali istituiti dalla Regione e ai quali aderiscono già
dipendenti regionali e degli enti locali.
In considerazione delle difficoltà di innevamento della passata
stagione invernale è ridotta dal 50 al 30 percento la percentuale
del chilometraggio percorribile necessario per poter beneficiare
dei finanziamenti previsti dalla legge regionale n. 32/2001.
Si autorizzata la sottoscrizione di ulteriori n. 500 azioni del
valore nominale di euro 51,64 della Banca popolare etica.
In merito al Fondo regionale per l'abitazione è previsto che,
qualora i soggetti obbligati a finanziare il fondo siano i comuni,
è data la possibilità di compensare d'ufficio il mancato
trasferimento, inoltre si introduce nelle leggi di settore il
finanziamento della quota che tutti i comuni devono corrispondere;
l'operazione rende più sicuro, anche sotto il profilo della cassa,
il finanziamento del fondo.
Si forniscono gli strumenti finanziari necessari alla normale
operatività della "Valle d'Aoste Structure S.r.l." per la gestione
diretta delle zone bonificate e reinfrastrutturate nell'area
Cogne.
Si estendono con l'articolo 22 le agevolazioni in fatto di buoni
mensa, dell'assegno di studio e del contributo affitto agli
studenti non residenti nella Regione e frequentanti i corsi
dell'Università della Valle d'Aosta.
L'articolo 23, prevedendo la possibilità di variazione del
bilancio con atto amministrativo tra due obiettivi programmatici
definiti, consente una migliore gestione delle risorse in generale
destinate alla manutenzione straordinaria.
Infine con l'articolo 24 si adeguano alle reali esigenze le
spese previste da alcune leggi regionali.
Nel Capo III l'aspetto più rilevante concerne l'utilizzo
dell'avanzo di amministrazione con il quale, oltre a sopperire ad
alcune minori entrate, si destinano 12.190 milioni di euro per il
finanziamento di fondi statali e comunitari, di questi 5.989
milioni sono già messi a disposizione delle strutture e 8.661
milioni vanno nel settore della finanza locale.
20.000 milioni di euro sono riservati al rifinanziamento dei
fondi di rotazione, tra questi il fondo relativo alla legge
regionale cosiddetta "prima casa", al recupero dei centri e nuclei
abitati, alle attività turistico-ricettive, commerciali e 14.000
milioni di euro ai fondi di riserva. Quest'ultima operazione, oltre
a non rappresentare un'immediata spesa a carico del bilancio -le
risorse non utilizzate rappresenteranno un'economia -, assicura
l'assolvimento degli obblighi derivanti sia da spese non
prevedibili che da quelle obbligatorie il cui stanziamento si
rilevi non sufficiente. Essa garantisce il pagamento dei debiti
che, per effetto della perenzione amministrativa, sono "usciti" dal
bilancio, ma che devono trovare adeguata copertura qualora siano
reclamati dai creditori.
Le variazioni al bilancio di previsione "compensate" mediante
riduzione di stanziamenti già iscritti prevedono maggiori risorse
tra l'altro nel settore dello sviluppo economico con l'aumento
dello stanziamento destinato al settore zootecnico, alla bonifica
sanitaria del bestiame, alle infrastrutture rurali, ad investimenti
nel Centro di essiccamento del siero di Saint-Marcel, alla
promozione agroalimentare e ad attività commerciali e
turistiche.
Con il Capo IV si dispone una misura intesa ad alleviare
temporaneamente il settore funiviario considerate le difficoltà che
lo stesso sta attraversando, in particolare a causa dei problemi di
innevamento che ha caratterizzato la passata stagione invernale. La
misura consiste nello slittamento per un periodo di due anni
(2002-2003) della restituzione delle rate in linea capitale sui
mutui contratti o attraverso i fondi di rotazione o attraverso
leggi che prevedono il contributo in conto interessi.
La disposizione riguarda tutte le società di impianti a fune e
si inserisce nell'ambito delle scelte intese a supportare questo
settore che genera un indotto vitale per il turismo e per
l'economia della Valle d'Aosta.
Volevo comunicare infine che la II Commissione ha approvato tre
emendamenti al disegno di legge. Con il primo emendamento si
prevede, nel caso di procedimenti penali per reati colposi nei
confronti di consiglieri e componenti della Giunta, la possibilità
dell'ente a concedere anticipazioni per le spese sostenute, salvo
la ripetizione nel caso di sentenza di condanna; la possibilità è
estesa anche per i procedimenti in atto.
A questo riguardo va notato come il contratto di lavoro per i
dirigenti non esclude la possibilità che analoga disposizione sia
applicata ai dirigenti stessi. Vale comunque il sollecito che per
il prossimo rinnovo del contratto di lavoro sia prevista in maniera
esplicita questa possibilità. Il secondo emendamento intende
estendere a tutti i possessori di titoli abilitanti e ad altro
personale sanitario laureato la possibilità di accedere a corsi di
formazione e di specializzazione per personale sanitario non
medico. Infine con il terzo emendamento si equipara, ai fini del
trattamento per quanto riguarda i buoni carburanti, la situazione
dei ciechi ventesimisti ai ciechi totali.
È stata invece rinviata al Consiglio la discussione sulla
possibilità di integrare l'articolo 11 dove si prevede l'adozione
di un patto di stabilità con gli enti locali. In sede di
discussione in II Commissione è emerso come sempre più il nuovo
soggetto rappresentato dal Consiglio permanente degli enti locali
diventi un attore nelle decisioni politiche. Ora, è chiaro che, in
sede di ridefinizione della legge n. 56, può darsi che vengano
ridefiniti i ruoli del Consiglio, del Consiglio permanente degli
enti locali e della Giunta, forse anche per attenuare questa
sensazione di esclusione del Consiglio da queste decisioni.
È chiaro che un accordo come quello dell'adozione di un patto di
stabilità dovrebbe essere contenuto nei limiti di una
programmazione politica economica programmatica preventivamente
approvata dal Consiglio regionale. Si tratta di valutare se e in
che modo questo patto, che viene sottoscritto fra la Giunta e il
Consiglio permanente degli enti locali, può o vuole essere posto
all'attenzione del Consiglio regionale e delle commissioni
competenti.
Président
La parole à l'Assesseur au budget, aux finances
et à la programmation, Agnesod.
Agnesod (UV)
Ringrazio il Consigliere Cerise per la
relazione e i componenti della II Commissione per il lavoro svolto.
Non voglio aggiungere altro alla relazione presentata se non
fornire qualche elemento in più sul versante delle entrate. Le
entrate accertate sono in aumento rispetto a quanto preventivato,
in particolare c'è stato un aumento considerevole nelle entrate del
titolo I che sono le entrate da risorse proprie e
compartecipazioni. Questo titolo ha fatto registrare un incremento
del 12 percento rispetto al precedente esercizio e la riscossione è
migliorata rispetto al 2000. È stato riscosso l'81 percento di
quanto definitivamente accertato, dato definito eccezionalmente
positivo se si considera che le maggiori entrate relative alle
compartecipazioni non possono essere riscosse nell'anno in cui si
verificano dato il meccanismo di devoluzione delle stesse. Per
quanto riguarda gli altri titoli, nel titolo II sono pari ai
relativi stanziamenti previsti, nel titolo III sono pari a circa
l'80 percento degli stanziamenti previsti e di questo l'88 percento
è stato riscosso con un significativo miglioramento rispetto al
precedente esercizio, al titolo IV non si rilevano scostamenti di
rilievo, nel titolo V, relativo ai mutui, l'accertamento è stato
decisamente inferiore alle previsioni, il che costituisce
sicuramente elemento positivo poiché non si è reso necessario
ricorrere alla contrazione di mutui previsti per le spese di
investimento nel bilancio per il 2001. Questo quindi non è un
bilancio che pareggia, ma è un bilancio che riesce ad avere un
avanzo di amministrazione con un'attenta ed oculata politica di
gestione dei residui.
Si segnalano nei tributi propri le principali imposte che hanno
portato al verificarsi di questo aumento: imposta
sull'assicurazione RC auto, più 4 miliardi; imposta addizionale
regionale dell'IRPEF, più 12 miliardi in quanto, nel corso del
2001, lo Stato, non la Regione, ha stabilito con legge l'incremento
di tale addizionale da 0,50 a 0,90 per cento; l'IRAP ha dato 21
miliardi in più ed è in linea con l'andamento del gettito degli
anni precedenti; l'IRT è di 4 miliardi in più, aumento dovuto ad un
evento eccezionale verificatosi nel corso del settembre 2001 ovvero
la vendita di una flotta di auto da parte di concessionari con
conseguente pagamento dell'imposta; sulle compartecipazioni c'è
stato un aumento considerevole dell'IVA di 128 miliardi,
l'incremento rispetto allo scorso anno si è verificato a partire
dal secondo trimestre ed è relativo per circa 41 miliardi alle
imposte versate dalle società di produzione e distribuzione di
energia elettrica; stesso discorso per l'IRPEG, dove abbiamo avuto
36 miliardi in più in entrata, l'incremento è quasi interamente
attribuibile alle imposte versate dalle società di produzione e
distribuzione di energia elettrica, poi c'è un aumento importante
di 87 miliardi dell'imposta di fabbricazione della birra e questa è
una conseguenza di una diversa modalità di versamento di tale
imposta. Questa è la situazione.
Per quanto riguarda le entrate proprie, c'è stato un incremento,
la tassa di concessione della Casa da gioco di Saint-Vincent è
passata da un consuntivo del 2000 di 151 a 162 del consuntivo 2001,
abbiamo con questo ottenuto quel risultato di cui parlavo prima e
quindi siamo riusciti a far fronte a queste spese pur in presenza
di un anno difficile perché l'anno seguente all'alluvione, i
risultati che emergono da questo rendiconto - di conseguenza c'è
l'assestamento e la variazione finanziaria bis - sono oltremodo
positivi.
Mi riservo in fase di replica di fare un'analisi più
approfondita e quindi di dare un giudizio politico a questo
documento.
Président
La parole au Conseiller Beneforti, en qualité de
membre du collège de révision.
Beneforti (PVA-cU)
Questo è il quarto bilancio consuntivo
su cui intervengo a nome del mio gruppo.
Devo constatare, come era prevedibile, che le risultanze del
2001 non si discostano da quelle degli anni precedenti di questa
legislatura. Il vostro modo di fare politica, di amministrare, di
considerare il Consiglio regionale non è cambiato e lo si deduce da
questi due disegni di legge: quello sul consuntivo e quello
sull'assestamento.
Non entro nel merito delle cifre dal punto di vista contabile.
Il mio giudizio sarà politico, l'Assessore lo esprimerà alla fine
della discussione generale, io lo esprimo adesso. Come revisore dei
conti di minoranza devo dire che non mi è stata data la possibilità
di effettuare le verifiche con gli altri due Consiglieri di
maggioranza, che con me sono stati chiamati dal Consiglio regionale
ad assolvere questo compito previsto dallo Statuto, tant'è che la
relazione non porta la mia firma. Questa considerazione nei
confronti dei revisori dei conti è la dimostrazione evidente anche
di quale considerazione goda questo Consiglio da parte della Giunta
e della stessa maggioranza.
Mi chiedo come facciate anche voi, Consiglieri della maggioranza
che avete firmato la relazione, ad avallare, a permettere che non
si rispettino le norme che per Statuto e per Regolamento ci siamo
dati! Il vostro "appiattimento" sulle decisioni della Giunta è
incredibile, se lo si raccontasse fuori di qui, nessuno ci
crederebbe perché credo che questo "appiattimento" avvenga in pochi
Consigli regionali. Un fatto è certo comunque: questo bilancio non
si discosta da quelli degli anni precedenti perché, siano essi
consuntivi o preventivi, seguono tutti la stessa impronta, per cui
anche le considerazioni politiche che si possono fare o non
cambiano o cambiano di poco, il modo con cui viene presentato è
sempre lo stesso.
Detto questo, penso anche che ormai si sia tornati alla
normalità, a quella normalità che tutti auspicavamo dopo la
tragedia del Monte Bianco e quelle alluvionali, ma niente è stato
fatto - e lo dimostra il consuntivo - per superare
l'assistenzialismo su cui si regge l'economia valdostana, che può
far crescere il PIL al 3,8 percento nel 2002, come ha affermato
l'Assessore Agnesod su certi organi di informazione, ma che rende
questo PIL effimero in quanto non crea ricchezza né sviluppo, non
fa crescere l'imprenditoria locale, quindi la produzione e
l'occupazione.
Con l'assistenzialismo, solo, non si "dà gambe" neppure al Patto
per lo sviluppo tanto enfatizzato in questa sede e fuori da essa,
le organizzazioni sindacali stesse chiedono che il Patto per lo
sviluppo non resti sulla carta, domandano che vengano stabilite le
"coordinate" di cui ha bisogno per divenire efficiente.
Certamente non possiamo non prendere atto di alcuni aspetti: che
le entrate sono aumentate, che non sono mancati i finanziamenti per
gli investimenti, che non avete fatto ricorso alla pressione
fiscale, che esiste un avanzo di amministrazione nonostante si sia
registrato nella gestione di competenza un disavanzo di 4.000
milioni.
Prendiamo atto che non avete utilizzato tutti i mutui previsti a
bilancio di previsione, che avete rispettato gli impegni presi con
le autonomie locali, che l'acquisizione delle centrali
idroelettriche, nonostante l'indebitamento derivante dai BOR, può
essere stata un fatto positivo per quanto riguarda gli effetti
economici relativi alle risorse regionali, che si è fatto fronte ai
danni causati dall'alluvione - anche se c'è il sostegno della
"legge Soverato" e della Comunità europea -, che le spese sono
state contenute, ma prendiamo anche atto, Presidente, che, oltre a
quanto detto sull'assistenzialismo e sul Patto per lo sviluppo, il
debito della sanità aumenta anno dopo anno sia per sottostima che
per altre cause: 33 miliardi nel 1999, 24 miliardi nel 2000, 43
miliardi nel 2001, mentre i servizi non migliorano dello stesso
passo con cui aumenta il disavanzo dell'USL e le liste di attesa
aumentano, non diminuiscono.
Noi prendiamo atto anche che la vostra è una gestione che
risente del più deleterio provincialismo. Nel vostro modo di
gestire, infatti, si riscontrano pochi punti qualificanti, non c'è
la dimostrazione vera ed effettiva di come si amministra una
Regione autonoma, con le possibilità economiche che abbiamo... Voi
guardate più al vostro tornaconto e distribuite buona parte delle
risorse a scopo elettorale e di parte!
Ogni iniziativa presa in certi settori o "segna il passo" o "vi
sta scoppiando fra le mani", non ultima quella relativa alla
gestione del Casinò: la Gestione Straordinaria dopo otto anni di
attività chiude un bilancio con 3 miliardi di passivo e questo
nonostante il favorevole disciplinare sottoscritto fra le parti, un
disciplinare su misura che non avreste mai sottoscritto con nessun
privato chiamato a gestire la Casa da gioco! Certo che sono
aumentate le entrate per la Regione, ma questo non è sufficiente a
giustificare la perdita che è stata registrata!
Una gestione diversa avrebbe dato alla Regione risorse superiori
a quelle incassate fino ad oggi, ma voi avete difeso e difenderete
sempre le vostre iniziative, senza tener conto che alla Casa da
gioco non basta rivedere le quote di ripartizione degli utili a
favore della Gestione come sembra abbiate deciso di fare
nell'ultima riunione di Giunta!
Occorre una gestione diversa capace di riportare il Casinò a
livelli più alti di quelli in cui è precipitata, come occorreva,
Presidente, una gestione diversa alla Centrale del latte,
all'industria lattiero-casearia e in altri settori come quello
turistico, del credito, dei trasporti, della zootecnica che vede
tutti gli allevatori scontenti di quanto sta accadendo.
Occorre una riflessione, una riconsiderazione sulla formazione
del bilancio - questo lo dissi qualche anno fa e lo riconfermo oggi
-: voi non potete non fare una riflessione sulla situazione
economica della Regione. Approveremo a fine anno il bilancio di
previsione del 2003, quella dovrà essere l'occasione per fare una
riconsiderazione del bilancio, per vedere dove è il caso di fare
gli investimenti, dove è il caso di spendere e dove è il caso di
eliminare anche spese inutili che sussistono. Se non fate quella
riconsiderazione a 360 gradi che noi vi chiediamo, come ho detto,
da tempo, lasciate ai nuovi amministratori un'eredità per la quale
sarete ricordati per molto tempo, lascerete un bilancio blindato
negli anni.
Con questo non voglio dire che sul vostro operato non ci siano
anche delle luci, non possiamo negarlo, ma ci sono troppe ombre che
voi non intendete superare perché, più che a guardare al futuro
della Valle d'Aosta, voi avete amministrato all'insegna del
"sistema Valle d'Aosta" solo a parole. Ricordo che l'Assessore
Agnesod, uno o due anni fa, all'insegna del "sistema Valle d'Aosta"
ha illustrato un bilancio di previsione e un bilancio consuntivo,
ma dov'è questo "sistema Valle d'Aosta", che fine ha fatto? Lo
sapete, lo sappiamo tutti che fuori Valle ci considerano un'isola
felice del socialismo reale, sistema che ha fallito completamente
nel resto del mondo, dove ha governato per lungo tempo. Rispetto al
socialismo reale a voi manca solo una cosa: la polizia a sostegno
del regime, ma il resto è tutto dalla vostra parte, a partire dagli
organi di informazione nazionali e locali, televisioni nazionali e
locali, ma sappiate che questo "sistema Valle d'Aosta" non può
reggere e ce n'è la dimostrazione! E anche voi della maggioranza
perché non fate una riflessione su ciò che denunciamo in questa
sede?
La nostra opposizione non è contro la Valle d'Aosta, ma è contro
chi si serve dell'autonomia per fini elettorali più che
nell'interesse dei Valdostani, è contro chi non ci aiuta a far
conoscere la realtà in cui siamo chiamati ad operare. Del resto
l'invasione, la mortificazione, lo svuotamento del Consiglio
regionale da parte della Giunta è resa evidente anche
dall'influenza esercitata dalle decisioni degli enti locali, dal
CELVA, sul bilancio della Regione. Basta leggere l'articolo 11 del
disegno di legge n. 163, concernente l'assestamento del bilancio di
previsione per il 2002, per rendersene conto e anche il relatore
Cerise ha ricordato che questo articolo è stato preso in esame in
II Commissione quando abbiamo espresso il parere. Noi, per quanto
concerne i bilanci che ci vengono presentati, siamo chiamati a
ratificare ciò che in altre sedi è stato deciso e concordato sulla
testa di tutti. Non dico che gli enti locali non siano una risorsa
importante agli effetti elettorali di chi guida la Giunta, per cui
è anche giusto "tenerli buoni e bravi", ma non si può pensare che
debbano sovrastare lo stesso Consiglio regionale come sta
avvenendo: i patti si fanno fra la Giunta e gli enti locali e il
Consiglio ratifica. Certamente mi risponderete che quanto affermo è
strumentale, demagogico, è la voce di un'opposizione selvaggia che
cerca solo di distruggere, di non creare, queste sono le parole che
mi sento dire ogni volta che parlo in questa sede.
Qualcuno ha avuto il coraggio di affermarlo anche durante
l'adunanza consiliare precedente nel corso del dibattito relativo
alla mozione presentata dal nostro gruppo in difesa della nostra
autonomia dagli attacchi del "Governo Berlusconi", attacchi veri,
certi, dimostrati dai fatti. Anche in quella occasione è stato
detto che eravamo demagogici, poi è finita in un'altra maniera...
però è stato detto. Noi, cari colleghi, non vogliamo e tanto meno
pretendiamo di insegnare a qualcuno e a voi come si difende
l'autonomia valdostana, ma non accettiamo lezioni da chi si serve
dell'autonomia come mezzo per fare ciò che vuole, non le accettiamo
da chi è disponibile a rinunciare a certi presupposti dello Statuto
speciale per ingraziarsi magari i Governanti del Paese dell'ultima
ora!
Occorre avere il coraggio di scegliere, di dire chi siamo, cosa
vogliamo, da quale parte stiamo, solo così è possibile svolgere un
ruolo, caratterizzarsi, difendere l'autonomia, ottenere quel
federalismo tanto auspicato nella sussidiarietà e solidarietà.
Riteniamo che solo così sia possibile essere liberi, contare di più
ed essere ascoltati quando dobbiamo dire la nostra, come sulla
riapertura del traforo, sui trasporti per ferrovia, sul transito
dei TIR, solo così, caratterizzandoci, si può evitare che altri
decidano per noi e sulla testa dei Valdostani. Ricordo le
affermazioni del Presidente e dell'Assessore sui progetti che si
dovevano realizzare con il bilancio nel 2001 e oggi in discussione
e domando: questi progetti sono stati tutti realizzati?
Io penso di no, se prendo in considerazione la sanità, la
gestione dell'USL, i problemi dei giovani e degli anziani, delle
persone non autosufficienti. Nonostante siano oltre dieci anni che
se ne parla, le RSA non vengono aperte, i centri di riabilitazione
per malati di mente non vengono realizzati, tutto rimane a livello
di promesse, tutto si rimanda di anno in anno, da bilancio a
bilancio. In certi settori occorre investire, è necessario "dare
gambe" al Piano sociosanitario, occorre evitare di tagliare certe
spese se i tagli colpiscono la povera gente e chi ha più bisogno. È
necessario dimostrare che al centro della politica valdostana c'è
l'uomo, il cittadino, l'ammalato, che la salute dei Valdostani non
è in vendita, che non si segue la controriforma che sta mettendo in
atto il Governo nazionale.
Non entro nel merito di quanto hanno riportato i giornalisti in
merito alle liti che sarebbero in atto all'interno della Dirigenza
dell'USL, sono problemi che riguardano voi della maggioranza, del
resto la Dirigenza dell'USL è stata nominata da voi, ma certamente
mi sento di dire che qualcuno meriterebbe di essere cacciato,
questo solo prendendo in considerazione i tempi di attesa che non
diminuiscono mai e che vi inducono ad inventare... a trovare delle
giustificazioni a tutto ciò che sta accadendo.
Certo, è triste assistere a certe polemiche giornalistiche
quando ci sono tanti problemi da affrontare che meriterebbero
davvero l'interesse degli organi di informazione: sei-otto mesi di
attesa per una mammografia sono davvero troppi quando si sa che la
prevenzione per certe malattie può salvare la vita di una
persona.
La situazione sociale impone delle scelte precise che non
vengono operate, certe scelte non sono rinviabili perché gli anni
passano e i problemi restano, occorre colmare i ritardi perché ce
lo impone la realtà che abbiamo di fronte! Siamo a contatto con la
gente valdostana che ci dice quali sono i problemi da affrontare e
risolvere nel sociale, nei servizi, nei trasporti, nel turismo.
Chiedo alla Giunta, alle forze di maggioranza se ritengono più
urgente investire nel sociale o in altri settori meno importanti;
oggi che aumentano le entrate vogliamo porci il problema del
sociale, che riguarda la gente più debole, i meno abbienti, coloro
che hanno più bisogno, coloro che chiedono di superare l'emergenza
casa, coloro che non hanno la possibilità di curarsi a pagamento?
Vogliamo fare questa scelta del sociale, di spendere per la nostra
gente, per quelli che stanno peggio di noi? Un altro punto che la
Giunta afferma di aver mantenuto è quello degli investimenti nel
settore industriale, come in altri settori.
Questo è importante, ma gli investimenti non devono essere la
continuità di quell'assistenzialismo, che non crea ricchezza, che
non fa crescere l'imprenditoria locale di cui abbiamo bisogno, per
non dipendere completamente in certi settori, come avviene,
dall'esterno. Occorre "dare gambe" al Patto per lo sviluppo, alla
formazione professionale di cui le aziende hanno bisogno, alla
ricerca che è sempre più necessaria. Non è con la costituzione
della camera di commercio che si risolvono i nostri mali e credo
che di questo ne siamo convinti tutti.
Noi dobbiamo investire per far maturare la crescita di ciò che è
valdostano, solo così si può dare un contributo all'economia e
all'occupazione di cui abbiamo bisogno. Oggi l'occupazione cresce,
ma è un'occupazione precaria, interinale, ovvero provvisoria,
temporanea, e questo significa lavoro a termine, non fisso. I
nostri giovani chiedono qualcosa di più per il loro futuro,
vogliono un lavoro sicuro per potersi formare una famiglia. È vero
che questo è meglio di niente, ma si creano le premesse per creare
posti diversi da quelli precari? I nostri investimenti hanno questo
obiettivo, questo scopo? Questo è quanto mi chiedo e quanto ci
dobbiamo chiedere.
Dopo queste riflessioni mi avvio alla conclusione. Come ho
detto, mi sono limitato a toccare alcuni aspetti di questo bilancio
consuntivo cercando di mettere in evidenza le luci e le ombre
esistenti nella gestione amministrativa della nostra Regione, ma
anche la legge sull'assestamento del bilancio di previsione
dimostra già che siamo in campagna elettorale per il 2003,
Assessore, infatti con l'assestamento si operano dei tagli e si
mette nei vari capitoli di bilancio cercando di non scontentare
nessuno perché questo è il vostro obiettivo.
Non mi rivolgo all'Assessore Agnesod, mi rivolgo al suo
movimento. Anche con la creazione della nuova maggioranza, che si è
costituita con l'ingresso degli "Autonomisti", non è cambiato
nulla, tutto è rimasto come prima, sono aumentate le liti, questo
sì.
Cari colleghi, pertanto, vista l'anomala situazione politica
esistente nella nostra Regione, vista la perdita di ideali, di
valori e di principi che esistevano un tempo, vista l'egemonia
esistente che limita la libertà di tanti Valdostani di fronte a chi
guida la Regione, occorre tornare a quella etica politica ed
amministrativa che nel passato sapeva contraddistinguere la Valle
d'Aosta dal resto del Paese; è necessario recuperare quella cultura
autonomista che oggi si sta disperdendo per il vostro modo di fare
politica; occorre recuperare quella concezione organica della
società valdostana e del riformismo coraggioso, inteso come cammino
per giungere ad una democrazia più matura; è necessario alzare il
tono della politica nella nostra Regione; occorre migliorare la
qualità della vita; è necessario, se si vuole tornare alla
normalità, rinvigorire quella ispirazione regionalista che deve
essere il punto di riferimento di tutti i Valdostani; occorre
riaprire quella dialettica democratica e partecipativa che deve
trovare cittadinanza nella nostra Regione.
Concludo dichiarando che, per i motivi che ho illustrato, non
voteremo questo bilancio consuntivo, né la legge di assestamento.
Sono bilanci piatti, ordinari, privi di ogni effetto e di ogni
cambiamento e dimostrano solo il modo in cui è stata amministrata
la Regione in questi ultimi anni.
Président
Est-ce que les autres conseillers, membres du
collège de révision, souhaitent intervenir? La discussion est
ouverte.
La parole au Vice-président Lattanzi.
Lattanzi (FI)
Farò un intervento sul consuntivo 2001,
lasciando intervenire il collega Tibaldi sull'assestamento
2002.
Devo dire che ho ascoltato con attenzione la relazione del
collega Beneforti e, se su alcuni punti posso anche concordare, su
una cosa non mi sento assolutamente di concordare, cioè che questo
sia un bilancio piatto e ordinario perché, quando chiudiamo con
partite di giro da 5.000 miliardi, mi pare come minimo che siamo
fuori dalle cifre.
Il punto di analisi da cui mi sento di partire è che questo è
stato un bilancio assolutamente straordinario, intanto perché ci
sono due voci che sotto l'aspetto finanziario impattano su questo
bilancio per 1.300 miliardi, gli 800 miliardi di prestiti che sono
stati fatti per finanziare l'operazione di acquisto dell'ENEL e gli
oltre 400 miliardi per l'operazione alluvione, che mi auspico non
sia un'ordinarietà, Consigliere Beneforti.
Credo che siano due voci straordinarie, che hanno "drogato" il
bilancio quest'anno e che non ci daranno la possibilità il prossimo
anno di poter discutere visto che questa legislatura sarà finita
quando andremo a discutere l'assestamento del 2002 per andare a
vedere invece il ritorno alla normalità, senza l'acquisto delle
centrali e gli indebitamenti e senza le centinaia di miliardi di
trasferimenti statali per le alluvioni che spero non ci saranno.
Penso quindi che questo che andiamo a votare sia un consuntivo 2001
assolutamente straordinario per queste due voci che hanno reso
difficile il confronto fra il consuntivo 2000 e il consuntivo 2001
perché diventa difficile andare a distinguere le voci in
particolare.
Sicuramente gli Assessori hanno molto più chiaro qual è stato
l'impatto ad esempio nei lavori pubblici dei trasferimenti statali
anche su altre voci, come ad esempio la sicurezza. Ci sono voci che
sono cresciute di molto, come la formazione professionale, che
nell'anno precedente era di circa 13 miliardi, quest'anno si è
chiusa con 60 miliardi, anche qui con flussi di opportunità che non
so se si possono considerare ordinaria amministrazione. Credo che,
purtroppo per la Regione Valle d'Aosta, 3.500 miliardi sarà
difficile rivederli come bilancio, credo che il prossimo
governatore non avrà questa grande opportunità.
Ci sono poi delle cose che sono ordinarie. Vorrei dire che in
commissione per l'Assessore quest'anno è stato più facile
presentare il consuntivo 2001, perlomeno presentarlo con tutti gli
aspetti positivi di flussi di denaro entrati, di scelte di
reinvestimento per i lavori pubblici e in maniera importante anche
per l'operazione ENEL che noi politicamente non abbiamo
condiviso.
Come è noto, non condividiamo la regionalizzazione della
gestione dell'energia, perché non eravamo d'accordo sulla
statalizzazione e non ci sembra che il modello cambi se invece che
governarlo da Roma si governa da Aosta. Se la gestione dell'energia
rimane una cosa pubblica, riteniamo che gli effetti benefici che
quest'anno si sono visti, nel tempo andranno a perdersi, uno per
tutti, le bollette non sono ancora scese, eppure i Valdostani hanno
già cominciato a pagare le rate dei mutui. Detto questo, chi vivrà
vedrà, lo avevamo detto in tempi non sospetti, non approfittiamo di
questo consuntivo per ribadire posizioni già esternate.
Mi pare giusto però dare una nostra lettura all'andamento di
questo bilancio, che poi rappresenta in gran parte l'economia della
nostra Regione perché non possiamo non dire che con un bilancio di
questo tipo la Regione si colloca al centro dell'economia
valdostana e in maniera importante influisce sull'andamento
economico di questa Regione. Dobbiamo dire purtroppo che
l'alluvione è stata un'opportunità economica e finanziaria, lo
dobbiamo dire perché da una parte è stata una tragedia immane, ma
dall'altra finanziariamente ci siamo ritrovati 400 e oltre miliardi
di trasferimenti da immettere nel sistema finanziario regionale che
sono stati poi indirizzati nelle opere di ripristino e in qualche
maniera qualcuno ne ha beneficiato.
Allora credo che sarebbe giusto farvi conoscere il nostro punto
di vista su questo, non tanto per ripetere le considerazioni
politiche già espresse in questi quattro anni di legislatura, ma
per dire una volta di più quella che è la nostra visione di questo
bilancio. Intanto un dato: il contenimento della spesa per le spese
di funzionamento in realtà non c'è. Se lo si vede sulle previsioni
iniziali rispetto alle previsioni definitive, aumenta dell'1,58
percento, questo è vero, sulla base del 2001 ma, se andiamo a
vedere cosa spendevamo nel 1999, 440 miliardi, e cosa abbiamo speso
nel 2001, 519 miliardi, per le spese di funzionamento, qui vediamo
che le spese sono aumentate del 18 percento e se il 2001 è stato un
anno straordinario di risorse, continuando a crescere del 20
percento ogni due o tre anni non possiamo pensare che
l'Amministrazione abbia le risorse per mantenere una macchina che
sta diventando esplosiva sotto l'aspetto dei costi e delle
dimensioni.
Perché poi questo non è solo assorbimento di risorse che non
vanno negli investimenti, ma è un creare una struttura
amministrativa che diventa - e stamani ne abbiamo parlato per la
vicenda dei conflitti dell'Amministrazione con il cittadino - una
barriera insormontabile nelle relazioni fra i cittadini e
l'Amministrazione. Checché se ne dica, il sentimento perlomeno di
coloro che rappresentiamo in Consiglio, è che l'Amministrazione è
diventata un interlocutore della vita quotidiana dei Valdostani e
non è, per quanto ci riguarda, sopportabile, nel senso che se è
vero, come è vero, che le risorse che ci trasferiscono dallo Stato
ci permettono di amplificare la macchina amministrativa della
Regione, le spese di funzionamento, e che, grazie anche alle
devolutions federaliste che avete voluto demandare ai 74 comuni,
questa macchina tende ad acquisire necessità di personale che,
fintanto che non ci saranno regole chiare nel comparto, unico mette
in crisi il sistema, riteniamo che non possiamo continuare a
pensare di esponenzializzare le spese di funzionamento di un 20
percento ogni tre anni perché lo riteniamo un fattore pericoloso di
crescita esponenziale della spesa e non solo, di creazione di un
sistema amministrativo-burocratico che diventa - ma che lo è già
per quanto ci riguarda e per quanto riguarda coloro che
rappresentiamo - un sistema difficilmente sopportabile nella vita
dei cittadini e delle aziende.
Detto questo, credo che possiamo senz'altro dire che si è di
fatto definita con la gestione del bilancio di questi anni - noi
diciamo - una "Valle d'Aosta a due velocità", una Valle d'Aosta che
beneficia dei trasferimenti ricchi e cospicui statali: non dobbiamo
dimenticare che agli oltre 400 miliardi di trasferimenti per
l'alluvione si aggiungono i 500 miliardi per l'IVA da importazione,
che rappresentano ancora oggi nei 1.700 miliardi di entrate da
tributi una cifra importante delle entrate del bilancio regionale,
e questi cospicui trasferimenti permettono alla struttura
dell'Amministrazione di erogare e in qualche maniera di dare
occupazione, quella più pubblica, quella più regionalista: di
regione, di apparato regionale... ad una richiesta di personale, di
assunzione, di domanda di lavoro, però questo crea - e noi siamo
qui a rappresentare quella parte che non beneficia di questo - una
"Valle d'Aosta a due velocità", ripeto, quella molto legata
all'apparato pubblico, alla burocrazia e quella che noi diciamo
essere la stragrande maggioranza che di questi trasferimenti non
beneficia.
È sufficiente dire che i trasferimenti nazionali per i lavori
dell'alluvione si sono indirizzati ad alcune aziende valdostane,
non a tutto il comparto dell'edilizia, per non citare che questo
settore, ma possiamo dire che i malesseri ci sono nell'agricoltura
che non ha visto in questi ultimi due anni un aumento importante
degli investimenti, così come nel turismo e nel commercio facciamo
fatica a sentire questo incremento di risorse, di economia, di
benessere che invece si dovrebbe percepire in tutta la comunità
valdostana perché un bilancio di 3.500 miliardi per 120 mila
abitanti dovrebbe dare quasi individualmente la possibilità di
avere un lavoro sicuro, come diceva il Consigliere Beneforti
prima.
Noi invece assistiamo a tutta una serie di sistemi che vanno in
crisi, credo che nessuno possa negare che in questo istante gli
alberghi della Valle sono in stragrande maggioranza vuoti checché
si abbia un bilancio ricco che viene ridistribuito, ma è chiaro che
alcune risorse non vengono distribuite in maniera costante verso
certi settori, ma piuttosto verso altri.
Diciamo quindi che questo bilancio 2001, pur nella
straordinarietà dell'operazione ENEL e dei trasferimenti nazionali
per l'alluvione, mantiene una scelta politica, anche in maniera
coerente rispetto al programma di legislatura che era stato
presentato, che però noi denunciamo essere da quattro anni una
scelta che porta la Valle d'Aosta a creare due tipi di economia:
quella di serie A e quella di serie B.
In questa nostra affermazione credo che ci sia tutta la nostra
contrarietà a un modello gestionale che ci preoccupa notevolmente e
lo abbiamo detto già nei bilanci precedenti: siamo preoccupati
perché quello che oggi si dà per scontato, le risorse che oggi
abbiamo, in un'Europa che diventa sempre più un'Europa che decide a
Bruxelles, con un'Italia che sempre più si forma in senso federale
e che tende a mettere sullo stesso piano tutte le regioni, anche
considerando le particolarità come le nostre, ma che tende a dare
maggiori spazi di autonomia e di libertà anche ad altre regioni...
evidentemente le risorse del bacino sono queste, noi ci sentiamo
preoccupati perché continuiamo a non vedere quel reale incremento
di valore che un bilancio di questo tipo dovrebbe portare
all'intera comunità valdostana.
Prendiamo atto dell'aumento spropositato della richiesta di
edilizia popolare, di fasce di disagio spaventose in questa Regione
che, con un bilancio di 3.500 miliardi - ma che con le partite di
giro arriva a 5.000 miliardi -, dovrebbe avere i cittadini più
ricchi del mondo in termini di prodotto di incasso pro capite. Così
in realtà non è, ci sono fasce che soffrono in questo momento
economico - ricordo i commercianti, negozi che chiudono,
un'economia in completa trasformazione -, quindi non tutti i
Valdostani beneficiano di questa enorme ricchezza.
Non abbiamo detto nulla di nuovo, credo; l'impostazione di
bilancio che avevate dato all'inizio di legislatura è rimasta
coerente, anche se questo è un bilancio arricchito di
straordinarietà, come quelle che ho ricordato, e riteniamo che
mantenere un bilancio così importante, ma ridistribuito in maniera
parziale sulla comunità valdostana non sia il modello che
auspichiamo.
Reputiamo che la prossima legislatura dovrebbe vedere - almeno
lo auspichiamo - un Governo che affronti il problema importante
delle riforme che non può che partire non da una riforma
finanziaria di bilancio, ma prima ancora da una riforma della
gestione stessa dell'autonomia e di conseguenza da una
rivisitazione dell'intera impostazione di bilancio che deve
assolutamente andare a considerare fasce determinanti per la
creazione di ricchezza di questa Regione. Perché se è vero, come è
vero, che commercio, turismo e agricoltura sono mal serviti e
soffrono in questo momento, è anche vero che sono il volano di
quella economia che poi porta nelle casse regionali le risorse per
pagare l'assistenza sociale, per fare le opere che si dovrebbero
fare, ma che non vengono fatte, che potrebbero mettere nelle
condizioni l'intera comunità di beneficiare di uno straordinario
bilancio come quello che abbiamo appena discusso.
Un bilancio, ripeto, straordinario nei trasferimenti che ci sono
stati quest'anno; per una logica di successione qualcun altro andrà
a verificare nel 2003 cosa è successo nel 2002 e quali saranno i
bilanci 2002. Il 2001 si è distinto sicuramente per una sua
straordinarietà, purtroppo non si è distinto per quelle necessarie,
e preoccupanti perché non arrivano, riforme a far sì che l'economia
valdostana tutta possa beneficiare di questo bilancio.
Président
La parole au Conseiller Piccolo.
Piccolo (SA)
Permettetemi, come ho già fatto gli anni
precedenti in merito al conto consuntivo - grazie anche al fatto di
essere uno dei revisori dei conti, quindi di aver avuto la
possibilità di approfondire con l'Assessore e i funzionari
competenti più da vicino il documento contabile, a differenza di
quanto ha affermato il Consigliere Beneforti -, di esprimere alcune
considerazioni sul documento, anche a nome del gruppo, dal quale
sono stato ampiamente delegato e che ringrazio per la fiducia
accordatami.
Cercherò di contenere il mio intervento premettendo che dovrò
ripetere in parte alcune affermazioni fatte in occasione del
bilancio di previsione del 2001. Vorrei quindi, cercando di essere
il più sintetico possibile e, senza avere la presunzione di
insegnare nulla a nessuno, di evidenziare meglio cosa indicano le
voci più rappresentative del conto e, anche dopo la relazione del
collega relatore, senza avere la presunzione di fare una
controrelazione, ripetere alcune considerazioni.
A proposito delle voci, delle cifre e delle percentuali
contenute nel documento, che sono il frutto del lavoro serrato dei
funzionari preposti - desidero a titolo personale ringraziarli per
l'impegno profuso in questi mesi, in particolare per la
disponibilità che mi hanno riservato in questi giorni pur essendo
oberati di lavoro -, mi preme anzitutto fare, a nome del gruppo
della "Stella Alpina", alcune osservazioni di carattere generale
cercando di dare un contributo a questo dibattito. Da queste prime
considerazioni si può sottolineare che questo conto consuntivo non
si discosta molto dalle previsioni a dimostrazione di una solidità
finanziaria della Regione, ma questo non dovrà certo farci "cullare
sugli allori", anche alla luce degli ultimi tragici eventi: la
chiusura del Tunnel del Monte Bianco, che fortunatamente ha avuto
la sua riapertura, la terribile calamità alluvionale dell'ottobre
scorso, anche questa conclusasi fortunatamente in modo
positivo.
Occorre quindi affrontare da qui alla fine legislatura alcune
problematiche che devono ancora trovare una loro definizione e che
il gruppo della "Stella Alpina" ha più volte evidenziato in
Consiglio, in primo luogo il Casinò, che ha impegnato la precedente
legislatura per tutto un quinquennio, per il quale occorre definire
il problema relativo alla gestione della Casa da gioco di
Saint-Vincent.
Il Casinò rappresenta una delle più importanti fonti economiche
ed occupazionali della nostra Regione, occorre quindi dare
tempestività alle decisioni e alle azioni che portino alla
conclusione della Gestione Straordinaria, soprattutto con rapporti
assidui con il Governo nazionale sempre più in tempi strettissimi
alla luce delle possibili aperture delle altre case da gioco in
Italia.
Un problema a noi molto caro è quello del settore della sanità,
del sociale, che, per esperienza personale, conosco meglio. Occorre
dare effettiva attuazione al nuovo Piano sociosanitario regionale,
piano che nelle sue intenzioni si prefigge anche alcuni obiettivi
ambiziosi che ci auguriamo vengano tradotti in termini pratici
passando dalle intenzioni ai fatti. Va dato atto all'Assessore
Vicquéry di essersi impegnato particolarmente con il nuovo piano
2002-2004 affrontando alcune precise scelte.
L'auspicio è che quanto contenuto nel piano si possa realizzare
in tempi brevi. Voglio fare un riferimento specifico in merito alle
strutture previste per il potenziamento del servizio sul territorio
- mi riferisco al funzionamento dei distretti, alla nomina dei
direttori -, per un migliore servizio più vicino ai cittadini
residenti oltre ad un più razionale servizio per i cittadini
residenti stessi.
Occorre inoltre prestare un'attenzione più incisiva e puntuale
alla cooperazione sociale e al privato sociale, componenti che
saranno sempre più necessarie sia per ridurre la burocrazia
dell'ente pubblico, sia per sfruttarne a vantaggio della
collettività le grandi risorse del volontariato da cui questo
settore è animato e in gran parte promosso. Per non vanificare
l'impegno di persone che prestano la loro collaborazione a titolo
gratuito, è necessario da una parte dare indicazioni e regole
precise riguardo alle attività gestite e al controllo delle stesse
e dall'altra decidere con rapidità i finanziamenti necessari.
Il privato sociale fornisce servizi alla collettività a costi
molto inferiori rispetto a quelli che sopporterebbe l'ente pubblico
per i medesimi servizi. Altro settore delicato è quello dei malati
di mente, si tratta di persone che versano in stato di infermità
mentale i cui familiari e tutori hanno manifestato, oltre che il
proprio disagio per i loro cari lontani dalla residenza, anche il
disagio di doversi recare in istituti fuori Valle nei quali da
tempo i malati sono ospitati, malati che cercherebbero di rientrare
nella loro località di residenza. In questo senso credo che vada
sottolineato l'impegno dell'Assessore che si sta occupando di
questo settore dei malati di mente nella realtà valdostana.
L'ultimo problema sempre in campo sanitario-assistenziale è
quello dell'assistenza rivolta agli anziani, qui mi ripeto ormai da
anni: le microcomunità non sono purtroppo in grado oggi di
soddisfare, né è questo il loro compito, particolari casi di
persone anziane che necessitino di continua assistenza, persone non
autosufficienti e non più assistibili a domicilio.
Le strutture previste per questi casi sono le RSA, la Valle
d'Aosta è purtroppo ancora carente, quindi occorre crearne altre in
prossimità di strutture ospedaliere e poliambulatoriali in quanto è
necessaria la presenza costante di personale medico e paramedico,
personale che non è facile reperire in Valle d'Aosta, come anche i
colleghi ben sanno. A questo proposito occorrerà ragionare, come ho
già detto l'anno scorso, tutti insieme su una migliore applicazione
del francese nel corso dell'ambito di concorsi della sanità.
Turismo: qui molto è stato fatto, molto è ancora da fare.
Occorre creare un miglior coordinamento fra i vari enti che si
occupano di turismo per una migliore offerta turistica. Le APT
credo dovranno ancora trovare radici in Valle d'Aosta e sarà
importante anche il personale che è stato messo recentemente a capo
di questa istituzione. Ci auguriamo che le ultime leggi sul turismo
possano aver risolto il problema, i presupposti sono stati creati,
ma di questo ci facciamo portavoce direttamente nei confronti
dell'Assessore Lavoyer.
Finanza: alla concretizzazione del polo creditizio valdostano
occorre provvedere in tempi brevi, maggiore formazione
professionale, valorizzando al massimo i fondi europei a ciò
destinati.
Università: occorre a parer nostro dare maggiore importanza a
questa struttura.
Occupazione: occorre guardare con attenzione all'occupazione dei
lavoratori part-time che sono sempre più in aumento, mentre
diminuiscono purtroppo gli occupati a tempo indeterminato.
Politica della casa: occorre prestare attenzione a questo
settore, anche alla luce del sempre crescente numero delle fasce
più deboli e degli extracomunitari.
Industria: per questo settore occorre sempre più pensare ad una
diversificazione produttiva, dare maggiore spazio all'imprenditoria
privata evitando che la Regione svolga un ruolo centrale
nell'economia valdostana.
Per quanto concerne l'agricoltura un'annotazione: alla luce
degli ultimi eventi che vedono sempre più penalizzato il mondo
rurale valdostano a causa delle imposte a livello comunitario,
occorre portare avanti un'accorta politica a sostegno
dell'agricoltura di montagna.
Queste erano alcune delle nostre considerazioni in merito ad
alcune problematiche che abbiamo voluto evidenziare in occasione di
questo consuntivo, che non è altro che il frutto del lavoro e
dell'impegno profuso dalla Giunta e dalla maggioranza. Mi auguro
che questo documento costituisca un importante passo per cercare di
dare all'esterno di quest'aula la convinzione che si stia lavorando
in modo nuovo e moderno nell'interesse dei cittadini affinché essi
possano credere ancora nelle istituzioni e nei loro legali
rappresentanti.
Concludo sperando che venga tenuto da parte della Giunta
regionale in debito conto quanto è stato osservato nel mio
intervento e dichiaro per le motivazioni addotte prima il voto
favorevole della "Stella Alpina" al conto consuntivo del 2001.
Président
La parole au Conseiller Tibaldi.
Tibaldi (FI)
Certamente il 2001 è stato un anno importante
quanto difficile per le ragioni che sono state evidenziate da più
parti, in particolare è stato l'anno della ricostruzione dopo la
tragedia dell'alluvione, è stato l'anno che ha visto il forte
impegno da un punto di vista debitorio per l'acquisizione del
comparto ENEL, è stato un anno contraddistinto da questo bilancio
straordinario, quanto meno per i numeri, che oggi viene presentato
al Consiglio.
Vorrei soffermarmi su un aspetto: quello della spesa pubblica. È
vero che nel 2001 sono cresciute le entrate soprattutto per le
ragioni che sono state elencate dal mio collega Lattanzi, è vero
però che sono anche aumentate le spese - e, al di là delle spese
straordinarie, sono aumentate con un'incredibile esponenzialità
anche le cosiddette "spese ordinarie e di funzionamento" - ed è
sulla spesa pubblica che ritengo questo Consiglio e tutti i gruppi
politici debbano fare una riflessione perché, quando si parla di
spesa pubblica, non si parla solo di spesa pubblica regionale, ma
si parla anche di spesa pubblica degli enti locali che dalla
Regione in massima parte dipendono.
È sulla spesa pubblica che registriamo crescenti livelli e qui
facciamo un esempio: la spesa sanitaria è aumentata notevolmente in
questi ultimi tre anni, è vero che le esigenze della popolazione
sono diverse, sono numerose, devono essere affrontate con costanza
e professionalità e soprattutto con tempestività, però è
altrettanto vero che non sempre, a fronte dell'incremento di questa
spesa, abbiamo una corrispondente crescita dei servizi erogati sia
in termini di quantità che in termini di qualità. C'è da dire che,
sempre parlando di spesa, c'è la tendenza - la Regione Valle
d'Aosta e i comuni valdostani lo stanno dimostrando - a contrarre
facilmente mutui e prestiti ed è una tendenza che sta preoccupando
non solo il Governo nazionale, in particolare il Ministero
dell'economia, ma anche altri enti di sorveglianza e di controllo
sugli andamenti della spesa, mi riferisco in particolare alla Banca
d'Italia, alla Banca centrale europea, alla Corte dei Conti e alla
Ragioneria dello Stato.
Più volte sui giornali abbiamo avuto occasione di leggere gli
allarmi lanciati da questi enti o dai loro esponenti di rilievo, mi
riferisco al Ministro Tremonti che ha lanciato l'allarme sulla
spesa regionale non più tardi di una ventina di giorni fa:
"Stop
ai debiti delle regioni"
e la Banca centrale europea che invita
tutti gli Stati che partecipano all'Unione europea ad evitare che
gli enti territoriali vadano a concretizzare sforamenti di spesa a
livello locale. Si lancia quindi un monito e soprattutto si
invitano gli enti locali, regioni e comuni, ad evitare di contrarre
mutui e prestiti, cioè forme di indebitamento soprattutto per far
fronte alle spese correnti, anche perché utilizzare questo metodo è
illegale, come ha detto il Ministro Tremonti, tanto che in questi
caso interviene la Corte dei Conti.
Alle riflessioni sulla spesa pubblica si collega un importante
patto che venne siglato nel 1997: il Patto di stabilità, patto che
deve impegnare non solo gli Stati, ma deve impegnare anche le
regioni e gli enti locali minori che fanno parte di un medesimo
Stato ed è sul Patto di stabilità che vorrei soffermarmi, anche
perché è stato oggetto di querelle fra Regione e Stato
recentemente, dico la Regione innanzitutto perché è la Regione che
ha sollevato una polemica ingiustificata nei confronti dello Stato,
a fine maggio, quando non c'era alcuna ragione di provocarla. Vedo
però con soddisfazione che alla polemica, a distanza di un mese e
mezzo, sul disegno di legge n. 163 fanno seguito dei primi timidi
fatti e sono fatti contenuti nell'articolo 11, dove l'Assessore e
la Giunta hanno inserito una norma che riguarda il Patto di
stabilità per gli enti locali della Regione, una norma prima
assolutamente non prevista né contenuta.
Prima gli enti locali della Regione avevano contabilità e
andamenti finanziari al di fuori di un controllo preciso e
puntuale, oggi, a seguito delle precisazioni che sono pervenute dal
Ministero dell'economia del "Governo Berlusconi", è stato fatto
questo primo importante passo. È un primo importante passo che in
un certo senso riporta la Valle d'Aosta in Italia e in Europa: non
siamo una realtà geografica e politica avulsa dal contesto europeo,
ma esistiamo, anzi siamo nel cuore dell'Europa, quindi le direttive
comunitarie vanno rispettate se vogliamo continuare a far parte
dell'Europa.
Questo articolo 11, che, come dicevo, ha come presupposto una
polemica ingiustificata che si sviluppò a fine maggio con
dichiarazioni assolutamente strumentali da parte del Presidente
della Regione e dello stesso Assessore Agnesod, fa riferimento al
rispetto degli obblighi comunitari.
Si diceva allora:
"Roma non paga, è crisi in Regione"
,
"La situazione è nerissima: tutta colpa dello Stato che sta
bloccando a Roma i trasferimenti che spettano alla Regione
attraverso il riparto dei nove decimi delle entrate fiscali e gli
introiti ex dogana"
. Così sembrava che Roma, secondo le
dichiarazioni che erano state effettuate, bloccasse per ragioni
politiche i flussi naturali e soprattutto le spettanze di cui è
titolare la Valle d'Aosta.
"Aridità delle casse statali"
si
è detto o addirittura
"intervento da parte di qualcuno per far
sì che questa liquidità di cassa non fosse così fluente come è
sempre stata"
. Ripeto solo una dichiarazione dell'Assessore
Agnesod visto che è il diretto interessato in questo caso:
"Da
un mese Roma ha chiuso i rubinetti, segno che anche le casse
statali, nonostante le parole ottimistiche del "Governo
Berlusconi", stanno attraversando un periodo nero..."
- lo
conferma Agnesod -
"... siamo entrati in Europa con Prodi eppure
non avevamo mai avuto problemi di questa gravità. La situazione è
difficile, stiamo cercando di capire cosa stia accadendo, una cosa
è certa: a Roma non hanno liquidità."
A queste dichiarazioni ne sono seguite altre del Presidente:
"I soldi sono nostri e ci spettano, sono nostri e di tutta la
comunità ed è bene che questi soldi vengano riconosciuti come
sempre lo sono stati"
.
C'è da dire che la regolarità dei flussi è stata mantenuta.
Ovviamente il "Governo Berlusconi", per rispettare il patto e per
farlo rispettare alle regioni e alle province e ai comuni che fanno
parte del "sistema Italia", ha dovuto "tirare le orecchie" anche
alla Valle d'Aosta facendo delle precisazioni doverose. Ha
precisato cioè che la mancanza di liquidità lamentata all'epoca
dall'Assessore e dal Presidente valdostani non trova origine
nell'aridità delle casse statali, ma è dovuta ad un'accorta e
scrupolosa procedura di erogazione dei trasferimenti, anche se
qualcuno scuote la testa dissenziente.
È evidentemente che la liberalità di prima nell'erogazione di
questi flussi ha portato ad una situazione di indebitamento dello
Stato che purtroppo gli eredi, noi, e i nostri eredi dovremo pagare
chissà per quanto tempo. Le necessità di cassa della Regione sono
conosciute e sono sempre state conosciute dai tecnici del
Ministero, tant'è che il 21 maggio, ben prima di quelle
dichiarazioni che voi avete fatto, il Ministero aveva provveduto ad
un'erogazione di 23 milioni di euro. Agli amministratori regionali
è stata chiesta una distinzione più marcata fra le voci di spesa
corrente e quelle per investimento, cioè una precisione contabile
che finora non c'era mai stata, un altro punto importante è oggi
riassunto nell'articolo 11 di questo disegno di legge:
"... la
Regione non risulta avere ancora impartito ai comuni le regole per
il rispetto del Patto di stabilità"
. Finalmente lo leggiamo,
anche se è solo una dichiarazione scritta perché merita
attuazione... e dopo ne daremo lettura.
"Le erogazioni dei trasferimenti alle regioni..."
-
concludeva la nota ministeriale -
"... sono da correlare
all'adempimento di alcuni obblighi da parte dell'ente locale,
obblighi che non sono stati ancora adempiuti per quello che
concerne la Regione Valle d'Aosta"
.
Precisazioni che nella loro moderazione fanno capire che
l'inadempimento in realtà non stava a Roma, ma era ad Aosta.
Volevamo sottolinearlo in questa sede non solo perché si parla di
finanze e di consuntivi regionali, ma soprattutto perché, con una
moderata soddisfazione, vediamo che il Patto di stabilità per gli
enti locali della Regione viene oggi inserito nel disegno di legge
n. 163. Questo patto d'altronde ha due funzioni fondamentali: vuole
conseguire un miglioramento dei saldi di bilancio e ridurre il
finanziamento in disavanzo delle spese, cioè ridurre quella
situazione di indebitamento diffuso che caratterizza anche gli enti
locali valdostani, purtroppo c'è un rinvio nel tempo e nelle
modalità di esecuzione e di applicazione di questo patto: la Giunta
regionale stabilirà criteri e modalità per il raggiungimento degli
obiettivi previsti dal Patto di stabilità per gli enti locali della
Regione con un proprio atto successivo che non abbiamo attualmente
modo di conoscere nei contenuti.
Nonostante l'assenza di questa norma, nonostante il mancato
rispetto del Patto di stabilità interno, alla Regione Valle d'Aosta
non sono mai mancati i trasferimenti, tant'è che i flussi sono
tuttora estremamente regolari. Vorrei quindi sottolineare che le
crisi di cassa denunciate a suo tempo non sono ascrivibili a Roma,
ma sono ascrivibili esclusivamente ad Aosta. Qualcuno, purtroppo,
si è divertito a fare una campagna terroristica in questo frangente
dicendo che se mancano i soldi, è colpa del Governo di Roma,
d'altronde siamo abituati: sia che il Governo sia di un colore o di
un altro c'è la facilità a scaricare le responsabilità su chi è
distante dalla sede locale e men che meno a attribuirsele da parte
di chi ha la responsabilità del portafoglio della Regione.
L'articolo 11 va nella direzione di cercare di conseguire questo
risultato, speriamo che alle dichiarazioni, al tenore letterale di
questa norma conseguano anche i fatti e che la spesa pubblica
generale, non solo quella regionale, ma anche quella locale, sia
oggetto di maggior controllo e sia inserita in quell'alveo del
rispetto del Patto di stabilità che concerne tutto il nostro Paese.
Sarebbe bello leggere fra qualche giorno non solamente i titoli del
tipo: "Roma non paga" e "È crisi in Regione", ma "Roma strapaga" e
"La Regione ringrazia", purtroppo sono utopie che ci permettiamo di
dire ad alta voce, che probabilmente non sono condivise da molti di
voi, ma nell'intimo qualcuno sa che, facendo un esame di coscienza,
in realtà l'inadempimento deve ascriverlo a sé stesso, provvedendo,
anche se in ritardo, a rimediare a questo problema.
La seconda considerazione che vorrei fare sul disegno di legge
n. 163 riguarda l'articolo 33, un articolo che va in segno
diametralmente opposto. L'articolo si riferisce ad interventi nel
settore funiviario, oltre ai 16 miliardi che la Giunta ha stanziato
per richiamare i disavanzi di esercizio a favore delle imprese che
gestiscono gli impianti a fune valdostani, qui abbiamo una
sospensione delle rate di mutuo a favore delle medesime imprese.
Per carità, si è verificato uno stato di crisi, ha nevicato poco,
di conseguenza la carenza della materia prima ha comportato un
minor flusso turistico e successivamente un calo agli introiti per
quanto riguarda le imprese di questo settore, ma quante sono state
le imprese colpite da questa crisi? Non solo quelle degli impianti
a fune? Allora perché questa disparità di trattamento fra imprese
di un tipo, quelle che gestiscono gli impianti a fune, e quelle
che, pur essendo penalizzate dalla crisi, non gestiscono gli
impianti a fune?
Mi riferisco ad operatori economici e commerciali di qualunque
genere o comunque titolari di servizi. Questo articolo conferma
quindi quanto ha detto il collega Lattanzi prima: che siamo di
fronte ad una Valle a due velocità, una Valle di serie A e una
Valle di serie B; una parte della Valle che viene tutelata e
rispettata e presa in considerazione perché esercisce attività che
sono degne di maggiore attenzione da parte del potere politico e
una Valle piuttosto dimenticata, una Valle che, nonostante la
crisi, deve sopportare con le proprie forze e con le proprie
sofferenze quelle difficili situazioni quotidiane di mercato
globale, concorrenziale che si presentano di volta in volta.
Noi non vogliamo la Valle a due velocità, vorremmo che la
comunità valdostana fosse trattata in maniera più omogenea. Ma
purtroppo, ancora da questa norma che oggi viene inserita, vediamo
una disomogeneità che è una palese disparità di trattamento e, come
avevamo già avuto occasione di dimostrare, la nostra non
condivisione netta e decisa - presentando una mozione - nei
confronti di iniziative di questo tipo oggi la ribadiamo con
altrettanta decisione. Sono queste e altre ragioni che ci impongono
di non dare voto favorevole al disegno di legge contabile nel suo
insieme: il 163 per quanto riguarda l'assestamento e il 162 per
quanto riguarda il rendiconto.
Président
La parole à la Conseillère Squarzino
Secondina.
Squarzino (PVA-cU)
Il bilancio consuntivo è la fotografia
di un anno di attività di governo e registra fedelmente le realtà e
le decisioni prese. Sarebbe interessante fare una disamina di tutto
quello che è successo e la fotografia riportata da questo bilancio
consuntivo. Molti hanno ricordato alcuni eventi che hanno inciso
sul bilancio - e io non li riprendo - fra questi l'alluvione,
l'acquisizione dell'ENEL con l'apertura di mutui, di debiti.
Sarebbe utile, come strumento per l'analisi di un bilancio, uno
studio analitico - lo propongo all'Assessore Agnesod - che mette in
luce le caratteristiche dei bilanci così come negli anni si sono
formati in modo da individuarne le tendenze. Mi limiterò solo ad
alcune osservazioni avendo chiaro che in queste osservazioni
ciascuno porta i punti che ritiene utile sottolineare.
Per quanto concerne le entrate, risulta chiaramente che le
entrate più significative sono quelle relative al titolo I, con
addirittura un aumento del 12 percento rispetto alle previsioni
iniziali. In queste entrate ci sono sia le entrate derivate da
tributi propri, fra cui l'IRT di cui abbiamo parlato stamani, sia -
capo II - le entrate derivanti da compartecipazioni a tributi
erariali percepiti sul territorio regionale, tributi erariali che
sono legati alla formazione della ricchezza in Valle, questo capo
II del titolo I raggiunge 1.605 miliardi.
L'insieme dei tributi che derivano dalla compartecipazione
raggiunge 1.605 miliardi, se da questi togliamo i 520 miliardi che
costituiscono la quota sostitutiva dell'IVA da importazione,
otteniamo per differenza i famosi 9/10 che lo Stato versa alla
Regione come compartecipazione a tributi erariali riscossi in
Valle, per cui possiamo calcolare l'intero ammontare del reddito
prodotto in Valle e registrato dalle imposte che in questo caso
risulterebbe 1.193 miliardi.
Ma le nostre entrate sono molto superiori perché a queste si
aggiungono, per esempio, i 520 miliardi costitutivi dell'IVA da
importazione, che costituiscono circa tre o quattro decimi
dell'intera somma, per cui possiamo dire che noi recepiamo dallo
Stato i 14/10 circa della ricchezza prodotta in Valle. Credo che
questo sia un dato preciso riguardante le entrate che non va mai
dimenticato quando si affronta il problema del bilancio.
Non vorremmo che questa tassa da IVA da importazione fosse
all'origine di tante titubanze nei confronti della riduzione del
passaggio dei TIR dal tunnel. Credo che si debbano fare i conti con
la realtà. Queste risorse complessive sono molto utili per
garantire la nostra autonomia, ma la filosofia di fondo che
sorregge questa ripartizione è difficilmente trasferibile ad altri
contesti regionali, specie in un'ottica di federalismo fiscale. Lo
Stato infatti ci restituisce molte più risorse di quelle che
derivano dalle tasse che sono riscosse in Regione. È un meccanismo
di distribuzione della ricchezza collettiva che non regge e che
finisce con il danneggiare la nostra stessa economia perché abbiamo
messo in piedi un sistema economico che si fonda su ricchezza
prodotta da altri.
Per quanto riguarda le spese, qui viene indicata la percentuale
delle spese correnti e delle spese di investimento e viene
segnalato come ci sia un miglioramento rispetto agli anni
precedenti di questa ripartizione, nel senso che diminuiscono le
spese correnti e aumentano quelle di investimento però, nonostante
questo cambiamento, le spese correnti sono ancora molto alte e,
anche se le depuriamo delle spese del personale scolastico e della
sanità, si raggiunge il 34,7 percento, quindi è ancora una
percentuale molto alta. Abbiamo avuto modo tutti quanti di vedere
recenti studi che sono stati pubblicati su "Il Sole 24Ore
Nord-Ovest" in cui si analizzano i vari bilanci regionali e, per
quanto riguarda il bilancio della nostra Regione, viene
sottolineato come il peso percentuale delle spese per
l'amministrazione generale registri un aumento ancora molto
forte.
Credo che questo tema delle spese riguardanti le spese per
l'amministrazione generale, quindi depurate da quelle relative al
personale dei settori specifici, debba sollecitare a predisporre
delle verifiche sugli aspetti organizzativi delle modalità di
lavoro, del flusso di informazione delle procedure attuate perché,
se dal punto di vista finanziario si registra un buon risultato
dell'amministrazione in quanto ci sono 4 miliardi di risorse non
utilizzate a fronte di 5.000 miliardi di cassa, dal punto di vista
della risposta che l'utente si aspetta dall'Amministrazione, forse
i risultati non sono sempre così soddisfacenti.
Qui non abbiamo nessun elemento contabile che lo possa
registrare, ma credo che sarebbe interessante anche per
l'amministrazione pubblica cominciare ad inserire un bilancio
consuntivo sulla qualità dell'amministrazione. In tutti i settori
amministrativi pubblici e privati si tende a cercare la qualità del
funzionamento della struttura, la qualità del servizio e credo che
anche la Regione dovrebbe porsi su questa strada, allora sarebbe
possibile accompagnare un bilancio consuntivo con un bilancio che
registri la soddisfazione dell'utente. Questo non è possibile "a
freddo", ma richiederebbe - e vedo che l'Assessore coglie
l'importanza di questo aspetto - che già nel programma di governo,
nel bilancio preventivo si mettesse come uno dei punti
programmatori la ricerca della qualità nell'amministrazione, quindi
che si prevedessero risorse ad hoc, che ci fosse un settore
dell'Amministrazione che si occupasse in modo preciso e specifico
di questa attività, dell'organizzazione funzionale dell'apparato
nei confronti dell'utente.
Credo che l'Assessore Agnesod, che ha già colto di buon grado
l'ipotesi di un possibile bilancio preventivo al "rosa", che metta
in luce le risorse che sono a favore del mondo femminile, forse
potrebbe anche tentare quest'altro tipo di progetto e cioè un
bilancio che metta in luce la soddisfazione e i bisogni
dell'utente. Sarebbe un modo per lasciare un'impronta significativa
del suo lavoro. Riguardando l'analisi delle spese, vorrei
sottolineare le spese riguardanti il terzo settore della sicurezza
sociale, che riguarda la sanità, e la sicurezza sociale, il
Welfare, e qui ho sentito delle valutazioni diverse sulla quantità
di risorse.
Qui registriamo una flessione di risorse in questo settore, se
confrontiamo i dati del consuntivo del 2000 e facciamo la somma
delle risorse per la sanità sia come spese di investimento sia come
spese correnti, otteniamo una cifra di 431 miliardi, meno di quanto
prevede il bilancio consuntivo 2001, spese di investimenti e spese
correnti, 412 miliardi, allora c'è una flessione di queste spese.
Non vorrei che, nel momento in cui l'Assessore si preoccupa di
contenere la spesa sanitaria, faccia un'operazione per cui
appiattisca le spese sociali perché questa è l'operazione che
emerge.
Ritengo che questo fatto, se questa tendenza continuasse,
sarebbe molto grave perché, nel momento stesso in cui c'è la
scoperta di sempre nuove fasce di disagio e di povertà - e lo
stesso Osservatorio della povertà, che l'Assessore fortemente
vuole, indica che c'è questo disagio forte -, non possiamo da una
parte riconoscere che esiste questo disagio forte e dall'altra
sottrarre risorse per rispondere a questo disagio. Quando ci
sentiamo dire che non ci sono i fondi per la sanità e che si spende
troppo, io dico che, dati alla mano, si spende ancora molto
poco.
È chiaro che nel 2001 si è speso molto più per il settore
produttivo e per il territorio, infatti se prendiamo i due settori
territorio e ambiente e sviluppo economico, vediamo che, mentre nel
2000 avevamo 621 miliardi, nel 2001 abbiamo 1.034 miliardi, più di
un terzo della somma complessiva delle risorse che vengono
spese.
Va bene impegnare soldi per l'imprenditoria, per il territorio e
per lo sviluppo economico, ma credo che la tutela sociale e lo
sviluppo delle persone vadano seguite altrettanto attentamente,
altrimenti ci troveremmo purtroppo di fronte a gravi disagi, a
fatti gravi che non riusciamo a spiegare, ma che denotano un
disagio nel vivere sociale che la Regione deve tenere in debito
conto.
Rispetto alla legge di assestamento del bilancio, la legge n.
163, vorrei porre alcune domande su alcuni provvedimenti. C'è un
provvedimento che riguarda l'adeguamento di spese dei programmi
comunitari, ora qui non si capisce come sia possibile che solo a
decisione avvenuta la Regione abbia saputo che il contributo
regionale al programma comunitario era aumentato, per cui deve
adeguarsi. Mi sembra perlomeno strano questo tipo di procedura,
sarebbe interessante avere informazioni al riguardo. Ci sono poi
una serie di rifinanziamenti di alcune leggi di settore che
avrebbero dovuto essere assorbiti nella somma indistinta trasferita
agli enti locali: penso alle aree verdi, al sistema bibliotecario;
ho sempre ritenuto utile, anche nel momento in cui discutevamo la
legge di distribuzione delle risorse di bilancio, inserire risorse
specifiche ad hoc in settori che la Regione ritiene importanti,
indipendentemente dalle scelte fatte dai comuni.
Credo che sia utile mantenere alcuni vincoli di legge di settore
a fronte di progetti specifici, abbiamo visto in questi giorni che
in alcune comunità territoriali è abolito il servizio dei bibliobus
perché i comuni non hanno sufficiente denaro. Qui viene
rifinanziato il sistema
bibliotecario…
(interruzione dell'Assessore Agnesod, fuori
microfono)
… non so se è riferito a questo o ad
altro, Assessore, sto chiedendo, perché sarebbe estremamente
interessante che la Regione, proprio perché vuole garantire un
ugual livello di servizio su tutto il territorio, mettesse risorse
per raggiungere quell'obiettivo che magari i singoli comuni non
percepiscono perché la loro visione del problema è limitata al loro
territorio.
Per quanto riguarda ulteriori impegni nel settore sanitario -
penso agli articoli 14 e 15 - in genere noi vediamo con attenzione
risorse stanziate in questo settore; condividiamo i 50 mila € che
vengono dati all'ARPA per un mutuo per una futura sede, anche se
avremmo gradito un aumento dello stanziamento complessivo perché
ormai l'ARPA deve sempre più confrontarsi con compiti nuovi
riguardo a tutti i problemi che di volta in volta si manifestano.
Penso all'elettrosmog, all'inquinamento atmosferico, all'amianto,
alla diossina, alla radioattività sui ghiacciai e via dicendo,
quindi ha un compito importante per cui, se fossero state aumentate
le risorse, sarebbe stata cosa buona e utile, ma speriamo che
questo avvenga nel prossimo bilancio.
Ci lasciano perplessi alcuni stanziamenti nell'ambito sanitario,
cioè il fatto che si prevedano stanziamenti nell'articolo 15 per il
ripristino e la manutenzione straordinaria di strutture
ospedaliere, rispetto ai quali si dice nella relazione introduttiva
che servono per ulteriori posti letto per la Medicina, ma ulteriori
rispetto a che cosa? Rispetto ai programmi che erano già stati
determinati con l'approvazione del I° e II° lotto di interventi,
lavori che fra l'altro non sono neanche tutti terminati, ma allora
se è una programmazione fatta secondo i "sacri crismi"...
l'Assessore continuamente difende il fatto che bisogna ridurre i
posti letto in Ospedale, guai se qualcuno osa dire che ci sono
pochi posti letto in Ospedale, dunque, di fronte a queste
affermazioni, di fronte al fatto che ci sono piani precisi di
ristrutturazione e di ampliamento dell'Ospedale fatti in base a
queste decisioni, come mai qui si parla di ulteriori posti
letto?
Ripeto: ulteriori rispetto a cosa, sulla base di quali bisogni?
Incominciamo a dubitare allora, come abbiamo sempre dubitato, della
bontà dei programmi di ampliamento e di ristrutturazione
dell'Ospedale, programmi che vengono dati ogni volta come
definitivi e risolutivi per poi scoprire di volta in volta non
rispondere ai bisogni realmente esistenti, oltre al fatto che, a
mano a mano che si avanza, si riscontra che non ci sono le risorse
sufficienti per attuarli. Infatti, sempre in questo articolo 15,
secondo comma, sono previsti dei fondi per quello che riguarda
l'incarico per il completamento di altri progetti: ora si tratta di
opere che erano state inserite nel programma di attività che la
Regione aveva inviato al Ministero per avere l'autorizzazione ad
attingere risorse statali ex articolo 20, opere che erano state
definite in base ai sacri crismi e invece si vede che queste
risorse non sono sufficienti e che queste programmazioni, che
vengono difese a tutto spiano, poi non sono aderenti alla
realtà.
Non capiamo anche perché all'articolo 16 venga trasformato
quello che è un posto in organico in un incarico a tempo
determinato, vogliamo capire quali sono le motivazioni che hanno
spinto a modificare le modalità di affidamento dell'incarico e a
trasformare un incarico che è assimilabile a quello di un direttore
di una scuola in un incarico fiduciario, a noi sembra molto strano
e molto pericoloso; come pure non condividiamo le disposizioni
concernenti l'articolo 18, che riguarda la legge per effettuare i
servizi di soccorso sulle piste di sci da discesa: avevamo espresso
tutte le nostre perplessità già quando questa legge era stata
portata all'attenzione del Consiglio perché ci sembrava che fosse
solo una legge finalizzata a dare dei contributi alle stazioni
sciistiche e che la formula presentata, cioè quella di sostenere i
servizi di soccorso sulle piste di sci da discesa, fosse solo una
modalità per dare dei contributi.
Già allora avevamo chiesto quali erano i paletti, quali erano i
criteri con cui erogare questi contributi e vediamo che di volta in
volta con questa legge i paletti vengono modificati a seconda delle
condizioni perché bisogna fare in modo che quei contributi arrivino
tutti, comunque sia. C'è una decisione che noi condividiamo,
laddove, all'articolo 19, si autorizza la Regione a sottoscrivere
ulteriori azioni della Banca popolare etica, però non è sufficiente
questo articolo per far sì che noi votiamo a favore della
legge.
Président
Puis-je considérer qu'il n'y a plus d'inscrits à
parler? La discussion générale est close.
La parole à l'Assesseur au budget, aux finances et à la
programmation, Agnesod.
Agnesod (UV)
Vorrei dare subito una risposta alla
Consigliera Squarzino. I fondi che sono stati previsti per le
biblioteche si riferiscono all'arredamento della sede della
biblioteca comprensoriale presso la Comunità montana di Verrès, il
contributo è conseguente ad un accordo di programma.
Inizierei a dare alcune risposte per affrontare poi un
ragionamento più complessivo e di valenza politica.
Sulla questione dei revisori, sollevata dal Consigliere
Beneforti, che si lamenta dello svuotamento dei poteri del
Consiglio regionale, noi abbiamo votato una mozione sull'autonomia
nel corso dell'ultima adunanza consiliare... ma questa è competenza
del Consiglio, i revisori vengono nominati in quest'aula, i
consiglieri devono mettersi a fare la verifica e l'analisi, non è
la Giunta che deve andare a dare le informazioni, ma il
consigliere, se lo ritiene opportuno, può chiedere le informazioni
in quanto è nella sua piena autonomia operare delle scelte di
verifica.
Questo è quanto prevede lo Statuto speciale, questa
particolarità ci differenzia da tutte le altre regioni e ci dà la
possibilità di operare in un certo modo. Questo è un aspetto che
secondo me va salvaguardato.
Per quanto riguarda il Patto di stabilità, lo abbiamo inserito
in questo disegno di legge ed è riferito ad una gestione delle
risorse, quindi io credo che l'impostazione data per cui sia
l'Esecutivo, come lo è a livello nazionale ed europeo, a
confrontarsi con le realtà attraverso delle disposizioni, sia
un'impostazione corretta. Questo per quanto riguarda la spiegazione
dell'articolo che è stato inserito così com'è ma, per quanto
riguarda il discorso che è stato affrontato dal Consigliere
Tibaldi, c'è da dire qualcosa in più, da parte mia non c'è stata
polemica sui flussi, quello che ho detto lo confermo: noi abbiamo
avuto due richieste e non era mai successo che non venissero evase,
33 milioni di € e 15 milioni di € a distanza di 15 giorni, sono
documentate, sono agli atti, queste due richieste non sono state
evase e non c'entra nulla con il Patto di stabilità. Ho avuto un
incontro con il Sottosegretario, come hanno riferito i giornali,
avevamo all'ordine del giorno quattro punti.
I flussi di cassa sono originati dalla legge n. 690/81, che è la
nostra legge di disposizioni finanziarie, che è una norma di
attuazione dello Statuto speciale e lo Statuto speciale è una norma
costituzionale, quindi non c'è nessuna finanziaria dello Stato che
preveda qualsiasi tipo di altro meccanismo che possa mettere in
discussione una norma costituzionale, quindi i flussi di cassa ci
devono essere assegnati e ripartiti in base alle esigenze e questi
fondi vengono prelevati da un fondo destinato alla Valle d'Aosta,
non da un fondo comune a Roma: si tratta di un fondo preciso
destinato alla Valle su cui versano le imposte che vengono versate
qui nella nostra comunità dalle imprese, dai cittadini, da tutti
coloro che operano in questa Valle.
Questo aspetto, quindi, è fuorviante andarlo ad inserire nel
contesto di una richiesta che è stata fatta, riferita al Patto di
stabilità, e concordo con il Consigliere Tibaldi che noi abbiamo
poi mandato degli elementi ulteriori per chiarire un equivoco che
si era creato sul trasferimento agli enti locali, perché? Perché
nel 2000 - questo è l'anno di riferimento - il trasferimento agli
enti locali aveva in sé anche le leggi di settore che quest'anno
sono state scorporate. Tutte le risorse delle leggi di settore sono
andate a finire nel fondo comune di trasferimento e questo ha fatto
sì che, rispetto al 2000, aumentassero perché il fondo comune di
trasferimento è tutta spesa corrente, quindi c'era un aumento
incredibile della spesa corrente.
Fatta questa verifica, rapportati i due momenti alle stesse
condizioni e agli stessi criteri, l'aumento non esiste più e quindi
siamo nuovamente in linea. Questo per quanto riguarda il Patto di
stabilità. Non c'era niente che non andava, ma questo non c'entra
nulla con il flusso; su questo discorso bisogna che siamo
estremamente chiari, altrimenti confondiamo le idee alla gente.
Dico di più: il mancato pagamento dei flussi è dovuto a mio modo
di vedere - ma non solo mio perché me lo hanno confermato in sede
romana - ad un momento contingente, ma questo è comprensibile, non
si criminalizza nessuno, c'è stato un momento in cui le risorse
erano scarse e si è atteso che arrivassero in cassa i 730 e i 740
per disporre delle risorse sufficienti, ma questo, sia ben chiaro,
ci è stato detto…
(interruzione del Consigliere Tibaldi, fuori
microfono)
… non è una nota ministeriale, io
dico che, nel momento in cui non abbiamo avuto i trasferimenti,
loro ci hanno detto che era dovuto al fatto che mancavano le
risorse, quindi non ho fatto altro che riportare quella che è la
verità che mi è stata detta dai rappresentanti del Governo. Non
vengo qui a raccontarvi delle storie, questo è stato detto, ma
confrontiamoci, non ho problemi a confrontarmi con chiunque. Non
possono essere confusi i due momenti: una cosa è il Patto di
stabilità, un'altra i flussi di cassa che ci spettano e che sono
molto bassi rispetto alle risorse iscritte in competenza, noi
calcoliamo la competenza e sono tre volte meno i flussi di cassa
che arrivano, la cassa ha questi tipi di andamento. Evidentemente
non possiamo più far fronte a delle competenze che ci arrivano per
quanto riguarda l'applicazione dello Statuto, senza avere risorse,
questo è un comportamento anticostituzionale da parte del Governo
ed è grave perché disattende una norma costituzionale: lo Statuto
della Valle d'Aosta, fino a quando questo rimarrà in piedi...
questa è una norma costituzionale e la legge n. 690/81 è una norma
di attuazione di questa legge…
(nuova interruzione del Consigliere Tibaldi, fuori
microfono)
… la norma sul Patto di stabilità
non c'entra nulla, è una legge ordinaria dello Stato che deriva da
una finanziaria e una norma della finanziaria non può interferire.
Sono due cose distinte, tant'è vero che siamo andati all'incontro
con il Sottosegretario con quattro punti all'ordine del giorno: uno
riguardava i flussi di cassa, uno riguardava il Patto di stabilità
e c'erano altri punti su cui ci siamo confrontati. Detto questo, il
discorso del Patto di stabilità interno è un'azione dovuta perché
il Patto di stabilità è dal 1997 che esiste e da allora non sono
mai mancati i flussi, dei periodi di
difficoltà…
(nuova interruzione del Consigliere Tibaldi, fuori
microfono)
… in questo caso qui si confondono
solo le idee, guarda che sono due cose distinte.
Per quanto riguarda i costi di funzionamento, le spese correnti
sono diminuite anche in cifra assoluta. Abbiamo avuto 25 miliardi
di rinnovo contrattuale, abbiamo avuto 40 miliardi di questi fondi
per la formazione, quindi sono stati 8 miliardi in più in finanza
locale per le spese correnti.
Questo bilancio presenta un avanzo. Non abbiamo voluto operare
sui tributi nuovi; 50 miliardi hanno consentito a questa comunità
di dare questi risultati perché se le entrate aumentano, non è una
casualità. Le entrate sono aumentate e non sono aumentate
casualmente, sono aumentate perché le imprese hanno pagato di più,
il tessuto economico di questa comunità è cresciuto. Il rapporto
PIL, entrate e bilancio regionale è diminuito rispetto al 1990,
rispetto al 1995 e sta diminuendo di anno in anno, questo significa
che il nostro tessuto economico sta dando dei buoni risultati.
Questo è un rendiconto che testimonia la bontà delle scelte
politiche effettuate, la correttezza nella gestione delle risorse,
l'attenzione verso la qualità della spesa - e qui mi riferisco in
particolare al positivo rapporto fra spesa corrente e spesa di
investimento -; l'incremento degli investimenti, che è passato dal
36 al 57, va bene; un contenimento della spesa corrente dal 67 al
43…
(interruzione della Consigliera Squarzino Secondina, fuori
microfono)
… l'importo complessivo delle spese
per investimenti è da leggere 1.911,14 miliardi e non 761, come è
scritto in relazione. Questi numeri testimoniano l'attività e il
volume di lavoro svolto: c'è un incremento del 21 percento degli
investimenti che testimonia il lavoro svolto da questa
Amministrazione. Sono dati che danno la misura dell'impegno profuso
in tutti i settori, incidono sicuramente i lavori di ripristino del
territorio in conseguenza dei danni alluvionali, ma questo
risultato è frutto di scelte politiche, di una politica mirata agli
investimenti, al contenimento di quella parte di spesa corrente
improduttiva, che, quella, è scesa.
Abbiamo voluto scegliere anche la strada di andare nella
direzione di ricostruire il dopo alluvione nel più breve tempo
possibile perché potevamo anche fare un piano di interventi, come è
avvenuto e come avviene tuttora e basta guardarsi attorno, che
andava più lentamente, quindi alcune risorse destinarle comunque a
spesa corrente, invece di fare questi sacrifici e andare a
completare il piano degli interventi nel giro di due anni, questo è
stato l'obiettivo.
Sicuramente si tratta di un anno straordinario in cui le scelte
operate però vanno nella direzione di ripristinare il territorio
che è poi consentire a questa comunità di presentarsi in maniera
adeguata soprattutto nei confronti del settore turistico che è il
settore trainante della nostra realtà.
Nel settore turistico l'osservazione che veniva fatta di poca
attenzione, di poco peso verso questo settore, non è vera, tant'è
che proprio in questa legge finanziaria che stiamo adesso votando
abbiamo 20 milioni di euro, pari a 40 miliardi di lire, destinati
ai fondi di rotazione nel settore turistico, nel settore
alberghiero e commerciale. Questi soldi non finiscono nel settore
degli impianti a fune, ma nel settore alberghiero e
commerciale.
Probabilmente siamo stati in un certo periodo condizionati anche
da fattori esterni, che sono quelli collegati a delle normative
europee, questo non solo da noi, però noi abbiamo anche dei
risultati che ci dicono che proprio in questi settori, per effetto
di questo sviluppo, il comparto ha rappresentato nel 2001 il 57,8
percento dell'occupazione totale, era il 50 percento nel 1993,
nell'industria c'è stato il 13,9 percento ed era l'11,5 percento
nel 1993; la fonte dei dati è la Banca d'Italia, quindi è un
settore che ha avuto uno sviluppo importante, che continua ad
averlo, su cui investiamo delle risorse importanti e sono
documentabili. C'è stato un periodo in cui, come dicevo, per motivi
diversi dalle nostre scelte non si è potuto intervenire, ma io
respingo il discorso che abbiamo degli interventi solo in certe
fasce e non in altre, abbiamo predisposto strutturalmente delle
iniziative che rendono questo sistema competitivo, è un lavoro di
programmazione, è un lavoro di monitoraggio che sta dando questi
frutti e se questi risultati si abbinano al fatto che è migliorata
la capacità di smaltimento dei residui e si rivela nel contempo un
netto miglioramento nella capacità di riscossione, che passa dal 68
al 75 percento, migliora anche la capacità di pagamento che passa
dal 68 al 74,5 percento.
Il risultato positivo del rendiconto 2001 trova riscontro anche
nell'analisi che la Banca d'Italia ha fatto nel suo rapporto
annuale uscito in questi giorni.
Il saldo della bilancia commerciale della Valle d'Aosta è stato
positivo - cito questo rapporto -:
"53,5 milioni di euro a
fronte dei 49,8 del 2000; vi è stata una crescita dell'occupazione
dell'1,6
percento; il tasso di disoccupazione ha continuato
a diminuire: meno 0,3 percento rispetto al 2000 attestandosi al
4,2, il valore più basso dal 1993; per contro, il tasso di attività
nel 2001 è salito al 54,9 percento, il livello più alto dal 1993.
Sono dati che pongono la nostra Valle ai vertici italiani ed
europei"
.
Viene poi fuori il discorso del precario, ma questo discorso non
è una scelta nostra, è la conseguenza di un sistema industriale a
livello internazionale che ha queste regole. Non possiamo sottrarci
a queste regole se non fino ad una certa misura; indubbiamente
siamo in un contesto che non riguarda più solo la nostra Regione,
ma neppure lo Stato italiano e la Comunità europea perché riguarda
un contesto internazionale in cui operano certe regole ed è
all'interno di questo che bisogna essere competitivi e capaci di
creare occupazione.
Il mercato immobiliare è risultato ancora in crescita nel 2001
confermando la tendenza in atto nell'anno precedente, anche sul
versante del credito e della finanza ci sono buoni riscontri, nel
2001 i prestiti bancari sono aumentati, il rapporto fra credito
utilizzato e accordato è risultato pari al 71,4 percento, superiore
di ben 5,8 percento rispetto all'anno precedente, il credito
erogato alle famiglie è cresciuto del 16,1 percento su base annua
rispetto al 9,6 di crescita del 2000, questo incremento è
riconducibile al positivo effetto del contenimento o, meglio, della
revisione e riduzione dei tassi di interessi sui mutui che la
nostra Regione ha fatto con leggi apposite.
Il credito in favore del settore produttivo è cresciuto del 43
percento, nel settore dei servizi c'è stata una crescita del 23
percento. A questi dati si contrappone in maniera interessante -
perché questa poteva essere l'obiezione - una positiva diminuzione
che è proseguita anche nel 2001 dei prestiti in sofferenza, infatti
l'incidenza è scesa al 3,5 contro il 5,1 che esisteva nel 2000,
quindi ci sono meno prestiti in sofferenza.
Un dato significativo per le famiglie consumatrici: si è avuta
una riduzione sempre delle sofferenze del 3,8 percento e per i
finanziamenti a breve hanno beneficiato di una riduzione dello 0,8
percento dei tassi. In generale i tassi a breve termine continuano
ad essere leggermente al di sopra della media nazionale, mentre i
tassi a medio e a lungo termine sono scesi nel corso del 2001, in
particolare dal quarto trimestre del 2001, al di sotto della media
dell'Italia.
Ne emerge un quadro di riferimento, quindi, che ispira fiducia,
che ci soddisfa, che crea le premesse per un costante e continuo
sviluppo. Non solo presentiamo un bilancio in pareggio, ma si
vedono i risultati di riforme e scelte strutturali effettuate in
questi anni, che di anno in anno iniziano a produrre benefici su
basi solide per tutta questa comunità.
Penso di aver dato le risposte a quelle che sono state le vostre
domande, quindi propongo la votazione del bilancio.
Si dà atto che, dalle ore 18,25, presiede il Vicepresidente
Lattanzi.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Per rispondere a due quesiti che ha posto la
Consigliera Squarzino. Il primo riguarda l'articolo 15 rispetto al
quale chiede a cosa sono destinati questi ulteriori letti. Si
tratta di 8 letti dell'ala nord che saranno destinati
indicativamente come struttura polmone per esigenze di traslochi in
corso d'opera, fondamentalmente la Medicina, però l'impostazione è
questa. Sono soldi che si rendono necessari per portare a pari
dignità strutturale rispetto alle altre ali anche questo secondo
piano dell'ala nord-est.
Rispetto alla progettazione del triangolo, si rende necessario
adeguare la progettazione della Dialisi, Nefrologia e settore
endoscopie, anche a seguito di numerosissimi incontri che sono
intervenuti fra le parti: Assessorato, azienda USL e Responsabile
della Nefrologia, associazioni dei nefrologi e dei dializzati, ad
un progetto, che era datato e che doveva essere rivisto secondo
l'impostazione che va per la maggiore di questi tempi, che prevede,
per sintetizzare, la presenza dei medici al centro del sistema in
modo da poter controllare tutti i letti dei dializzati e
razionalizzare i servizi. Rispetto all'articolo 16, non si tratta
di una trasformazione di un posto di organico perché non esiste
oggi questo organico, ma è semplicemente tout court la
riproposizione della normativa che è andata in scadenza. Questo
nell'attesa di assumere delle decisioni definitive rispetto non
solo al coordinatore degli asili nido, ma a tutto il sistema della
gestione delle politiche minorili.
Presidente
La parola all'Assessore all'istruzione e
cultura, Pastoret.
Pastoret (UV)
Ripeterò quanto aveva già detto il collega
Agnesod in risposta alla questione che la collega Squarzino aveva
evidenziato relativa al sistema bibliotecario.
La posta che si trova iscritta è relativa a questa questione.
Alla fine del 2000 la biblioteca di Verrès è stata traslocata
presso un nuovo immobile e, in base a quanto stabilito dall'accordo
di programma che era stato sottoscritto fra l'Amministrazione
regionale e la Comunità montana Evançon - delibera n. 203/1997 -,
si conveniva che l'arredamento relativo alla sede della comunità
montana sarebbe stato a totale carico della comunità stessa, mentre
quello della biblioteca comprensoriale avrebbe dovuto essere a
carico dell'Amministrazione regionale e finanziato con contributo
pari alla percentuale massima prevista dalla legislazione vigente,
quindi al 70 percento. La biblioteca è stata recentemente fornita
del nuovo arredo a seguito di un appalto, la Regione deve
provvedere a coprire la sua parte rispetto alle necessità derivanti
da questo accordo di programma.
Per quanto riguarda invece le considerazioni sul bibliobus, do
delle informazioni che mi sono state fornite dalle collettività
locali. La decisione di non effettuare più il servizio di bibliobus
è legata al fatto che ormai una grande quantità di comuni ha la
biblioteca comunale sul proprio territorio, quindi questi comuni
hanno ritenuto di non dover avere un doppione. Certo, si è creato
un problema per alcuni comuni che sono scoperti, che stanno
trattando in questo periodo per vedere di risolvere questo problema
con la possibile assunzione del servizio di bibliobus a carico
della Comunità montana Walser, che ha la biblioteca in
ricostruzione.
