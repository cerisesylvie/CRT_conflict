Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 362 del 24 febbraio 2021 - Resoconto
OGGETTO N. 362/XVI - Interrogazione: "Differenze tra il piano
vaccinale predisposto dall'Azienda USL e il piano vaccinale
approvato dalla Giunta regionale".
Bertin (Presidente) -
Punto 11 all'ordine del giorno. Per
la risposta l'assessore Barmasse, ne ha facoltà.
Barmasse (UV) -
In quanto alle differenze che
intercorrono tra il piano vaccini predisposto dall'azienda USL e
approvato il 22 dicembre 2020 e il piano regionale vaccinale
anti-Covid approvato con delibera di Giunta regionale n. 51 del 21
gennaio 2021, si precisa: che l'azienda USL ha predisposto una
prima bozza che è stata implementata via via con le interlocuzioni
e le decisioni che sono state assunte nel tempo e da ultimo da
parte del Gruppo tecnico di coordinamento attività vaccinale
Covid-19, nel frattempo costituitosi in data 4 gennaio 2021; che
l'azienda USL ha trasmesso formalmente il piano vaccinale il 14
gennaio 2021 con nota dell'Assessorato alla sanità salute e
politiche sociali e al Presidente della Regione, ma non ha
approvato tale piano.
Le differenze tra la bozza del piano vaccinale anti Covid-19
dell'azienda USL della Valle d'Aosta, richiamato per la prima volta
in un comunicato stampa aziendale del 22 dicembre 2020 ed il piano
regionale definitivamente approvato con DGR n. 51/2021, dipendono
sostanzialmente dai tempi nei quali sono stati redatti. Il piano
aziendale era stato pensato ancor prima che fosse chiaramente
definita a livello nazionale la campagna vaccinale e dal lavoro del
gruppo tecnico di coordinamento attività vaccinale Covid-19,
nominato dal Commissario dell'azienda USL su indicazione del
Presidente della Giunta regionale.
Le differenze sostanziali che si rilevano nel piano approvato
con DGR 51/2021 stanno: nell'analisi più accurata dei dati di
popolazione, suddivisa per fascia d'età e per zona; nella
semplificazione del percorso del piano, riducendo il numero di fasi
dalle quattro del piano strategico nazionale, vaccinazione
anti-Sars-Cov2-Covid-19 del 12 dicembre 2020 a due, distinte in
fase A e B; nella attuazione del piano della comunicazione che
rientra tra le azioni di comunicazione istituzionale della
Presidenza della Regione per l'anno 2021, di concerto con i
competenti uffici dell'azienda USL; nella previsione
dell'operatività di sottogruppi di progetto composti da profili
professionali o di ruolo nelle rispettive organizzazioni, deputati
alla gestione di tematiche specifiche come logistica, informatica,
gestione operativa, eccetera.
Inoltre, il piano regionale approfondisce e dettaglia i seguenti
argomenti prevalentemente relativi all'organizzazione della fase B,
vaccinazione di massa. Punto A: allestimento logistico e
strutturale dei centri di vaccinazione; punto B: definizione dei
compiti delle figure professionali che costituiscono le unità che
operano all'interno delle postazioni vaccinali; punto C: alla
registrazione dei dati; punto D: alla formazione del personale e
all'informazione della popolazione e dei gruppi di interesse; punto
E: all'operatività del piano dei vaccini con identificazione e
articolazione di sottogruppi con indicazione della funzione degli
obiettivi da perseguire. Sottogruppi di progetto per la logistica,
per la piattaforma informatica, per la gestione operativa delle
vaccinazioni.
Oltre questo posso anche dire che ovviamente il tipo di vaccino
influisce purtroppo pesantemente sull'andamento della
programmazione, perché voi sapete che certi tipi di vaccini hanno
delle indicazioni e altri ne hanno delle altre. La fornitura del
vaccino non dipende da noi, ma dipende ovviamente dalla Protezione
civile, quindi in base ai tipi di vaccini che ci vengono forniti,
dobbiamo un pochettino tarare il tiro sul tipo di popolazione.
Sapete anche che il vaccino di AstraZeneca, che fino all'altro ieri
era indicato per la popolazione "in buone condizioni di salute fino
a 55 anni" con una circolare del Ministero di ieri è stato portato
a 65 anni e anche per persone che hanno una patologia che potrebbe
portare anche delle conseguenze gravi, se si infettassero di SARS e
quindi sviluppassero un Covid-19.
Quindi la necessità di questa campagna vaccinale, non dal punto
di vista logistico ma sulle indicazioni e sui
cluster
che
vengono utilizzati, cioè per sottoporre la popolazione alla
vaccinazione, devono ovviamente e necessariamente variare in base
al tipo di vaccini, alla quantità di vaccini che ci stanno
somministrando e all'indicazione sui vaccini delle persone da
vaccinare con quei vaccini.
Presidente -
Per la replica il consigliere Manfrin, ne ha
facoltà.
Manfrin (LEGA VDA) -
La ringrazio Assessore per aver
fatto un largo
excursus
su quello che è il piano vaccini,
che però era solo marginalmente oggetto di questa interrogazione,
la quale in realtà verteva sulle differenze fra un piano vaccini
annunciato, come lei saprà e l'ho riportato nell'interrogazione, il
22 dicembre. Il 22 dicembre 2020 è uscito un comunicato stampa
dell'azienda USL che diceva, tra le altre cose: "Le incombenze
logistiche, trasporto, consegna, stoccaggio, conservazione dei
vaccini, fanno parte del piano vaccini predisposto dall'azienda USL
e approvato in questi giorni". Ora, "in questi giorni" significa
probabilmente nei giorni precedenti il 22 di dicembre. Quindi il 22
di dicembre la USL dice: "abbiamo approvato il piano vaccini".
Io ho telefonato alla USL per avere notizie di questo piano
vaccini e il problema è che il piano vaccini non c'era. Allora, se
io faccio una comunicazione pubblica dicendo che c'è un piano
vaccini che prevede tutta una serie di operazioni, sulla base delle
quali io poi vado a eseguire la campagna vaccinale, mi aspetto che
questo piano ci sia. Non c'è! E immagini la mia sorpresa quando
vedo una delibera di Giunta, la n. 51 del 25 di gennaio, che ci
dice che Il piano vaccinale anticovid è stato adottato con
deliberazione di Giunta regionale del 25 di gennaio. Vuol dire che
il piano è stato annunciato ed è stato definito come approvato il
22 di dicembre e un mese dopo in realtà poi è effettivamente
arrivato.
Io non so questo a cosa sia dovuto, però lei Assessore ci dice
che era una bozza, ma qua non ci dice che è una bozza, ci dice che
era stato approvato. Non so di chi sia la responsabilità di questa
comunicazione, ma effettivamente può immaginare che un minuto dopo
in cui esce una comunicazione di questo tipo in un periodo come
questo, ci sono tutta una serie di soggetti che sono interessati a
capire quando sarà il loro turno o quali sono le previsioni di
vaccinazione, e se un piano vaccini non c'è è inutile
annunciarlo.
Io le chiedo, Assessore, di parlare con la USL, di fare in modo
che questi annunci e questa malattia della "annuncite" venga
guarita, perché altrimenti siamo qui ad annunciare, magari non so,
di aver sconfitto il Covid-19 e poi magari verrà sconfitto tra due
anni; non capisco sinceramente quale sia la rispondenza fra quello
che viene annunciato e quello che effettivamente è.
Anche sulla questione dei soggetti da vaccinare ce ne sarebbe da
dire. Giustamente lei ha fatto un accenno ad AstraZeneca, perché
vede, io ho letto il piano vaccini, lei dice che è prevista la fase
A dove è stato semplificato, ci sono una serie di persone previste,
pare che siano in corso vaccinazioni anche su soggetti differenti
rispetto a quelli che sono i soggetti previsti. È chiaro che
giustamente, come dice lei, ci arrivano varie tipologie di vaccino
che possono essere applicate in un caso o in un altro su differenti
tipologie di soggetti, però è chiaro che se si dichiarano a piano
alcuni soggetti e poi in effetti queste vaccinazioni vengono
effettuate a altri soggetti, qualche discrepanza c'è; ma su questo
avremo modo di approfondire.
Le chiedo soltanto un impegno in questo senso, Assessore: si
finisca la politica degli annunci e si annuncino le cose quando ci
sono concretamente e non quando sono soltanto delle bozze.
