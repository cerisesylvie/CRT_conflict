Classificazione
ASSISTENZA SOCIALE



Oggetto del Consiglio n. 1923 del 19 ottobre 2022 - Resoconto
OGGETTO N. 1923/XVI - Interrogazione: "Informazioni sulla
presenza del fenomeno dell'Hikikomori sul territorio
regionale".
Marguerettaz (Presidente) -
Punto n. 28 all'ordine del
giorno. La parola all'assessore Barmasse.
Barmasse (UV) -
Penso che sia anche l'occasione di
conoscere questa problematica che penso non sia così nota a
tutti.
Faccio una premessa: la risposta è stata elaborata anche con
l'apporto della Sovrintendenza agli studi in quanto il mondo della
scuola è quello che per primo intercetta i casi di ritiro sociale e
di Hikikomori. La prima domanda chiede "Se l'Assessorato sia a
conoscenza del fenomeno denominato Hikikomori": il fenomeno del
ritiro sociale e dell'Hikikomori in particolare sono oggetto di
attenzione da parte dei servizi socio-sanitari, poiché è una
condizione che sta coinvolgendo un sempre maggior numero di minori
e loro famiglie, spesso in primis intercettati dalla scuola, e
presi in carico dai servizi di psicologia e neuropsichiatria
infantile.
I dati in aumento raccolti dai suddetti servizi specialistici
confermano quanto la pandemia e le restrizioni di mutamenti sociali
a essa collegati abbiano rappresentato un fattore scatenante o
peggiorativo di sintomi che afferiscono a disturbi internalizzanti
come ansia e fobia, disturbi del tono dell'umore, depressione
eccetera.
La seconda domanda: "Se esistono dei dati sul fenomeno relativo
nella nostra regione": a oggi non si dispone di una raccolta
sistematica di dati nello specifico sul fenomeno dell'Hikikomori,
tuttavia nel corso dell'anno scolastico 2021/2022, in accordo con
la Sovrintendenza agli studi e i servizi socio-sanitari, è stata
realizzata un'attività di mappatura con l'obiettivo di mettere a
confronto i dati sugli alunni in ritiro scolare provenienti dalle
scuole e dai servizi socio-sanitari.
Nella mappatura è emerso che nell'anno scolastico 2021/2022 sono
stati seguiti da uno o più servizi 57 minori di età tra i 12 e i 18
anni per disturbi che compromettevano il funzionamento e la
frequenza scolastica.
I quadri clinici, seppur non tutti inquadrabili nel fenomeno di
Hikikomori, evidenziano situazioni complesse dove si intrecciano
difficoltà relazionali familiari con difficoltà emotive,
comportamenti dei minori.
Per quanto riguarda, invece, la popolazione adulta, il fenomeno
a oggi non assume una dimensione rilevante e i pochi casi
conosciuti sono per lo più associati ad altre patologie
psichiatriche.
La terza domanda chiede "Come l'Assessorato abbia affrontato gli
eventuali casi rilevati sul territorio regionale": le situazioni di
ritiro sociale di Hikikomori hanno richiesto interventi
multidisciplinari flessibili con l'obiettivo ultimo di stabilire un
riadattamento della relazione esistente tra i compiti evolutivi e
il contesto di crescita del minore al fine di supportarlo nella
ripresa del proprio percorso evolutivo, attualmente bloccato;
indispensabile in tale senso il lavoro sinergico con la famiglia,
la scuola e i servizi socio-sanitari, poiché le variabili da
considerare sono molteplici, tra cui si annoverano ad esempio
l'epoca e la modalità di esordio del ritiro, individuazione di
eventi precipitanti, le relazioni intra familiari, nonché le
tipologie di risposte ai bisogni del minore e della sua famiglia:
psicoterapia familiare o individuale, attività laboratoriale in
piccolo gruppo, farmacoterapia se presente comorbilità.
Con riferimento alla collaborazione con le istituzioni
scolastiche, la recente DGR 898 del 29 agosto 2022 - concernente le
prassi di collaborazione per i casi di disabilità, situazioni di
disagio evolutivo e DSA in ambito scolastico - prevede nell'ambito
dei bisogni educativi speciali e con riferimento agli alunni in
ritiro scolare o ritiro sociale volontario, cioè l'Hikikomori, una
particolare attenzione nella rimodulazione della progettazione
curricolare in un'ottica personalizzata, anche mediante la
compilazione di un piano didattico personalizzato, e la
costituzione di un gruppo di lavoro integrato tra scuola, famiglia
e professionisti.
Sempre con riferimento alla realtà scolastica, a partire
dall'anno 2020-2021, grazie alla collaborazione con la
Sovrintendenza agli studi e con l'Ordine degli psicologi della
Valle d'Aosta, sono stati previsti dei fondi specifici alle scuole,
su richiesta delle stesse, per la realizzazione di progetti
d'ampliamento dell'offerta formativa e di formazione per il
personale docente, per strutturare in modo più efficace
l'intervento psicologico nelle scuole, anche rispetto a situazioni
di ritiro sociale.
Allo stesso modo sono state organizzate formazioni rivolte ai
docenti in un'ottica di prevenzione del fenomeno della dispersione
scolastica e del disagio giovanile e di individuazione precoce dei
sintomi associati, disturbi internalizzanti.
Infine, vi è una collaborazione recente tra la Sovrintendenza
agli studi, l'Università della Valle d'Aosta in relazione a un
progetto di ricerca per la promozione dell'inclusione
socio-educativa di adolescenti e giovani adulti valdostani con
fragilità psico-emotive e situazioni di svantaggio.
Da segnalare come i servizi siano anche in collegamento con
l'Associazione Hikikomori Italia e con la referente
dell'Associazione della Regione Piemonte per un confronto e per
l'attivazione di eventuali contatti di auto-mutuo aiuto tra le
famiglie.
Presidente -
Per la replica, il collega Manfrin.
Manfrin (LEGA VDA) -
Grazie, Assessore, per la sua
risposta, che è assolutamente esaustiva e di cui la ringrazio.
Purtroppo, come giustamente ha detto, è un fenomeno poco conosciuto
e quindi era utile porre l'accento e illuminare la risposta da
parte della nostra Regione rispetto a casi che sicuramente
necessitano di una risposta. Credo che siano dei dati sicuramente
preoccupanti, nel senso che ci ha detto che i 57 casi che lei ci ha
citato non sono tutti riconducibili a questa fattispecie, ma che
comunque, all'interno di questi 57 minori, fra i 12 e i 18 anni, vi
sono dei casi che sicuramente sono riconducibili all'Hikikomori e
non so se magari potenzialmente altre tipologie di questa patologia
possono aver colpito degli altri minori che non sono stati
intercettati; è difficile perché l'Hikikomori effettivamente
impedisce poi di uscire dalla propria stanza e quindi
effettivamente la prima rete di difesa è proprio la scuola che vede
mancare il minore alle lezioni e quindi segnala la questione alla
famiglia ed evidentemente anche ai servizi, però avere un percorso
per poter affrontare al meglio questa patologia, soprattutto a
fronte dell'impennata di casi; era un fenomeno - e credo che il
nome lo sottolinei - che ha avuto origine in Giappone e che
purtroppo si è diffuso a causa della pandemia, purtroppo tanti
ragazzi hanno maturato questa sorta di psicosi nell'uscire dalla
propria stanza, nel confrontarsi con il mondo e preferiscono
confrontarsi o con il cellulare oppure rimanere a giocare con
videogiochi all'interno della propria stanza, magari dormendo poco
e male, magari mangiando o non mangiando.
Quindi un fenomeno importante su cui porre l'accento e magari su
cui andare a fare degli approfondimenti per capire effettivamente
quale percentuale di ragazzi rispetto a questi 57 minori è stata
colpita, quali sono stati i percorsi e soprattutto quale efficacia
hanno avuto i percorsi adottati su questi giovani.
