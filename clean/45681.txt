Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 2336 del 19 aprile 2023 - Resoconto
OGGETTO N. 2336/XVI - Approvazione del piano triennale degli
interventi contro la violenza di genere per il periodo 2023-2025 ai
sensi dell'articolo 3 della l.r. 4/2013.
Marguerettaz (Presidente) -
Prego Colleghi, possiamo
riprendere i lavori. Punto n. 5 all'ordine del giorno. Per la
presentazione dell'atto, la parola all'assessore Marzi, ne ha
facoltà.
Marzi (SA) -
Il Piano triennale degli interventi contro
la violenza di genere è il documento che fissa gli indirizzi e
definisce le priorità delle azioni da adottare per il
raggiungimento degli obiettivi di cui alla legge regionale
4/2013.
Il Piano, in conformità con le linee di intervento del Piano
strategico nazionale, prevede d'intervenire sulle seguenti aree: la
prevenzione, con azioni e iniziative di formazione e
sensibilizzazione e comunicazione, volte a tutta la comunità locale
per sradicare abitudini, stereotipi e pregiudizi che ancora oggi
connotano il fenomeno della violenza di genere; la formazione
continua degli operatori di settore che intervengono in prima linea
nella lotta al fenomeno, cioè le forze dell'Ordine, gli psicologi,
gli assistenti sociali, oltre a figure strategiche come i medici di
medicina generale e i pediatri, che, in virtù del loro ruolo e
della loro professione, possono meglio intercettare le situazioni,
e la protezione e il sostegno, con interventi di presa in carico e
sostegno delle capacità e potenzialità delle vittime, la cui
vulnerabilità ed esposizione alla violenza è aggravata dai processi
d'impoverimento sociale ed economico.
Questo sottende a un costante e continuo lavoro di rete con
diversi soggetti, formali e informali, che collaborano a vario
titolo nell'ambito della lotta alla violenza di genere per la
condivisione di strategie e buone pratiche.
Ultimo: l'Osservatorio, per definire modalità e interventi volti
alla rilevazione complessiva del fenomeno che interessa il
territorio valdostano.
Presidente -
Ha chiesto la parola il collega Padovani, ne
ha facoltà.
Padovani (FP-PD) -
Il Piano in discussione oggi è
sicuramente molto importante, perché mira a prevenire, contrastare
e ridurre gli effetti di una piaga che tocca la nostra regione
quanto il nostro Paese. Lo è perché la violenza di genere, che già
ha una dimensione visibile purtroppo estremamente rilevante, è un
fenomeno che, per una moltitudine di ragioni, resta in larga parte
sommerso e che vive e si nutre della minimizzazione quando non
della negazione e del benaltrismo.
Se, come dice l'OMS, una donna su tre è colpita da una qualche
forma di violenza, intesa, in base all'articolo 1 della
dichiarazione ONU sull'eliminazione della violenza contro le donne,
come ogni atto di violenza fondata sul genere che provochi un danno
o una sofferenza fisica, sessuale o psicologica alle donne, incluse
le minacce e la coercizione o la privazione arbitraria della
libertà, è evidente come il tema sia da prendere di petto, mettendo
da parte quello che io chiamerei "Vittimismo maschilista" che si
posa come una coperta sulla nostra società.
I dati, oltretutto, sono fortemente a ribasso, perché le
violenze si consumano principalmente all'interno delle mura
domestiche e da quelle il più delle volte non escono. Moltissime
sono le donne infatti che non denunciano e che rimangono in
situazioni di pericolo, spesso per paura di ritorsioni da parte del
maltrattante.
La mancanza di libertà di espressione e la paura di esporsi
spesso derivano da comportamenti violenti: nel momento in cui la
paura s'insinua all'interno di una relazione, il conflitto non è
più paritario, ci si trova di fronte al binomio insano di un
dominatore e di un dominato.
Il maltrattamento e il sentimento di paura che ne consegue
possono sfociare in un danno psicologico profondo, danni fisici
permanenti o addirittura la morte; esso compromette l'equilibrio
sia dell'individuo che della famiglia a livello psicologico,
emozionale, fisico ed economico, con ripercussioni su tutta la
comunità.
I bambini e gli adolescenti cresciuti in famiglie violente
presentano più spesso problemi comportamentali, con maggiore
rischio nella loro vita di episodi di suicidio, abuso di sostanze,
bullismo e altri comportamenti antisociali.
A questo va aggiunto che, oltre a un enorme costo sociale e
umano, riscontrabile in diversi momenti e luoghi della vita di una
persona, la violenza rappresenta anche un costo economico per
l'intero Paese, parliamo di spese sanitarie, giudiziarie e mancata
produttività sul lavoro delle vittime di violenze.
Per dare un dato, secondo la ONLUS Weworld, dieci anni fa il
costo stimato per l'Italia era di quasi 17 miliardi di euro, mentre
l'Istituto europeo per l'uguaglianza di genere, partendo dal caso
inglese, ha stimato un costo per il nostro Paese di circa 13
miliardi di euro, circoscritto alla sola violenza domestica, cioè
alla violenza perpetrata da chi ha un rapporto affettivo familiare
con la vittima.
A quanto appena detto, si sommano poi i cambiamenti avvenuti nel
periodo pandemico, quando la Valle d'Aosta ha registrato un aumento
del numero di donne che ha denunciato la propria condizione di
violenza domestica.
Tra stalking, maltrattamenti in famiglia, violenza sessuale e
Revenge Porn, in quattro anni in Valle d'Aosta sono raddoppiati i
reati.
Nel 2022 il Tribunale di Aosta ha trattato 145 casi, nel 2019
erano 76, 72 nel 2020 e 109 nel 2021; numeri preoccupanti
confermati da quelli forniti dal Centro antiviolenza e dalla Casa
Rifugio Arcolaio.
Il quadro generale e questi numeri possono e devono aiutare una
reale presa di coscienza collettiva su quanto questo fenomeno nel
nostro Paese rappresenti un vero e proprio problema strutturale e
non un'emergenza occasionale, problema che vogliamo affrontare qui
attraverso un primo passo, non decisivo ma certamente importante,
come il Piano triennale degli interventi contro la violenza di
genere. Dico che è importante ma non decisivo perché a questo Piano
andranno date gambe.
Venendo al piano in sé, questo è stato costruito grazie alle
risultanze sia delle attività dei sottogruppi di lavoro attivi in
seno al Forum, sia dei focus group coordinati dall'Università della
Valle d'Aosta, appositamente attivati per una costruzione
partecipata del piano stesso. Qui voglio ringraziare tutte le
persone che ci hanno lavorato.
Il Piano si sviluppa in tre aree tematiche, la prima è quella
della prevenzione: la prevenzione è e deve essere senza dubbio il
punto cardine dal quale partire, se vogliamo che la situazione
cambi in futuro.
Rientrano all'interno di quest'ambito le campagne di
informazione, sensibilizzazione e prevenzione. Anche in virtù dei
risultati ottenuti nei tre anni precedenti che si reputano in
questo senso molto positivi, si ritiene quindi necessario
conservare e implementare questa modalità, con l'obiettivo di
stimolare una nuova cultura contro la violenza che, in modo
prioritario, aiuti a far uscire le vittime dall'isolamento in cui
spesso sono confinate e contribuisca anche alla riduzione della
spaventosa percentuale delle donne che preferisce il silenzio.
Tra le azioni previste citiamo:
l'individuazione di forme di collaborazione con i professionisti
della comunicazione presenti a livello regionale, per coprogettare
iniziative che mantengano viva l'attenzione sul tema in maniera
costante e il finanziamento di progetti antiviolenza di prevenzione
e d'informazione contro la violenza di genere, dando loro maggiore
forza nello stimolare il cambiamento;
l'implementazione della rete dei soggetti pubblici e privati per
la realizzazione d'iniziative sul territorio tra loro coordinate e
in sinergia anche con i progetti antiviolenza, campagna di
informazione sociale da realizzarsi in concomitanza con la Giornata
mondiale contro la violenza sulle donne e in altri periodi
dell'anno;
la promozione di azioni di sensibilizzazione contro la violenza
assistita su web, fattore certamente da non sottovalutare, specie
in questo momento storico, ma anche di attività dedicate ai
giovani, come l'educazione nelle scuole e verso l'intera
popolazione;
la lotta preventiva alla violenza di genere si sviluppa poi
prevedendo azioni di collegamento degli interventi regionali in
materia di legalità e sessualità, creando spazi di dibattito
pubblico, progettando un sistema di monitoraggio delle azioni
comunicative messe in atto e mappando gli interventi già in
essere.
Per quanto attiene invece alla seconda area d'intervento, si
vuole soprattutto progettare percorsi formativi volti a raggiungere
gli obiettivi specificati dal Piano, relativi in particolare alla
formazione di tutto il personale interessato a queste tematiche,
creando, ad esempio, una Summer School in grado di facilitare il
costante aggiornamento e approfondimento delle competenze tecniche
e normative richieste ai diversi operatori per svolgere le proprie
funzioni.
La terza area tematica prevista dal Piano è quella dedicata alla
protezione e al sostegno, perché se è vero che negli anni in Valle
è stata costruita una buona rete attiva sia nell'area della presa
in carico, sia per quanto concerne tutte le azioni inerenti alla
violenza di genere, è altrettanto vero che questa rete deve essere
curata costantemente, intervenendo in modo che non vadano perse le
buone pratiche sviluppate. In quest'ottica, ad esempio, è
fondamentale il coinvolgimento stabile di alcune figure
professionali del territorio, come i medici di medicina generale o
i pediatri di libera scelta. Rientrano sempre in quest'ambito la
realizzazione di progetti individuali di sostegno e accompagnamento
delle donne vittime di violenza che intraprendono un percorso di
autonomizzazione e di inclusione sociale e l'attivazione di un
servizio di presa in carico degli uomini autori di violenza di
genere e, per quegli uomini che denunciano episodi di violenza e di
disagio, la creazione di gruppi di ascolto e confronto e spazi a
loro dedicati. Il gruppo avrebbe il compito di sostenere e di
permettere il confronto e di essere spunto d'intervento
nell'educazione e nella prevenzione delle violenze di genere.
Infine l'ultima area riguarda l'Osservatorio. A livello locale,
la struttura regionale competente si occupa della raccolta delle
schede predisposte e date in uso alle agenzie segnalanti, per
rilevare i dati relativi agli accessi delle donne vittime di
violenza nell'arco temporale di un anno. In questo senso le azioni
previste dal Piano riguardano il proseguimento della raccolta dei
dati relativi ai flussi e l'individuazione, con gli operatori di
tutte le agenzie segnalanti, dei passaggi procedurali per il
conferimento e la gestione dei dati condivisibili - va ricordato
infatti che in merito alla raccolta dei dati, permane la questione
legata alla privacy - con l'obiettivo finale di realizzare un
archivio unico regionale dei dati relativi alle donne vittime di
violenza accessibile a tutte le agenzie segnalanti.
Tutte queste aree sono fondamentali per la creazione di una
risposta coordinata e completa alla violenza di genere nella nostra
regione.
Il Piano triennale è stato sviluppato in collaborazione con
esperti e professionisti del settore, per garantire che gli
interventi siano efficaci e siano basati sulle migliori evidenze
disponibili.
Siamo consapevoli che ci sono ancora molte sfide da affrontare e
che bisogna continuare a lottare insieme per un'uguaglianza reale
tra uomini e donne.
Ecco perché questo Piano è importante e perché deve diventare
una priorità per la nostra regione. Insieme possiamo lavorare per
migliorare la vita delle donne vittime di violenza, ma soprattutto
impegnarci, tramite i nostri comportamenti, le nostre azioni e
l'educazione soprattutto delle prossime generazioni, ma anche delle
altre, affinché questo fenomeno, drammatico per la nostra società,
finisca.
L'obiettivo deve essere quello di lavorare affinché non ci sia
più bisogno di un piano per la sensibilizzazione e la lotta a
questo fenomeno.
Fino a quando questo non sarà possibile, invece, dovremo
trattare questo tema come assolutamente prioritario, partendo da
qui, dall'approvazione di piani come questo.
Dalle ore 16:33 riassume la Presidenza il presidente
Bertin.
Bertin (Presidente) -
Si è prenotato il consigliere
Manfrin, ne ha facoltà.
Manfrin (LEGA VDA) -
Arriviamo alla discussione del
presente Piano, dopo un percorso di Commissione, che ci ha visto
approfondire, in maniera sicuramente importante, questo documento;
ed è bene sgombrare il campo, lo abbiamo detto e abbiamo dichiarato
anche pubblicamente questa mattina, la Lega si è battuta a livello
nazionale - così come a livello locale, ma il livello nazionale è
sicuramente quello più evidente - per contrastare ogni forma di
violenza e sicuramente parlare di ogni forma di violenza e di
contrasto, perché non esiste una violenza buona e una violenza
cattiva, ma tutte le violenze sono sbagliate, crediamo che
l'approccio sia assolutamente utile e importante.
Abbiamo voluto avere un approccio sicuramente molto costruttivo
rispetto a questo Piano e, come sicuramente i colleghi hanno potuto
apprezzare, abbiamo voluto fornire una serie di spunti, una serie
di modifiche, una serie di migliorie, a questo Piano che riteniamo
sia carente per alcuni versi e sovrabbondante per alcuni altri.
Questo Piano però, purtroppo, contiene anche delle criticità,
criticità per alcuni versi più evidenti, criticità per altri versi
un po' più nascoste, ma sicuramente speriamo di poter contribuire a
farle e a renderle utili e note.
Cominciamo con il titolo, questo Piano triennale si chiama Piano
triennale degli interventi contro la violenza di genere, e qua lo
hanno detto tutti quelli che sono intervenuti, hanno dimenticato un
pezzo, per il periodo 2022-2024.
Quindi sostanzialmente oggi andiamo ad approvare un Piano di
prevenzione che dovrebbe disciplinare quest'attività tra il 2022 e
il 2024.
Credo non sarà sfuggito alla maggior parte di noi in quest'aula
che siamo nel 2023 e proprio per questo motivo credo che sia
assolutamente necessario andare a dire che questo Piano nasce già
vecchio, perché un Piano che s'intitola 22-24 che viene provato nel
2023, evidentemente contiene tutta una serie d'iniziative, a
cominciare dal titolo, che sono già passate.
Quindi questa mi pare una cosa che è nei fatti, abbiamo un Piano
sotto gli occhi che nasce già vecchio, e lo si vorrebbe spacciare
per nuovo, ma purtroppo un Piano nuovo non è.
Questa però non è la prima volta, già la volta scorsa il Piano
era arrivato con gigantesco ritardo e lo avevamo già contestato,
questa è la seconda volta.
Il fatto che questo Piano sia vecchio non risulta soltanto dal
titolo, "Piano 22-24", bensì per esempio, leggendolo e
sfogliandolo, potrebbe trovare fra gli obiettivi dell'area tematica
della formazione il seguente obiettivo: "Dotare gli operatori di
settore di strumenti professionali adeguati e la presa in carico
degli uomini autori di violenza".
Quindi c'è questa disposizione specifica che prevede, a seguito
dell'approvazione di questo Piano, di adottare questo tipo di
azione; correttissimo, ma c'è un però.
Comunicato stampa: "Aosta venerdì 13 marzo 2023. Avvio del
progetto di formazione per operatori di settore a contatto con
uomini maltrattanti, attività di definizione e divulgazione di un
modello di presa in carico individuale o di gruppo degli uomini
autori di violenza".
Allora la domanda che sorge è: scusate, ma un Piano che contiene
e dice: "Un'azione sarà quella di fare della formazione e fare
delle azioni perché si prendano in carico gli uomini maltrattanti"
e poi quest'azione viene già fatta prima che venga adottato il
Piano, obiettivamente io mi faccio due domande: o quest'azione qui
viene fatta a prescindere e ha qualcosa che non è previsto nel
Piano, eppure qui c'è scritto, oppure non c'è bisogno di adottare
un Piano, perché le azioni che sono contenute, a prescindere dalla
loro approvazione, vengono comunque messe in campo lo stesso.
Questa, obiettivamente, è una questione.
Scusate, ma quando noi andiamo a definire e ad approvare una
legge, ad esempio quella dei dehors, che dice che da un certo
periodo si potranno prorogare i dehors, se uno l'ha già fatto, è al
di fuori di quello che viene disposto per legge. Lo può fare?
È una domanda che mi pongo, quindi qui abbiamo un Piano che
contiene delle azioni che dovrebbero mettersi in campo che sono già
state fatte; allora è un Piano già vecchio o un Piano inutile.
Ma proseguiamo: questo Piano ha tutta una serie di lunghissime
premesse che riportano dei dati, che riportano alcune cose; noi
sappiamo - lo abbiamo visto durante gli approfondimenti di
Commissione, lo abbiamo detto più volte - che il Piano di
prevenzione fonda le sue radici nella Convenzione di Istanbul, ne
siamo tutti consapevoli.
C'è un passaggio che è contenuto in questo Piano che non viene
recepito: gli autori di violenze e/o le vittime sono per il 30%
vittime o autori stranieri, quindi abbiamo una composizione della
popolazione valdostana che è di circa il 10% e gli autori delle
violenze sono il 30%, vuol dire che uno straniero commette il
triplo delle violenze che vengono commesse da un Italiano.
Questo non so per cosa sia dovuto, a fattori culturali, non ho
idea di quale sia il tipo di propensione verso queste azioni, però
il problema è che, evidentemente, c'è tutta una serie di criticità
che vengono ricondotte... per esempio che avvengono nei Paesi
stranieri e che sono previste nella Convenzione di Istanbul e che
qui non vengono riconosciute. Nei Paesi stranieri sono purtroppo
all'ordine del giorno alcune delle cose, che adesso vi leggerò, che
sono contenute nella Convenzione di Istanbul.
Dice la Convenzione: "Riconoscendo con profonda preoccupazione
che le donne e le ragazze sono spesso esposte a gravi forme di
violenze, tra cui la violenza domestica, le molestie sessuali, lo
stupro, il matrimonio forzato, i delitti commessi in nome del
cosiddetto onore e le mutilazioni genitali femminili, che
costituiscono una grave violazione ai diritti umani delle donne e
delle ragazze, il principale ostacolo di raggiungimento della
parità dei sessi".
È molto grave che questo Piano non dica una parola su questo
problema, soprattutto quando l'incidenza degli autori della
violenza è così importante fra gli stranieri, e credo che
quest'Aula abbia sotto gli occhi quello che purtroppo è un fatto di
cronaca molto pesante, occorso poco tempo fa, che è quello di Saman
Abbas, la ragazza pakistana che voleva vivere all'occidentale e che
per questo è stata uccisa dai suoi parenti.
Per quale motivo non inserire uno specifico capitolo che
riguardi la prevenzione di questo tipo di azioni e soprattutto che
riguardi il fenomeno degli autori di questo tipo di violenze?
Non c'è niente, all'interno del Piano di prevenzione non c'è
mezzo richiamo a questo pezzo di Convenzione di Istanbul. Quindi
cosa significa? Che questo problema per noi non esiste? Che non si
devono approfondire quelli che sono gli autori né qual è la
modalità e quali sono le azioni che vengono messe in campo per
avere una prevenzione specifica? Io credo che sia sicuramente molto
grave.
E ancora, questo l'abbiamo già visto ma è utile ricordarlo: fra
gli obiettivi, viene citata una fantomatica Carta della
comunicazione come protocollo operativo.
Per quale motivo? Perché si vuole sostanzialmente imporre un
tipo di comunicazione agli organi d'informazione - e questo è già
stato oggetto per esempio di un comunicato stampa nelle scorse
settimane - che sostanzialmente non è preventivo della violenza, ma
vuole fare proprio una comunicazione specificamente politica su
questo tema; questo però si scontra con una norma fondamentale, e
ve lo dico, per obbligo, da giornalista.
Sulla questione della comunicazione esiste un testo unico dei
doveri del giornalista al quale tutti i giornalisti devono
attenersi e quindi non c'è Carta della comunicazione che tenga e
non c'è imposizione che tenga che possa andare a imporre una
comunicazione diversa da quella che viene fatta, perché i
giornalisti devono rispettare il testo unico dei doveri del
giornalista. Nessuna Carta della comunicazione possibile.
Ho apprezzato nell'intervento del collega Padovani, che ha
magicamente riacquistato la favella, il fatto che si faccia un
passaggio sugli uomini e si dica che il Piano triennale degli
interventi contro la violenza di genere riguarda anche gli
uomini.
Il problema, collega Padovani, è che lei ha citato questa parte
di prevenzione come se fosse uno dei leitmotiv di questo Piano.
Ora io non so se lei ha contato le pagine di questo Piano, ma
sono 33 pagine; allora visto che annuisce, mi saprebbe anche dire
quanto spazio occupa la parte dedicata agli uomini? Credo che lei
non lo sappia, glielo dico io, sono due righe, due righe di una
tabella peraltro, quindi mezza pagina, e in queste due righe di
mezza tabella in 33 pagine di Piano si dice "Sempre più emergono
denunce di violenza e disagio da parte degli uomini e gli spazi a
loro dedicati sono pochi o inesistenti".
Però, a fronte di questo, viene detto anche qui, cioè viene
detto chiaramente anche in questo Piano, che ci sono e sempre più
emergono delle denunce di violenza e disagio da parte degli uomini,
eppure non ci sono spazi a loro dedicati e non ci sono azioni che
vadano nella direzione di trovare degli spazi a loro dedicati.
Io questo lo trovo assolutamente grave.
Ci sarebbero moltissime altre cose da dire, vedo che
l'attenzione è scarsa, magari potrò poi andare a parlarne più
avanti, però credo che difficilmente, approvando un Piano con
quello che vi è contenuto oggi così com'è, potremmo dire di aver
fatto un buon lavoro.
Prevenire la violenza è assolutamente necessario, pianificare
come prevenire la violenza è indispensabile, ma farlo con degli
strumenti che hanno un sapore da una parte mutilato, perché non
contiene alcune parti e alcune parti sono già vecchie e superate,
e, dall'altra, perché mancano delle parti importanti rispetto al
restante 50% della popolazione, noi crediamo che sia assolutamente
sbagliato, non necessario e che non porterà al raggiungimento degli
obiettivi che ci si è prefissati.
Ecco perché abbiamo presentato, come gruppo Lega, una serie di
emendamenti che ci auguriamo possano venire accolti e che riteniamo
possano migliorare e di tanto il Piano.
Presidente -
Si è prenotato il consigliere Perron, ne ha
facoltà.
Perron (LEGA VDA) -
Innanzitutto comincio con una
doverosa precisazione, perché i tempi sono quelli che sono.
Nessuno ha intenzione di sottovalutare la gravità delle ignobili
(perché sono ignobili) violenze fisiche e sessuali delle quali sono
vittime le donne, ovviamente quando sono vere. Quindi cominciamo
con questo, perché purtroppo sappiamo che poi le parole sono
strumentalizzate spesso, specie sui social, quindi cominciamo con
questo.
La nostra critica a questo Piano fin dall'inizio è stata
incentrata sul fatto che questo Piano soffre, a nostro giudizio - e
io cercherò almeno non dico di convincere perché è impossibile, ma
quantomeno far ragionare su alcuni temi -di presupposti ideologici
che sono mascherati qua dentro.
Non bisogna andare molto lontano, basta leggere il titolo e poi
le prime parole della premessa, perché infatti quando uno legge il
titolo: "Piano triennale degli interventi contro la violenza di
genere", poi guarda la prima riga della premessa e legge "È
violenza contro le donne ogni atto di".
Allora fatemi capire, perché non l'abbiamo chiamato Piano
triennale degli interventi contro la violenza sulle donne? Sarebbe
molto semplice, chiaramente non piacerebbe alle femministe, chiaro,
e a una certa narrazione politica.
Quindi questo è già chiaramente il primo segno per chi vuole
guardare, perché uno si chiede: ma allora gli uomini non sono mai
oggetto di violenza domestica?
Esistono casi così? Sono documentati? E se ci sono, sono
compresi in questo Piano oppure no?
Per fare un esempio nel 2022, prendendo titoli di giornale che
sono tutti documentati - così mettiamo qualche dato, tanto per dare
qualche elemento in più, ovviamente i titoli di giornale non sono
un Tribunale, noi siamo garantisti sempre, però ti dà un'idea - a
livello italiano ci sono stati 239 casi presunti di stalking,
minacce, lesioni, estorsioni e tentativo di omicidio compiuti da
donne verso uomini.
Sempre nel 2022, sempre da articoli di giornale, trovati i
conteggi on-line, 122 presunti casi di maltrattamenti, abusi,
violenze o uccisioni di minorenni o anziani per mano di donne,
questi sono i dati. Quindi casi del genere ci sono ma chiaramente
vengono ignorati.
Rientrano invece in questo Piano - e su questo abbiamo
introdotto emendamenti - da risposta data in Commissione dalla
responsabile scientifica del Piano, tutti i comportamenti di odio
omofobo, dove le vittime sono uomini. Questa è la risposta che ci
ha dato la responsabile scientifica.
Questo è interessante: gli uomini rientrano in questo Piano in
quanto hanno un diverso orientamento sessuale, quindi questo
renderebbe inutile l'istituzione di nuovi piani osservatori per la
legge successiva di questo stampo, che è la legge contro
l'omotransfobia; già, in teoria, uomini, omosessuali in questo
caso, possono rientrare in questa legge, e questo ce l'hanno detto
in Commissione.
Ma chiaramente due bandiere di parte ideologiche sono meglio di
una, quindi le leggi saranno due.
Un altro problema, tra l'altro, che è annoso, riguarda il fatto
che, per identificare uno stato di emergenza, si parte da denunce e
querele che vengono fatte, mentre esiste purtroppo in questi casi
un'ampia casistica di false accuse domestiche in cui le denunce
presentate vengono archiviate, assolte o prosciolte.
In particolare, casi del genere, e penso di non dire nulla di
nuovo, sono particolarmente numerosi a fronte di casi di
separazione coniugale, in cui le accuse di abusi e maltrattamento
sono del tutto strumentali e finalizzati ad arrecare forte danno
all'ex partner per togliere la patria potestà all'uomo. Credo che
chiunque di noi abbia conoscenza di casi di questo tipo. Dati che
ho trovato sono addirittura molto alti di questo tipo di
archiviazione, addirittura si parla tra il 70 e il 95% di querele
false sul totale.
Questi sono dati che trovate, tra l'altro, nel convegno
dell'Associazione nazionale familiaristi italiani del 2010. Questi
dati sono conosciuti da dieci anni, c'è un grave problema di accuse
false.
Quindi dovremmo sempre essere indotti a una certa oggettività
quando si parla di queste cose, poi è chiaro che la cautela e
l'oggettività vengono meno quando una parte politica utilizza
volutamente queste tematiche per soddisfare i propri bacini
elettorali, i propri comitati, le proprie associazioni, che hanno
radici in questo caso in alcune correnti di pensiero, se non volete
chiamarle ideologie.
In questo caso abbiamo tutto il campo del femminismo, quello di
stampo socialista, marxista, ne esisteva anche uno liberale ad
esempio, sono quattro-cinque i tipi di femminismo che ci sono,
basta studiare un po' di sociologia, ci sono i manuali.
C'era quello liberale che voleva le pari opportunità, come
giustamente il suffragio universale, parità salariale eccetera, ne
abbiamo parlato anche la scorsa volta, è in Costituzione,
chiaramente, poi c'è quello marxista che è quello degli anni 60 e
70, poi c'è il femminismo radicale, che ritiene che la violenza
sulle donne sia un elemento fondante della nostra società. Questo
tipo di femminismo è convinto di ciò, per cui stupro, molestie e
abusi rientrano nell'oppressione sistematica delle donne.
Quindi non è una questione accidentale, secondo questa visione
del mondo - che non è la nostra -, non è un caso che le donne
subiscano violenze, è proprio il sistema che porta a questo.
Ebbene, questo tipo di femminismo radicale che si presta a numerose
critiche, è assolutamente presente in questo Piano, è una delle
visioni che stanno dietro a questo Piano; bisogna vederle,
ovviamente, bisogna studiarlo e analizzarlo.
Ecco perché si sposa perfettamente con la Sinistra. Oggi è la
Sinistra che parla di rovesciare il sistema patriarcale; già
sentito? Capitalismo e sistema patriarcale, già Engels ne parlava,
ma oggi è questo, ecco perché la Sinistra fa battaglie di questo
tipo, dietro a questo retroterra culturale.
Quindi dagli anni 80, è già stato ampiamente teorizzato che le
nuove battaglie e la nuova rivoluzione non si fa più con i
proletari, ma si fa con le idee e con queste idee.
Noi oggi vediamo semplicemente quello che è stato teorizzato,
applicato dai partiti della Sinistra che poi portano sul campo
queste cose.
Il primo tassello di questa concezione deve essere fatto dove?
Nelle scuole.
Bisogna prendere i ragazzi, i bambini quando sono giovani e dare
loro dei nuovi input.
Il primo tassello ce l'abbiamo proprio qua, con lo sradicamento
degli stereotipi di genere, attenzione alle parole, lo so che
diventa un qualcosa che sembra stucchevole e noioso ma le parole
hanno una grande importanza.
Quello che il Piano prevede nel campo della formazione e nel
campo della scuola e della formazione nella scuola primaria,
comprese le maestre, sono progetti che riguardano lo sradicamento
di stereotipi di genere.
Allora io chiedo ai colleghi e chiedo all'assessore Marzi in
questo caso ma anche all'assessore Guichardaz che si occupa di
istruzione o a chiunque altro voglia spiegarci questa cosa qua, che
cosa volete andare a fare esattamente nelle scuole?
Questi progetti che cosa faranno in sé? Ci spiegate perché e
come vogliono smontare gli stereotipi di genere? Vorremmo saperlo
prima di votare una legge, perché gli interventi vanno lì. Quindi
attendo la risposta.
Faccio notare, tra l'altro, che questa legge prevede 305.000
euro annui dal 2013.
In dieci anni significa che siamo a circa 3 milioni di euro per
questa legge; non è una critica, è una constatazione.
Di questi 3 milioni di euro in dieci anni, ogni anno ci sono 60
mila euro di formazione, 40 mila + 20 mila da due articoli diversi
per chi si guarda la legge di riferimento, non il Piano, il Piano
nasce dalla legge, non è un'entità a sé, perché la fonte primaria
in questo caso, gerarchicamente più alta, è la legge, non il
Piano.
Sono 60 mila euro annui, in dieci anni 600 mila euro.
Sono cifre interessanti, immagino che possano interessare chi ha
una gran voglia di fare formazione. Ci sono certamente enti
prontissimi a fare formazione su questi temi, con soldi pubblici
chiaramente, e andare nelle scuole, chiaramente.
Allora io chiedo di spiegare a tutti - se il Consiglio ancora ha
una funzione democratica e di discussione e non semplicemente in
cui si viene qua e si schiaccia i pulsanti - di spiegarci, visto
che è questo che volete fare, che cosa andrete a fare e a dire
nelle scuole, riguardo agli stereotipi di genere, ai bambini, alle
famiglie e agli insegnanti che voi andrete a formare, come se
fossero tutti un branco di deficienti che per decenni non hanno
fatto altro che stortare le ambizioni delle povere bambine.
Spiegatecelo, per favore, questo vogliamo, che ce lo
spieghiate.
Presidente -
Consigliera Minelli ne ha facoltà.
Minelli (PCP) -
L'atto amministrativo concernente
l'approvazione del Piano triennale degli interventi contro la
violenza di genere 22-24 è stato scaricato dal governo regionale il
31 agosto dello scorso anno, già in ritardo rispetto ai termini
previsti, considerato che il Piano precedente, quello del 2015, era
scaduto nel 2019. Poi la bozza, l'atto amministrativo è approdato
nella competente Commissione consiliare a settembre, oltre sette
mesi fa.
Una permanenza in Commissione molto lunga che, a nostro avviso,
ben poco ha aggiunto in termini di sostanza a quanto era stato
proposto ma che, sicuramente, è servita a rallentare anche
strumentalmente un documento che è necessario approvare, vista e
considerata la situazione della nostra regione.
Un atto la cui approvazione anche la maggioranza evidentemente
non ha ritenuto di dover sollecitare, tant'è vero che abbiamo
dovuto chiedere, anche con delle iniziative consiliari, che facesse
il suo percorso, al di là del periodo della
prorogatio
.
Abbiamo visto in questi anni dei disegni di legge, anche delle
proposte di legge, degli atti amministrativi essere approvati con
grande celerità, ma, tant'è, ci sono degli argomenti che non sono
considerati prioritari, a volte a ragione, altre volte meno,
soprattutto quando si tratta di documenti come questo che hanno
fatto un iter negli organismi deputati, non soltanto all'interno
del Consiglio, ma c'è stato anche l'organismo deputato che ha
lavorato a lungo a questo Piano, mi riferisco al Forum, in cui sono
rappresentate sia la maggioranza sia la minoranza, oltre a
molteplici altri soggetti.
Sta di fatto che arriviamo alla primavera del 2023 per approvare
un documento che è stato scritto nel corso del 2019.
Il fenomeno della violenza di genere, in particolare di quella
contro le donne, ha assunto in questo periodo nella nostra regione
delle proporzioni più ampie, che richiedono una presa in carico più
strutturata da parte delle istituzioni.
I dati più recenti indicano infatti un peggioramento.
Secondo quanto è stato riferito dal dottor D'Ambrosi, sostituto
Procuratore di Aosta, al settimanale Sette del Corriere della Sera,
e riportato in un articolo del 24 marzo scorso, quindi sono dati
recenti, in Valle d'Aosta nel 2022 si sono registrati 17,2 casi di
violenza di genere ogni 100.000 abitanti, ciò che ci porta a essere
la seconda regione peggiore d'Italia, solo la Sicilia ci supera con
17,4 casi su 100.000 abitanti.
Qui stiamo parlando di casi conclamati, rilevati attraverso
delle denunce.
A questo, come sappiamo dai numerosi studi che ci sono sul tema,
occorre poi aggiungere il sommerso, le violenze di vario genere che
non vengono, per vari motivi, e sappiamo anche bene alcuni di
questi quali sono, denunciate.
Il quadro è dunque un quadro preoccupante, nonostante sentiamo
spesso - anche in quest'aula lo abbiamo sentito - affermare che non
c'è certezza e contezza esatta del fenomeno, che si tende a
ingigantirlo e non capisco bene a vantaggio di chi e di che cosa si
tenga a ingigantire un fenomeno che, invece, deve essere
contrastato in ogni modo.
L'approvazione del Piano è dunque urgente e secondo noi
occorrerà anche mettere in campo presto tutte le risorse
necessarie, propedeutiche alla stesura del Piano successivo, che
non deve poi subire dei ritardi.
Da parte nostra, fin dalla prima illustrazione del documento in
Commissione, esprimendo una valutazione di ordine generale, avevamo
detto chiaramente che questo documento andava approvato celermente,
considerato che alcuni aspetti, quelli soprattutto riguardo ai
dati, erano un po' superati, e crediamo anche che per il futuro ci
voglia una modalità di raccolta dei dati più incisiva e sulla base
di quelle metodologie che si adottano a livello nazionale.
Entrando nel merito di alcuni contenuti del Piano, crediamo che
per l'area tematica della prevenzione, nella fase di attuazione del
Piano stesso, sarà importante chiarire bene la parte della
formazione e dell'informazione; riteniamo che la prima, la
formazione, dovrà essere ben implementata nel momento in cui
saranno applicate le azioni che il Piano prevede.
Abbiamo osservato che le scuole non sono attualmente
rappresentate all'interno del Forum e che quindi non c'è una
partecipazione attiva delle stesse in quest'ambito che sarebbe
opportuno prevedere per il futuro Piano.
Si potrebbe proporre all'Università della Valle d'Aosta di
inserire nei programmi formativi di Scienza della formazione
primaria e di Scienze dell'educazione dei moduli sulle tematiche
degli stereotipi, collegati al genere, al fine di sostenere e di
facilitare l'inserimento di questo tipo di educazione nel percorso
scolastico.
La nostra posizione è diametralmente opposta rispetto a quella
che abbiamo sentito illustrare poco fa, non entro nel merito perché
non devo spiegare proprio niente, io non ho scritto il Piano, io
condivido le azioni che sono state...
Collega Perron, quando avrà la parola, lei dirà quello che
vuole. Io le faccio presente che i rappresentanti della minoranza
nel Forum non eravamo noi, li avevate voi, quindi le osservazioni
di quel tipo andavano fatte nella corretta sede.
Io non devo spiegare proprio nulla... Presidente, non so se lei
ritiene che vada bene così, sennò vado avanti.
Per quanto riguarda il capitolo protezione e sostegno,
condividiamo gli obiettivi ma chiediamo anche che nella fase di
attuazione si suddividano bene i compiti, che non possono essere
demandati tutti al Centro antiviolenza o alla Casa per le donne
maltrattate, che già di loro si fanno carico di una buona parte
delle azioni da portare avanti.
Nel complesso il Piano ci sembra funzionare ma, certo, occorrerà
mettere in campo anche delle risorse adeguate, intendo anche delle
risorse di tipo finanziario, chiarendo quanto può arrivare dal
livello nazionale e quanto può essere messo in campo dalla Regione,
anche per quelle azioni specifiche.
Come già evidenziato, riteniamo che il Forum debba lavorare con
impegno - quindi chi ha poi scritto materialmente la bozza che ci è
stata sottoposta - ai fini di un futuro Piano più strutturato e
incisivo, che sia pronto al momento della scadenza di quello che
oggi approviamo.
Pur con alcune riserve che sono state evidenziate, il nostro
voto a questo Piano sarà favorevole.
Presidente -
Si è prenotata la consigliera Foudraz.
ricordo che sono stati depositati quindici emendamenti del gruppo
della Lega e due sub emendamenti, uno della maggioranza e uno della
maggioranza; del gruppo PCP, rispettivamente emendamenti che
incidono sugli emendamenti n. 2 e 5 della Lega. La parola alla
consigliera Foudraz.
Foudraz (LEGA VDA) -
Solo per un fatto personale, anche
se non sono stata citata direttamente con nome e cognome ma
indirettamente, perché io sono una rappresentante dell'opposizione
che fa parte del Forum permanente contro le molestie, sono stata
nominata dalla capigruppo, però solo in data 15 novembre 2022.
Il Piano è stato - come ha giustamente detto la collega Minelli
- scaricato e assegnato alla Commissione competente a fine agosto
dell'anno scorso, io non facevo parte ancora di quel Forum,
pertanto quello che mi sono trovata è un lavoro già fatto e già
avviato in precedenza, quindi io non ho potuto dare il mio
contributo.
Volevo solo fare questa specifica e questa precisazione.
Presidente -
Collega Minelli per mozione d'ordine.
Minelli (PCP) -
Per mozione d'ordine, semplicemente per
specificare che io non ho chiamato in causa la collega Foudraz, so
benissimo quando è stato preparato il Piano, ho detto peraltro che
era stato elaborato nel 2019, ma in quel momento la minoranza era
rappresentata dalla collega Spelgatti, che credo che nel forum
abbia potuto far sentire la sua voce e portare le posizioni del suo
gruppo.
Presidente -
Altri? Consigliere Perron.
Perron (LEGA VDA) -
Voi non sapete niente... non ci
sono...
(
voce di un Consigliere, fuori microfono)
Presidente -
Consigliere...
Perron (LEGA VDA) -
...Non sapete niente, non ci sono le
colonne d'Ercole... Adesso... L'ho fatto io prima, pari, va
benissimo. Non ci sono le colonne d'Ercole fuori Pont-Saint-Martin,
non so se ve l'hanno già detto, chiaro? Negli Stati Uniti un
personaggio, si chiama Matt Walsh, ha fatto un filmato che è
diventato famosissimo che si intitola...
(voce di un Consigliere, fuori microfono)
...
Ah, non ve ne frega niente? Infatti siete delle
ignoranti funzionali, adesso ve lo spiego e ve lo dimostro! Non vi
interessa chiaramente, portate dentro delle idee che nemmeno
conoscete, ma nemmeno le vostre conoscete, immaginatevi quelle
degli altri!
C'è un personaggio che si chiama Matt Walsh che ha fatto un film
che è diventato famosissimo che si intitola "What is a woman", che
cos'è una donna, in cui va a chiedere alle femministe e a
professori di gender studies cos'è una donna e non sanno
rispondere, perché se dicono che una donna è biologicamente donna,
fanno arrabbiare tutto il lato LGBTQ che vede nei transessuali,
uomini che diventano "Donne", delle donne vere, mentre se invece
rispondono che l'essere donna puoi cambiarlo quando vuoi, fai
arrabbiare tutte le femministe, che vengono definite TERF, si vada
a cercare... Studiate! Studiate queste cose qua, perché non è acqua
calda questa roba, studiate, non le conoscete nemmeno voi!
Comunque sia, per continuare su questo tema... io sono veramente
allibito del livello, non c'è nessuno che risponda, né gli
Assessori... tra l'altro, abbiamo un Assessore all'istruzione, mi
risponda: "Che cosa volete andare a fare nelle scuole?" non è che
vi sto chiedendo la luna, se non me lo dite voi!
Gli stereotipi di genere, mi spiegate cosa sono e cosa volete
andare a insegnare nelle scuole alle maestre che fanno quel lavoro
magari da 30 anni? Ce lo spiegate?!
Tra parentesi le maestre sono al 99,3% donne.
Il vostro concetto è che le donne in pratica stanno stortando la
mentalità delle donne, delle ragazze... Non faccia così, collega
Minelli, lei non sa niente di queste cose, porti pazienza, avrà
solo da spiegarmelo... il 99,3% in Valle sono donne!
Quindi il vostro concetto di stereotipo ve lo metto giù io sul
tavolo perché non c'è nessuno che parli, è incredibile il livello a
cui siamo! Ci fosse una stampa libera di questo imbarazzo
parlerebbe, vediamo se lo fa, vediamo se lo fa!
Collega Padovani, invece di ridere, intervenga che aspetto le
sue lezioni, me le ha già promesse l'altra volta, io ero lì pronto
con gli appunti e mi ha deluso, stavolta non lo faccia. Grazie.
Detto questo, gli stereotipi di genere, cioè il concetto per cui
è tutto un costrutto sociale - uso termini difficili, portate
pazienza - quindi se tu prendi i bambini da piccoli e li fai
giocare con le bambole, diventeranno tendenzialmente meno
aggressivi, avranno comportamenti diversi? La stessa cosa per le
ragazzine.
Quindi formando gli insegnanti su questi stereotipi di genere,
in teoria noi andremo verso un mondo più pacificato, con meno
conflitti all'interno dei sessi, eccetera. Questo è il concetto,
far giocare i bambini con le bambole e le bambine con i soldatini o
con gli scavatori. Risposta data in Commissione, tra l'altro.
Queste cose qua, tra l'altro, sono già applicate in giro per il
mondo, c'è la Svezia, ad esempio.
A questo tema, si lega un altro mantra meraviglioso della
Sinistra, quello per cui le ragazze sono discriminate nelle materie
scientifiche, dette STEM. Chiunque sia andato all'Università avrà
visto che quando fai ingegneria, c'erano pochissime donne, io ho
fatto storia, c'erano pochissime donne, eravamo quattro, tutti
uomini, purtroppo per nostra sfortuna; si andava poi nel campo
della formazione, in campo letterario, tutti i campi dove le donne
sono in numero molto, molto alto.
Quindi c'è l'idea per cui se prendiamo i bambini da piccoli, in
qualche modo noi stiamo condizionando, specie le bambine, a non
iscriversi alle materie scientifiche, stiamo facendo una sorta di
discriminazione all'origine. Questi sono gli stereotipi di genere,
su questo voi mettete i soldi per andare a fare lezione a
scuola.
A chi andranno questi soldi che non bastano mai? Vero, collega,
prima diceva, non bastano, bisogna metterli di più. Che strano, a
chi andranno questi soldi?
Ci saranno enti prontissimi a buttarsi dentro e a fare
formazione di questo tipo. È vero o no? Prontissimi! Ma che caso! I
portatori d'interesse, le vostre lobby!
Ma signori, qui è così che funziona, ma devo dirvelo io che sono
arrivato da due anni? Così funziona. Ti mettono la legge, ti
mettono un piano, pochissimi la leggono tutta, pochissimi capiscono
veramente cosa c'è dentro e vi danno un bel pacchetto con delle
robe dentro.
Qui c'è qualcuno che mette gente negli apparati, sua, che poi ti
fa politica da lì, c'è gente che mette sul tavolo fondi per le
proprie associazioni e per i propri comitati e, in più, vanno nelle
scuole, indottrinano i ragazzi e se li portano dalla loro parte per
il futuro.
Perfetto, meraviglia, sono bravi, sono decisamente bravi!
Veniamo al caso specifico: stereotipi di genere, dicevamo.
C'è una legge del 2013, prevede interventi nella scuola, di
formazione? Sì, anche, certamente, però leggiamo che cosa dice la
legge.
All'articolo 2 la legge dice una cosa molto specifica: promuove
la diffusione della cultura del rispetto reciproco fra i sessi.
Non c'è da nessuna parte "Stereotipi di genere", non c'è nessuna
parte che riguarda la sessualità. Nella legge queste cose non ci
sono, andate a prenderla, smentitemi! Non c'è nulla di questo.
Voi state facendo un qualcosa d'illegittimo, voi state facendo
degli interventi previsti in legge, la quale legge prevede un Piano
che è questo, che inserisce cose nuove, che inserisce presupposti
ideologici di una parte politica ben definita che fa di quelle
battaglie il suo essere e aggiunge dei pezzi in più.
Quindi io, assessore Marzi, la invito ad andare a guardare la
legge e mi trovi dove c'è "educazione alla sessualità", dove c'è
"stereotipi di genere", dove ci sono queste cose.
Non ci sono. Si parla di rispetto tra i sessi, sacrosanto, ci
mancherebbe, sacrosanto, ma queste parti che sono aggiunte dal
Piano non ci sono! Non c'è: "Stimolare una riflessione nei docenti
della scuola primaria per smascherare gli stereotipi", tra l'altro
dice: "In continuità con le attività formative realizzate nel
triennio precedente".
Le avete già fatte? Finanziate? Dove sono? Non c'è nella legge.
Non è che io ti faccio una legge dieci anni prima e poi pian piano
aggiungo dei pezzi.
È comodo così. Quindi per noi è illegittimo questo. Illegittimo.
Si aggiungono dei pezzi.
Volete andare avanti così? Volete aggiungere un altro pezzo e
poi tra tre anni metteremo altre cose nuove, perché nel frattempo
questa propaganda va avanti se non ve ne siete accorti, va molto
avanti, prova ne è che nel 2013 non si parlava di questo.
Nel 2015-2017, c'è sempre il Piano spiegato e riporta gli
obiettivi della legge e al secondo punto c'è: "Promuovere la
diffusione della cultura del rispetto reciproco fra i sessi". Dove
sono gli stereotipi? Dove sono le cose proposte all'Università?
Anche all'Università dobbiamo inserire moduli di quel tipo?
Stereotipi, portare alla luce gli stereotipi che sottendono al
linguaggio dei mass media, donne che non sono mai il soggetto, che
vengono sempre raccontate da altri. Bene, non c'era nella legge,
non c'è.
La parte sulla sessualità, il collega aveva fatto una domanda
specifica.
Guardate che in Italia l'educazione dei giovani, per
Costituzione, articolo 30, non spetta alla scuola. Io lo capisco
che i comunisti vogliono quello, perché per loro i figli sono dello
Stato, te li crescono loro, l'hanno sempre fatto, basta studiare, è
chiaro che fanno quello, e se tu la pensi diversamente da loro -
come una parte del mondo cattolico su questo, come una parte del
mondo conservatore su questo - non sei in grado di crescere bene i
tuoi figli, li cresci omofobi. No no no no, li cresci contro le
donne!
No, non ci piacciono le femministe, che è ben diverso perché
sono politicizzate, ma non le donne.
Ci sono quattro grandi movimenti del femminismo - studiate! -
femminismo liberale, quello marxista, quello radicale, quello
legato al concetto d'intersezionalità, tutto gergo vostro, da Gay
Pride questo; io non ci vado, ma lo conosco e molta gente qui ci va
e non sa nemmeno cosa va a fare. Geniale! Abbiamo una classe
politica di un livello su queste cose che io ritengo imbarazzante,
come i silenzi in quest'aula. Imbarazzanti.
Cosa devo dire? Nient'altro. Spiegatemi le cose e sono pronto a
votarvele, ma qui nella legge certe cose non ci sono e compaiono
nel Piano.
Secondo noi è illegittimo, dimostrateci il contrario,
altrimenti, colleghi, a sinistra che vogliono queste cose lo
sappiamo, ma che tutti gli altri siano contenti di aprire le porte
a ideologie che vengono da lontanissimo, che negano la biologia e
la natura per infilarci in ambiti folli... gli aprite le porte,
siete contenti che le loro persone vadano a fare della formazione
agli insegnanti, che vadano a fare delle lezioni ai vostri figli,
siete contenti? Allora fateglielo almeno fare in orari extra
curricolari, che ci sia la libertà di scegliere, che i genitori
abbiano la libertà di dire: "Sì, mio figlio quelle lezioni le vuole
sentire, vai". Il mondo è libero, noi siamo per il mondo libero,
oppure dice: "No, non mi riconosco in quei principi e non ci vado",
non che te li ficcano a forza in leggi come questa, in piani come
questi legati a delle leggi, un bel pacchetto confezionato, di cui
la maggior parte di voi nemmeno sa che cosa c'è dentro, perché
questo è, ed è ampiamente dimostrato dal vostro silenzio!
Vedete voi, quantomeno da questa parte vi diremo: noi ve
l'avevamo detto, ve l'avevamo dimostrato, non con i "bla bla bla",
ma con dati e ragionamenti, che possono essere confutati. Prego,
questo è il posto giusto, confutate e smontate, siamo pronti a
cambiare idea. Peccato che dall'altra parte sentiamo sempre grandi
silenzi o i post su Facebook.
La democrazia non si fa su Facebook, si fa qua. Vi aspettiamo e
altrimenti andate avanti per la vostra strada, qualcuno ve l'aveva
detto.
Presidente -
Consigliere Manfrin.
Manfrin (LEGA VDA) -
Oltre a ringraziare il collega
Perron per il suo intervento, per la precisione e lo studio che
mette nei temi che tratta, sono anch'io fortemente colpito dalla
mancanza di risposte ad alcune legittime domande che sono state
poste.
Peraltro ho visto che adesso ci si rimpallava: "Intervieni tu,
no, intervieni tu" tra i banchi della maggioranza su questa parte
qui, so già che c'è un foglietto prestampato da leggere e quindi
ovviamente non avremo delle risposte in questo senso alle domande
che vengono poste qui. Dai banchi della Giunta però, assessore
Marzi, io le chiederei davvero un attimo di attenzione e mi
aspetterei davvero che ci fosse una riflessione. Innanzitutto
rispetto ai rilievi che sono stati fatti, perché l'illegittimità di
quello che abbiamo evidenziato è palese, cioè credo che sia
lampante il fatto che vi siano delle azioni che non sono previste
in legge che vengono evidenziate nel Piano.
Su questo io evidenzierei principalmente due punti: il primo è
che nell'area tematica della formazione, se ne è parlato fino
adesso, troviamo fra gli altri "Il sostenere e facilitare
l'inserimento dell'educazione di genere nel percorso
scolastico".
Assessore, a domanda precisa alla dottoressa Mauro, il percorso
scolastico comprende dalla scuola dell'infanzia fino
all'Università; questo significa che l'educazione di genere verrà
proposta ai ragazzi fin dalla scuola dell'infanzia con
l'approvazione di questo Piano.
L'educazione di genere è diversa dall'educazione alla parità di
genere, sono due cose diverse.
L'educazione alla parità di genere conferma e afferma che vi è
una parità fra i sessi e che tutti hanno gli stessi diritti, e su
questo non possiamo che concordare, e se ci fosse scritto questo,
noi saremmo assolutamente concordi e approveremmo questo Piano con
entusiasmo, ma non c'è scritto questo, assessore Marzi.
Fin dalla scuola dell'infanzia potranno essere portate
all'attenzione e potranno essere instillate nelle giovani
generazioni delle teorie che obiettivamente sono, secondo noi,
assolutamente proibite, già dalla legge, lo ricordava già il
collega, perché un certo tipo di educazione è vietata nelle scuole,
e io glielo mostro con un pezzo di un manuale che ho trovato
proprio sull'educazione di genere.
Si chiama "Si può fare educazione di genere a scuola? ", ne
leggo solo un brano, di quello che; colleghi e Valdostani
all'esterno all'ascolto; potrebbe essere posto e propinato fin
dalla scuola dell'infanzia: "Viviamo in una società fortemente
basata su una cultura etero normativa, ovvero una cultura dove
l'etero sessualità rappresenta la norma. Quando si nasce,
attraverso l'osservazione dei genitali, si è subito classificati, o
si appartiene alla categoria maschile o a quella femminile. Questa
prima divisione implica un insieme di simboli, comportamenti, ruoli
e status che segnano la vita dell'uomo e della donna in quanto
tali. Il genere risulta essere un concetto non naturale, ma una
costruzione culturale che determina potere e gerarchie. Di
conseguenza, quello che nella nostra società è considerato come
naturale è la divisione di tutti gli esseri umani come uomini e
donne, questo porta però a dimenticarsi delle alternative,
emarginando e dimenticando tutto ciò che non è inseribile
all'interno delle due categorie. Come possiamo aiutare le nuove
generazioni a formare una libera identità di genere? Può la scuola
contribuire a educare i giovani alle differenze tra i sessi e al
reciproco rispetto delle peculiarità? La cultura di appartenenza
influenza la formazione dell'essere, ma anche la formazione del
genere. Nel momento in cui la donna e l'uomo assumono e
interpretano ruoli e comportamenti derivanti dal loro essere
maschio o femmina, possono decidere se adeguarsi o se trasformarli,
non andando verso la neutralità, ma bensì impegnandosi nella
creazione di un'idea diversa, che esca dalla concezione binaria di
maschio e femmina. Da qui l'esigenza di un'educazione di genere,
intesa come pratica educativa che non vuole cancellare le diversità
culturali legate all'uomo e alla dona presenti nella società, ma
offrire a ogni soggetto la possibilità di assumere uno sguardo
critico nel mondo", uno sguardo critico, cioè vedere l'uomo e la
donna non più come uomo e donna, ma "uno sguardo critico", credo
che ci siamo capiti, Assessore.
Tutte queste teorie, questo manuale può essere sottoposto nella
scuola dell'infanzia.
Voi lo manderesti un bambino in una scuola dell'infanzia dove
utilizzino manuali di questo tipo?
E le dirò di più, Assessore, richiamo la sua attenzione su un
altro tema, sempre nell'area tematica, troviamo la seguente azione:
"Promuovere azioni applicabili dalla scuola dell'infanzia fino
all'Università".
A domanda precisa la dottoressa Mauro ci ha detto: "Sì, è
così".
"Promuovere azioni dedicate ai giovani e quindi all'educazione
nelle scuole e all'intera popolazione per parlare di educazione
all'affettività, di sessualità, di consapevolezza del proprio corpo
e di diversità di genere".
Assessore, a chi verrà chiesto il consenso di poter propinare
l'educazione sessuale alle scuole dell'infanzia, e poi con chi? Chi
è che verrà mandato nelle scuole a insegnare educazione sessuale ai
bambini dell'infanzia se viene approvato questo Piano?
Io penso che ci capiamo, Assessore, anche se lei non mi guarda,
io penso che ci capiamo bene, io penso che lei sappia che cosa
diamo al via se viene approvato questo Piano.
Io lo chiedo non soltanto per le proposte che abbiamo fatto, ma
è una riflessione che pongo a questo Consiglio. Purtroppo,
effettivamente, quello che ha detto il collega Perron è vero, ci
sono Piani che sono composti da decine e decine di pagine che
spesso non vengono letti fino in fondo e non vengono letti
completamente, in maniera approfondita, e contengono delle
trappole, e queste trappole sono evidenti.
Noi abbiamo chiesto di espungere queste parti, ma non per
prendersi dei meriti o per fare un'azione politica, questa è,
credo, l'azione amministrativa nella sua vera essenza. Ci sono dei
pericoli concreti con l'approvazione di questo Piano, perché
qualcuno non andrà nelle scuole a dire che è sbagliato usare
violenza, qualcuno andrà nelle scuole a educare sessualmente i
bambini dell'infanzia, dicendo sì a questo Piano, c'è scritto nero
su bianco e a domanda, Assessore, prenda i verbali, glielo riporto
io, non posso citarle il verbale ovviamente perché sono secretati
quelli delle Commissioni, ma abbiamo posto una domanda precisa: "Ma
con queste disposizioni e con questo Piano, sarà possibile per
un'associazione, ad esempio, Arcigay, andare in una scuola
dell'infanzia a fare educazione sessuale?" "Sì", questa è stata la
risposta.
Se questo è il mondo che lei ritiene opportuno condividere,
Assessore, lei approvi questo Piano. Se invece lei ritiene che ci
siano dei pericoli, o che siamo al di fuori di quello che il
dettato della legge prevede, allora fermiamoci, troviamo un'altra
formulazione perché siamo tutti d'accordo sulla prevenzione della
violenza, ma non siamo d'accordo su qualsiasi altra cosa che vada a
toccare i bambini, soprattutto i bambini che sono così piccoli da
non poter entrare, di non poter essere avvicinati all'interno di un
mondo che già la Costituzione stessa prevede che non venga loro
propinato, delegando le famiglie ad avere questo ruolo.
Quindi la prego, Assessore, faccia una riflessione in questo
senso, perché siamo di fronte a dei gravissimi pericoli.
Presidente -
Vi sono altri interventi in discussione
generale? Ricordo che sono stati depositati quindici emendamenti e
due sub emendamenti. Se non vi sono interventi in discussione
generale... Consigliere Chatrian ne ha facoltà.
Chatrian (AV-VdA Unie) -
Ho ascoltato attentamente il
dibattito su un tema comunque molto delicato, complesso, dove
probabilmente più elementi e più azioni da mettere in campo sono
utili a dirimere comunque le criticità che ci sono su e nel nostro
territorio.
Nelle ultime settimane anche in V Commissione è stato ribadito
un concetto che è stato messo in evidenza da tutti: questo Piano
era già stato scaricato numerosi mesi fa e quindi era importante
portare la discussione in Consiglio.
Di conseguenza, abbiamo avuto modo di entrare nel merito,
innanzitutto questo è un atto amministrativo, è un piano di
indirizzo, quindi non stiamo parlando di leggi, e all'interno di un
piano è la pianificazione che si intenderebbe mettere in campo. Il
punto principale cardine su cui abbiamo avuto modo di confrontarci
anche all'interno della maggioranza e non solo, è innanzitutto il
parere importante, positivo dei nostri Sindaci, che hanno valutato
positivamente quest'atto amministrativo, questo Piano.
Innanzitutto l'organo, che per noi autonomisti è un organo molto
importante, ha dato un parere positivo su questo atto
amministrativo, questo è il primo elemento.
Il secondo elemento dirimente è che il Piano è stato scritto a
più mani, e, per quanto ci riguarda, questo è un altro elemento
comunque di forza, e, come tutti i piani, ha una cornice su cui
l'Assessore e il Governo regionale, non solo l'Assessore, dovrà poi
scaricare le delibere applicative.
Il tutto indubbiamente fa riferimento all'architettura invece
legislativa, che fa riferimento alla legge di riferimento, quindi è
da lì che iniziano l'indirizzo, le priorità da mettere in campo,
per poi arrivare alla parte probabilmente più delicata che è la
seconda, quella dove l'Assessore di riferimento, l'assessore Marzi,
dovrà tradurre e successivamente applicare quello che il Piano oggi
mette in evidenza, che oltretutto è il tema di discussione.
Quindi riteniamo fondamentale questo passaggio ma riteniamo poi
relativamente ancora più importante quello che sarà l'atterraggio
di natura politico amministrativa, le delibere che saranno
approvate nelle prossime settimane, anche perché i numeri, ahimè,
che in Valle d'Aosta negli ultimi anni sono stati messi in
evidenza, sono peggiorati, quindi, a maggior ragione, noi siamo
convinti che l'Assessore riuscirà a tradurre nell'atto
amministrativo, nella delibera di Giunta, le giuste azioni e i
giusti elementi da mettere in campo per poter - passatemi il
termine, magari non è corretto - arginare le criticità oggi
all'interno del nostro territorio.
Diversi di voi hanno già messo in evidenza l'architettura di
questo atto amministrativo, di questo piano, che è un piano di
pianificazione, non è una legge ma men che meno non è una delibera
applicativa, è un atto d'indirizzo, importante, ma che in pancia ha
forse la parte più importante, che è quella della prevenzione,
penso che sia la parte più difficile. Su come prevenire non ho
quelle competenze, ma penso che la parte applicativa metterà in
campo le professionalità che abbiamo nel comparto pubblico.
La seconda è la formazione - è stato ribadito da diversi di voi
- che è fondamentale e la terza è la protezione; senza dimenticarci
che in tutto questo dobbiamo avere un Osservatorio che ci dà la
possibilità e quindi ci mette in evidenza qual è lo stato
dell'arte.
Questo era il contributo che volevo dare alla discussione, un
contributo fattivo, legato al fatto che questo è un atto che va in
una certa direzione: un Piano che ci mette una prima cornice, un
secondo piano che sarà poi approvato dalle delibere applicative dal
Governo regionale e le professionalità che oggi il pubblico mette
in campo.
Su dei temi così delicati, su delle circostanze così delicate,
dove purtroppo abbiamo dei numeri negativi, quindi che peggiorano
anno dopo anno, io penso che questo sia un po' il "come noi abbiamo
voluto affrontare questo atto", partendo dal presupposto che,
secondo noi, è importante il parere positivo su questo piano,
perché altrimenti sembriamo veramente tutti fuori strada, c'è stato
comunque un parere nettamente positivo da parte di tutti i Sindaci
della nostra regione.
Noi voteremo convintamente questo Piano.
Presidente -
Consigliere Distort, a lei la parola.
Distort (LEGA VDA) -
Non voglio aggiungere altri
contenuti che sono stati magistralmente espressi dai colleghi del
mio gruppo che hanno parlato sinora, in particolare permettetemi un
endorsement: faccio i complimenti al collega Perron per il livello
accademico, che è fondamentale.
Al di là delle posizioni ideologiche e al di là della mimesi
facciale delle colleghe Guichardaz e Minelli, che dimostrano di non
riconoscere i contenuti espressi dal collega, ma avranno poi modo
di smontare pezzo per pezzo le sue argomentazioni, quindi rimane
soltanto una riflessione dal punto di vista politico, ed è una
riflessione che io rivolgo direttamente all'assessore Marzi.
Questo spazio è un dialogo tra me e l'assessore Marzi. Porti
pazienza, ma lei rappresenta una forza politica - oltre a svolgere
un ruolo assessorile con queste competenze - lei rappresenta una
forza politica che ritiene di avere nel suo DNA un rimando ai
valori cristiani, quindi ispirati a questa tradizione, che ormai è
di secoli, che costruisce la sua lucidità di lettura della realtà e
della politica sulla base di questo strumento straordinario che si
chiama dottrina sociale della Chiesa.
È un'eredità imponente che noi, come civiltà cristiana, abbiamo
la fortuna di possedere. E allora, assessore Marzi, questi valori
che fine hanno fatto? Perché se da qui si apre un meccanismo di
finestra di Overton, lei è complice di questo. O lo subisce perché
non se ne è reso conto, o lo condivide. In entrambi i casi non
funziona.
Allora prenda questo mio intervento non come un attacco nei suoi
confronti, ma come l'ultimo baluardo di chiarezza, l'ultima
opportunità, per avere un chiarimento in se stesso prima di tutto,
da un punto di vista sia amministrativo per il ruolo assessorile
che svolge, sia ideologico per il partito di appartenenza, a meno
che lei non voglia dirci che Stella Alpina ha rinnegato questi
valori, che hanno costituito l'elemento costitutivo, fondante di
questa forza politica. Ce lo dica: avete rinnegato i valori
cristiani? Oppure ci nasconde la notizia eclatante che lei uscirà
da questo movimento? O l'una o l'altra.
Quindi, assessore Marzi, la mia voce sarà "Povera voce", e lei
sa cosa vuol dire "Povera voce", perché evoca un qualcosa che
appartiene al vissuto di chi ha avuto la fortuna di poter svolgere
nella propria vita un'esperienza di vita cristiana.
Sarà una povera voce che le dirà: "Assessore ci pensi bene, ci
pensi bene!".
Presidente -
Consigliere Baccega a lei la parola.
Baccega (FI) -
Un tema scottante direi, un tema che
abbiamo già avuto modo di affrontare in Commissione, ma io
purtroppo in quella Commissione a un certo punto dovetti assentarmi
e non partecipai al voto, però riuscii a recepire tutta una serie
di considerazioni che sono state ribadite quest'oggi dagli
interventi del collega Perron e del collega Manfrin, lo stesso
collega della Lega che è appena intervenuto.
C'è una richiesta forte di entrare nel vivo di questo
provvedimento, laddove si chiede che cosa sono gli stereotipi di
genere, cosa si vuole trasmettere attraverso questi stereotipi di
genere. É una cosa che abbiamo bisogno di capire, di sapere, di
avere delle risposte in questo senso, perché c'è un tema che è
ricorrente in questa regione, e guardo gli amici autonomisti che
non hanno nessuna donna in Consiglio regionale, c'è un tema
ricorrente che è quello di una cultura della propaganda dello slime
pensiero: ci vogliono obnubilare con tutta una serie di idee, le
idee sul cibo, le idee sulle manifestazioni, le idee sulle
iniziative culturali, e non si può stare sempre a guardare e
seguire quel percorso che va nella direzione di dare ai nostri
nipoti una cultura che non è quella che vogliamo, che non è quella
paritaria.
L'educazione di genere nelle scuole, ma che senso ha? Noi
vogliamo un'educazione paritaria nelle scuole, e vogliamo delle
risposte davvero dalla Giunta in questo senso, perché è
preoccupante quello che sta succedendo in questa regione.
Presidente -
Altri interventi in discussione generale?
Altrimenti chiudo la discussione generale. Non vedo richieste, la
discussione generale è chiusa. Per replica da parte del Governo,
assessore Marzi.
Marzi (SA) -
Soltanto per dire che, mediamente, qualcuno
ne ha anche esperienza, anche per motivi di mole, tendo ad avere
dei problemi con gli ami, quindi di conseguenza anche ad abboccare
a qualsiasi tipo di corretta sollecitazione di sorta, e anche
questa volta le spiego perchè collega Manfrin.
Di fatto il percorso normativo, che ha visto partire questo
Piano, è del 2019, poi per motivi che non è il caso di richiamare,
questo Piano ha avuto una sospensione, legata naturalmente al
Covid, fino al maggio del 2022.
A maggio del 2022 è stato di fatto riconvocato e ha avuto due
incontri, per cui supporto assolutamente quanto esplicitato dalla
collega Foudraz: lei è stata presente da quando è stata nominata,
ma la collega che la precedeva del suo stesso partito non è mai
stata presente alla definizione del Piano.
Per cui sono talmente d'accordo con quello che voi avete appena
finito di rappresentare rispetto al fatto, collega Distort, la
"Povera voce"... a mio modesto avviso, a giugno e a luglio, visto
che la deliberazione è del 29 di agosto - e qui poi dopo finisco -
si poteva partecipare, si poteva segnalare, si potevano dire cose,
scriverne e via discorrendo.
Aggiungo un altro pezzo, quindi faccio i complimenti alla
collega Foudraz, effettivamente da quando lei è arrivata ha
segnalato tutta una serie di sollecitazioni di matrice politica che
in buona parte sono state assolutamente recepite.
Aggiungo poi un altro pezzo e chiudo; come è stato richiamato
dai colleghi che hanno parlato prima di me, la declinazione di
questi tipi di piani - lo vedrete nelle prossime deliberazioni di
riferimento, che partiranno dalla settimana prossima - che, di
fatto, dà una cornice macro è una declinazione che naturalmente
parte da quanto definito sulla violenza contro le donne con tutto
quello che ciò comporta da Istanbul, passando per il Piano
nazionale e quant'altro.
Chiudo semplicemente dicendo, visto che poi dopo dovrei
intervenire come capogruppo della Stella Alpina a quelle che
possono essere le giuste sollecitazioni politiche che arriveranno
in dichiarazione di voto, però - collega Distort - lo farei come
Stella Alpina, "Sulla mia pelle quello che credo", e quindi di
conseguenza tatuato anche grosso vista la schiena.
Detto ciò, io ritengo che ci sia sicuramente un problema oggi
che assurge a tanti anni fa, sicuramente qualcuno ne parlò, poi è
diventato un santo del relativismo etico. Questa probabilmente è la
malattia che assume tutta una sorta di declinazioni sulle quali
sono d'accordo con voi, bisogna assolutamente essere attenti, però
torno a dire che bisogna essere attenti nella declinazione dei
piani che, in una qualche maniera, partono da lontano e arrivano
fino al Consiglio regionale oggi.
Io, ad esempio, in piena continuità approvo oggi un atto che
preclude e in una qualche maniera anticipa tutta una serie di
deliberazioni, di conseguenza - come ci diremo nel corso del
prossimo dibattito consiliare su tutte le iniziative che ci sono -
questa è la differenza tra chi fa minoranza e chi governa.
Aggiungo però un altro pezzo: esistono dei momenti, soprattutto
nella declinazione di questi Piani, che io sto scoprendo un po'
alla volta, parleremo poi dopo dei piani di riferimento per quanto
riguarda la non autosufficienza, il discorso legato ad esempio alla
povertà, per arrivare poi a parlare dei PUE e quant'altro in una
logica di co-programmazione, co-progettazione, che seguono sempre
lo stesso profilo e percorso di riferimento che tutti quanti noi o
tutti coloro i quali la pensano in un modo piuttosto che in
un'altro devono essere presenti a monte di tutto quanto quello che
accade perché poi, a valle, si deve fare il meglio possibile e, a
mio modesto avviso, l'atto di riferimento - tenendo conto che è
partito nel 2019, è stato sospeso con tutto quello che poi dopo in
una qualche maniera sta limitando - è il migliore degli atti
possibili in questo momento dato.
Presidente -
Sempre per il Governo, assessore Jean-Pierre
Guichardaz ne ha facoltà.
Guichardaz J. (FP-PD) -
Francamente non pensavo che il
dibattito assumesse questa verve, questo vigore, un vigore che mi
pare di cogliere ogni volta che si parla di questioni legate più
che al genere, legate ai diritti quasi delle donne, in questo caso
particolare, non solo delle donne, perché sappiamo che la violenza
maschile contro le donne o la violenza di genere massimamente sulle
persone più fragili, quindi all'interno del nucleo familiare, lei
sa bene i dati sulle morti, sugli effetti della violenza sulle
donne in particolare, ma anche sulle cosiddette "Vittime passive"
che poi tanto passive non sono, perché i bambini che guardano,
vedono e vivono il dramma delle violenze ripetute sulle proprie
mamme, poi alla fine sono bambini che, come lei può leggere nel
Piano strategico nazionale della violenza maschile contro le donne
- lei ha citato il Piano, la invito a leggere la premessa - sono
vittime che poi dopo, nel prosieguo della loro vita, adotteranno,
proprio per una questione di imitazione... non lo dico io, lo dice
il Piano che è stato approvato tra l'altro dal Governo nel quale
era presente anche la sua forza politica, quindi evidentemente la
sua forza politica ha fatto delle valutazioni che hanno ritenuto
questi dati e queste considerazioni del tutto ovvi, neanche hanno
dovuto attingere a chissà quali fonti scientifiche o quali altre
fonti statistiche per capire che, quando si parla di violenza di
genere, si parla generalmente dell'uomo sulle donne che
tendenzialmente, nel caso specifico, nel 96% dei casi, agisce in
maniera violenta, con effetti poi comunque sulla crescita dei
figli.
Quindi rispetto a questo, la invito a leggersi la prima parte
del Piano strategico nazionale sulla violenza contro le donne.
Riguardo alla questione della legge regionale, avete citato la
legge regionale dicendo che in nessuna parte della legge del 2013,
la n. 4, si parla dell'educazione alla relazione tra i sessi e al
rispetto dell'identità sessuale eccetera, poi quel tipo
d'indicazione è stata tradotta nel Piano 2015-2017 citando
esattamente gli stereotipi. Contrariamente a quello che voi
sostenete, il fatto di dire che da nessuna parte si parla di
stereotipi di genere, non è vero, perché già il Piano, nell'area
tematica formazione e nelle premesse, citava esattamente...
(
Interruzione fuori microfono)
...la legge regionale: "La
Regione promuove progetti finalizzati alla realizzazione
d'iniziative di prevenzione contro la violenza di genere, in
particolare nelle scuole, nelle famiglie, di educazione al rispetto
reciproco nelle relazioni tra i sessi e al rispetto dell'identità
sessuale, religiosa e culturale, alla non violenza come metodo di
convivenza civile".
Dopodiché dalla legge, lo sapete benissimo perché avete seguito
meglio di me il processo di costruzione del Piano 2015-2017, viene
redatto il Piano triennale degli interventi contro la violenza di
genere 2015-2017, che peraltro ha lo stesso nome del Piano di cui
stiamo discutendo oggi, senza una virgola modificata.
Nell'area tematica "Formazione" si parla ben più di una volta di
stereotipi di genere e di stereotipati, una visione stereotipata,
unidimensionale, riduttiva della violenza eccetera. La invito a
leggere, poi dopo possiamo anche fare tutte le disquisizioni, visto
che lei è professore e ci insegnerà probabilmente l'interpretazione
autentica di ciò che è stato scritto, io la invito a leggere il
Piano e a dirmi se non si cita la questione degli stereotipi.
In ogni caso, collega Perron, il Piano nazionale che voi avete
approvato, glielo leggo perché almeno non ci sono dubbi: "Scuole e
centri di formazione". Attraverso un lavoro con il Corpo
docente..." questo non l'hanno scritto dei pericolosi comunisti, ma
questa cosa è stata scritta dalla Presidenza del Consiglio dei
Ministri, dal Ministero delle Pari opportunità e votata anche da
voi, e dice: "Attraverso un lavoro con il Corpo docente e gli
studenti per la prevenzione, intesa come lavoro di analisi di
approfondimento sul rapporto tra generi, sul concetto di violenza e
sulle sue diverse forme, sugli stereotipi culturali familiari
attraverso interventi di raccordo con il Ministero dell'istruzione
per affrontare il tema della relazione maschi-femmine nelle scuole,
anche nell'ottica di un Piano programmatico da mettere a sistema in
tutte le scuole su impulso del Ministero stesso, per il superamento
della visione dei ruoli di genere, ancora ampiamente trasmessa
attraverso materiale e programmi formativi in cui è assente
un'attenzione specifica al tema della parità di genere e che
favoriscono l'interiorizzazione di norme sociali e stereotipi di
genere nel percorso di crescita e formazione".
Il punto 2 del Piano che avete votato anche voi a livello
nazionale: "Interventi di informazione e sensibilizzazione
finalizzati al contrasto degli stereotipi di genere, ancora
presenti nei modelli sociali, incentrati sulla promozione di una
cultura del rispetto reciproco e sulla stigmatizzazione della
violenza maschile verso le donne, in particolare in ambito
domestico" e avanti così con la parte relativa all'Università, con
la parte relativa alla programmazione per la fascia 0-6 anni che
prevede un approccio ...Io capisco che voi, quando si parla di
stereotipi di genere, vi immaginate che ci debba essere
necessariamente un approccio multi gender ...io non sono pratico, è
molto più pratico lei, avendolo eventualmente studiato... lei ha
studiato però è stato molto impreciso pure nel suo studio matto e
disperatissimo che lei fa, è stato molto impreciso dicendo che da
nessuna parte, collega Perron, è citata la questione degli
stereotipi di genere... Lasci stare la legge perché il Piano si
riferisce anche... (
Interruzione fuori microfono) ...
Allora
lei vuole negare il fatto che il documento ispiratore del Piano
...non è il Piano strategico nazionale sulla violenza maschile
contro le donne del 2021? Lasci stare la legge regionale, perché la
legge regionale parla esattamente di quello, poi dopo, se non dice
stereotipi di genere, evidentemente nel 2014... Poi è stato
specificato che cosa significa.
Probabilmente lei, per stereotipo di genere, nella sua
immaginazione, intende l'educazione delle povere generazioni... i
maschi a diventare femmine, le femmine a diventare maschi con una
deviazione, da quello che dice a me pare di capire quello.
Io le leggo semplicemente, relativamente agli stereotipi di
genere, cosa dice nella sezione educazione "Save the Children"
che nel documento ufficiale, sulla questione delle
disuguaglianze e violenza di genere, dice nel 2021: "La violenza di
genere è un fenomeno strutturale che affonda le sue radici nella
disparità storica tra uomini e donne" - questi di "Save the
Children" che fanno delle considerazioni poi non sono dei
pericolosi comunisti - "Questa disuguaglianza ha una matrice
socio-culturale basata sugli stereotipi di genere che, al contempo,
la generano e la riproducono, come sottolineato anche dalla
Convenzione del Consiglio d'Europa sulla prevenzione e la lotta
contro la violenza nei confronti delle donne e la violenza
domestica, e anche nella Convenzione di Istanbul è citato il
termine "Stereotipo di genere". Poi se per voi "Stereotipo di
genere" significa educare i maschietti a diventare femminucce,
allora a questo punto probabilmente avete una vostra considerazione
anche della classe docente peraltro, perché questo tipo di materia,
rientra a pieno titolo nell'educazione civica e alla
cittadinanza.
Allora le do la spiegazione, visto e considerato, ma è una
spiegazione molto più autorevole che non la mia. Si dice:
"Riconoscere i meccanismi che stanno alla base della violenza" -
questo è uno degli obiettivi dell'educazione alla lotta contro gli
stereotipi di genere - "E soprattutto riconoscere quanto essi siano
radicati culturalmente, seppur inconsapevolmente, in ogni
individuo, è essenziale per riflettere su quanto gli stereotipi e i
pregiudizi influiscano sul nostro comportamento, sulle relazioni
che intessiamo e, in generale, sulle scelte personali che compiamo.
Stereotipi e pregiudizi infatti condizionano pensieri e azioni,
costituiscono i mattoni con cui vengono costruiti i muri che
separano le persone, impediscono la reciproca conoscenza e
incentivano dinamiche di giudizio di conseguente non accettazione
nei confronti di ciò che è diverso. Rappresentano dunque un
ostacolo alla libera espressione di pensieri, emozioni, convinzioni
personali, contribuendo a costruire una società basata sui limiti
imposti da una rigida definizione dei ruoli che rappresenta un
terreno di facile sviluppo di comportamenti violenti. La non
violenza si definisce quindi come valore, come prassi, come scopo.
É una scelta etica che si traduce in azioni e comportamenti
finalizzati al raggiungimento di obiettivi di giustizia
sociale".
Allora io, francamente, nel leggere il Piano strategico
nazionale sulla violenza maschile, che non è la legge che ispira il
Piano triennale sul quale noi oggi stiamo discutendo, ma, se mi
permette, dal 2014 vi è stato un leggero ammodernamento anche del
linguaggio, anche se poi il linguaggio che doveva essere un
linguaggio innocuo è stato poi travisato, dandogli una connotazione
diversa rispetto alla connotazione originale che è presente nel
Piano! Il fatto che voi abbiate affermato che la dicitura
"Stereotipi di genere" non esiste né per legge né in altri
documenti ufficiali, è falso, perché è contenuto qua!
La legge regionale parla, esattamente come le ho detto prima,
"Nelle scuole educazione al rispetto reciproco nelle relazioni tra
i sessi e rispetto dell'identità sessuale".
Mi dica se non è riconducibile a ciò che è scritto nelle
premesse del Piano.
È esattamente ciò che è lì e non è: "Educare le giovani
generazioni alla logica o alla cultura transgender" o come la
chiamate voi, che francamente è qualcosa che mi sfugge rispetto
alla discussione che stiamo facendo oggi, ma è: "Educare i bambini,
educare le persone, educare i docenti, formare i docenti, a
individuare comportamenti e modalità - che possono sfuggire se
qualcuno non è formato - che possono salvare delle vite, possono
salvare delle persone".
Lei dice di no? Collega Perron, io ho la fortuna di avere due
figlie e mi ritengo molto fortunato, ma come padre di due figlie -
e io non so se lei ha delle figlie o se ha dei figli - come padre
di figlie, io le posso dire che la sensibilità che ho acquisito
rispetto a queste tematiche... poi lei vada via, faccia così...
allora dice a noi che non accettiamo il dibattito... Bene. Il
collega Perron per la cronaca, è uscito dall'aula, perché
probabilmente il dibattito lo ha turbato, perché quando si parla di
questioni di genere, evidentemente il collega Perron comincia ad
avere delle turbe, immagino, perché se non fosse così, non capisco
per quale motivo, ogni volta che si affrontano queste tematiche...
(
Interruzione fuori microfono)
...Siete voi che parlate
fuori microfono e che mi avete mandato abbastanza a ramengo quattro
o cinque volte. Vuole che le faccia vedere il gesto del collega
Perron due o tre volte? Perché è facile poi richiamare il
regolamento sul rispetto quando io sono stato mandato a ramengo,
dopo che voi mi avete chiesto nello specifico di specificare di
cosa si tratta.
Aggiungo ancora una cosa, riguardo alla questione dei
maltrattanti, il progetto sui maltrattanti è previsto dal Piano
2015-2017: "Azioni concrete sui maltrattanti".
Il fatto che lei abbia detto inizialmente che questa cosa
precede il Piano triennale di quest'anno, e quindi è fuori legge,
non è vero, perché lo prevede già il 2015-2017.
Quindi, visto che voi vi ammazzate di studio, cercate di
studiare un po' meglio e di andare a leggere tra le righe.
"Area tematica della formazione" - glielo faccio vedere - Che
prevede esattamente quel tipo: "Sperimentazione di un servizio per
maltrattanti".
Mi è sfuggito o vi è sfuggito?
Bravo, allora, vede, probabilmente gli è sfuggito, perché si
vada a riascoltare e allora, riascoltando, si vedrà e sentirà che
lei ha detto che queste cose sono azioni fuori dalla legge. Non
sono azioni fuori dalla legge perché, guarda caso, era già previsto
dal Piano precedente.
Spero di aver dato delle spiegazioni, poi magari riferite al
collega Perron che è ancora fuori evidentemente ad aspettare che io
finisca il mio intervento... ecco, è rientrato, ho finito
l'intervento, quindi democraticamente lei se n'è andato nel momento
in cui, dopo aver chiesto delle spiegazioni, noi gliele abbiamo
fornite ma, evidentemente, non erano a lei gradite.
Presidente -
Per dichiarazione di voto, consigliere
Perron.
Perron (LEGA VDA) -
Me ne sono andato perché lei
continuava a dire cose che non c'entravano con la risposta, quindi
se permette, per ascoltare cose sbagliate che lei continua a
ripetere, io me ne vado e poi rientro quando devo parlare, ci sono
anche le tv fuori, quindi ho ascoltato.
Quello che abbiamo detto noi è che nella legge regionale del
2013 non sono citati questo tipo d'interventi. Poi so benissimo che
gli stereotipi di genere sono già presenti nella legge della buona
scuola di Renzi, 2016, quindi le scuole possono farlo, nessuno ha
detto che non possono farli. Io sto dicendo che voi li finanziate
con una legge regionale, non mi venga a parlare del nazionale.
Quando sarà Deputato, lo potrà fare, ma qua adesso lei è Assessore,
c'è una legge di riferimento che non cita queste cose, che ha un
finanziamento di 60 mila euro annui per la formazione che,
moltiplicato per dieci anni che questa legge c'è sono 600 mila euro
che saranno andati a qualcuno e andranno a qualcuno, perché queste
cose non sono affatto casuali, certamente, quindi nella legge
quella cosa non c'è, viene inserita nel Piano successivo,
2015-2017-2019; viene inserita dopo, è quello che noi contestiamo,
infatti lei mi conferma che nella legge regionale 2013 non c'è un
solo accenno agli stereotipi di genere né a educazione
all'affettività e sessualità che invece compaiono nei Piani, che
sia quello del 2015, che sia quello di oggi.
Sono cose che vengono messe in più, perché, giustamente, queste
cose, questa propaganda, sta facendo passi da gigante, io capisco
che lei debba difendere un po' di ortodossia di sinistra qua dentro
- è chiaro, la capisco, riceve attacchi da tutte le parti, io la
capisco perfettamente - però queste cose qua, le assicuro, non le
conosce bene.
Le hanno dato una bella risposta adesso sicuramente gli
apparati. Queste cose non le conosce, io non ho parlato di
ideologia gender, che so benissimo che in sé non esiste così, ma è
una semplificazione che facciamo noi per definire quelle teorie che
dagli anni 60-70 hanno disgiunto l'idea di genere e sesso, che in
realtà nel 99% dei casi, tranne quelli di disforia di genere, di
cui poi parleremo, perché anche quelle sono questioni che trattano
gli psichiatri e gli psicologi, non le associazioni, non le
cooperative, chiaro?!
Genere e sesso vanno insieme in oltre il 98-99% dei casi. Per
quei casi invece che hanno problemi, si chiama disforia di genere,
ci sono dei numeri precisi su questo, ma quello riguarda l'altra
legge.
Qui si parla di questioni, di presupposti del femminismo
radicale, che lei sposa in pieno perché giustamente è la sua parte
politica, ma di cui non capisce nulla. Glielo ribadisco, non ne
capite nulla. Poi la vostra parte... legittimo, fatelo ma noi ve la
smontiamo e voi non avete argomenti, ecco perché esco.
Quindi, ripeto, la legge è questa, non prevede queste cose.
Quindi per dichiarazione di voto, per l'ultimo minuto che resta,
dico: volete procedere in questo? Volete procedere con il vento
fortissimo che arriva a livello mondiale su queste tematiche, che
andranno a destabilizzare quel poco che resta di stabilità che c'è
ancora nelle persone, perché queste ideologie mirano a rasare
tutto, sono rivoluzionarie, c'è chi è contento, c'è chi no, però
questo sta avvenendo.
Quindi chi vota questa leggi sia consapevole di quello che sta
facendo, sia consapevole che con questa legge e con i soldi che
andranno per la formazione, perché quello abbiamo contestato, è
inutile che mi viene a tirar fuori la questione ancora della
violenza sulle donne, chi l'ha mai contestata? Chi l'ha mai
contestata?!
È la formazione. Quindi chi voterà questa legge, permetterà a
una parte politica ben precisa, a una parte ideologica ben precisa
di andare nelle scuole a fare formazione, passando sopra a delle
famiglie che legittimamente non si riconoscono in quei presupposti,
a degli insegnanti che si beccheranno questo tipo di formazione, e
li invito a rifiutare, come invito le famiglie quando arrivano
queste cose a dire "No" e a portare via i figli da scuola anche
temporaneamente, fuori, non vadano, e ai bambini e ai ragazzi. E ai
ragazzi quelli grandi invito a fare lo stesso, che abbiano la
scelta se sentire queste cose qua ideologiche oppure no, questa è
libertà!
La vostra è propaganda. La nostra è libertà, la vostra è
propaganda.
Presidente -
Consigliere Manfrin, per dichiarazione di
voto? Circoscriva il fatto personale.
Manfrin (LEGA VDA) -
L'assessore Guichardaz ha attribuito
al sottoscritto delle affermazioni rispetto al mancato rispetto
della legge circa la questione della formazione degli operatori;
ovviamente io non ho detto questo, quindi vorrei chiarire quello
che ho detto perché probabilmente non è stato compreso.
Vede, assessore Guichardaz, io comprendo, e la vedo per la prima
volta finalmente infervorato e me ne felicito, fino adesso ci ha
soltanto letto delle risposte che le hanno preparato gli uffici...
ma io non ho detto che c'è una legge o che il Piano è fuori legge
perché c'è la formazione per operatori e in realtà questa è già
stata fatta, prevista dal Piano.
In questo Piano, se lei prende pagina 14, leggerà che fra le
azioni vi è scritto: "Progettare dei percorsi formativi volti a
raggiungere gli obiettivi sotto specificati, preceduta da
un'indagine conoscitiva volta a definire i bisogni formativi dei
destinatari". Quindi qui c'è scritto: programmiamo dei percorsi
formativi per realizzare gli obiettivi che sono sotto e prima
facciamola procedere da un'indagine conoscitiva per definire i
bisogni formativi.
Poi andiamo fra gli obiettivi e c'è scritto: "Dotare gli
operatori di settore di strumenti professionali adeguati alla presa
in carico degli uomini autori di violenza".
Questo significa che prima ci doveva essere uno studio,
un'indagine conoscitiva, e poi bisognava realizzare l'obiettivo
della presa in carico e della formazione degli operatori che poi
dovranno confrontarsi con gli uomini autori di violenza.
Qui c'è un comunicato stampa dove il 17 di marzo si dice: "Avvio
del progetto di formazione per operatori di settore".
Qui c'è un Piano che dice: facciamo un'indagine conoscitiva e
poi formiamo le persone sulla base dei bisogni, e qui c'è un
comunicato stampa che, senza che il Piano sia stato approvato, dice
"Abbiamo già avviato una cosa".
Capisce che ha detto una cosa inesatta, Assessore?
Presidente -
Per dichiarazione di voto, consigliere
Baccega e consigliera Minelli in seguito. Ne ha facoltà per
dichiarazione di voto.
Baccega (FI) -
È stato un dibattito piuttosto corposo.
Nel mio primo intervento ho semplicemente sfiorato il tema degli
uomini, che non sono considerati in questo percorso e in questo
Piano triennale, poco considerati; il collega Manfrin ha detto due
righe, credo due righe e mezzo, insomma, alla fine. Faccio una
riflessione sulle tre tipologie di violenza che sono normalmente
rappresentate: la violenza domestica, la violenza assistita e
l'abuso sessuale. Lasciamo da parte l'abuso sessuale, che è
decisamente preoccupante, ma la violenza domestica è relativa a
ogni forma di abuso psicologico e la violenza assistita è quella
che viene - abuso psicologico - verificata quando i bambini sono
spettatori di qualsiasi forma di violenza e di maltrattamento.
Ora nella mia esperienza di Assessore alla casa del Comune di
Aosta, dove partecipavo ogni settimana alle riunioni della
Commissione di ERP e prendevo atto delle relazioni sociali e
successivamente, nella mia esperienza di venti mesi di Assessore ai
servizi sociali della Regione, di casi ne ho visti davvero troppi,
casi in cui gli uomini erano considerati fetecchie rispetto al loro
ruolo in una famiglia, uomini buttati fuori di casa, magari con
interpretazioni dei Giudici abbastanza particolari, perché le
relazioni fatte da donne erano tutte in quella direzione. Ecco
perché mi aspettavo da questo documento una maggiore attenzione
rispetto agli uomini.
Credo che da questo punto di vista le risposte che sono state
date sono state abbastanza fumose, rimane quel pensiero che una
propaganda di sinistra si sta facendo breccia all'interno di questa
regione, una propaganda che noi, in qualche modo, vorremmo cercare
di contrastare, perché dobbiamo andare nella direzione di
un'educazione di parità e non di genere.
Quindi il nostro voto sarà un voto di astensione rispetto a
questa norma.
Presidente -
Consigliera Minelli ne ha facoltà, sempre
per dichiarazione di voto.
Minelli (PCP) -
Per ribadire la nostra intenzione di voto
favorevole al Piano, nonostante riteniamo che in alcuni suoi punti
avrebbe potuto essere più incisivo, e nella direzione contraria a
quella che invece è stata rappresentata fin qui dai colleghi che,
invece, sono contrari al Piano stesso.
Siamo convinti e assolutamente consapevoli - e quindi in questo
rassicuro anche chi ha detto "Siate consapevoli di quello che
farete" - siamo convinti e consapevoli che, per contrastare la
violenza di genere, sia necessario mettere in campo delle azioni di
formazione, oltre che di informazione, delle azioni di tipo anche
educativo, che vanno nella direzione di utilizzare le possibilità
che ci sono anche all'interno di attività scolastiche, di
educazione al rispetto delle differenze di genere e di contrasto
agli stereotipi.
Questi contenuti sono presenti nei piani che sono stati votati
da molte Regioni italiane, comprese quelle che non sono a
maggioranza di sinistra o di centro sinistra che dir si voglia.
Io ritengo che il Piano che è stato scritto sia un piano in
linea con quelli che ho avuto modo di vedere che riguardano altre
Regioni, non sia particolarmente femminista, estremista, ma sia un
Piano che contiene delle indicazioni che sono legate a dati, a
situazioni certificate, ad altre di cui gli studi ci dicono che
dobbiamo fare attenzione perché c'è un grande sommerso, quindi mi
sembra che siamo assolutamente in linea con quella che è una
situazione da Paese, da Regione, che è calata sulla realtà del
2023.
Ci sono stati dei discorsi che ho sentito fare e che mi hanno
addirittura per certi momenti fatto pensare di essere piombata in
un discorso legato al passato o su un pianeta sconosciuto.
Prendo atto del fatto che siamo stati in tanti oggi tacciati di
ignoranza, di totale non conoscenza della situazione, per dirlo con
un eufemismo, perché poi le parole sono state più pesanti. Se
l'ignoranza riguardo a questi argomenti è avere la possibilità di
essersi confrontati con studi e dati pubblici che sono
evidentemente diversi da quelli che ha citato il collega Perron,
studiosi in America eccetera eccetera, va bene così. Noi viviamo su
questa terra e prendiamo atto di una situazione che è sotto gli
occhi di tutti.
Una regione che ha un dato come quello che ho evidenziato poco
fa, quando ho fatto il mio intervento per quello che riguarda la
violenza di genere, ha il dovere di votare al più presto un Piano
che vada in direzione di contrasto a quella violenza.
Presidente -
Consigliere Padovani per dichiarazione di
voto.
Padovani (FP-PD) -
Per dichiarazione di voto, per
ribadire quanto questo Piano per noi sia importante, un Piano che
ha in pancia azioni di prevenzione, di formazione e di sostegno
alle vittime di violenza: prevenzione che, come ho detto prima, è
il tassello fondamentale per estirpare questa piaga dalla nostra
società; formazione che è fondamentale per formare - scusate il
bisticcio di parole - il personale affinché questa piaga venga
estirpata e sostegno a quelle tante e troppe vittime che ancora,
purtroppo, ci sono nella nostra Regione.
A teorie che per quanto mi riguarda hanno la stessa adesione
alla realtà dell'isola che non c'è non voglio rispondere. Voteremo
convintamente questo atto.
Presidente -
Altre dichiarazioni di voto? Altrimenti
passiamo al testo dell'atto amministrativo. Cominciamo con gli
emendamenti. Come dicevo sono stati depositati quindici emendamenti
dal Gruppo della Lega, cinque emendamenti, uno dalla maggioranza e
uno dalla maggioranza e del gruppo PCP.
Iniziamo con l'emendamento n. 1 della Lega che riguarda il
titolo. Per illustrare l'emendamento n. 1 della Lega, Consigliere
Manfrin.
Manfrin (LEGA VDA) -
Illustro quest'emendamento anche
rispondendo in parte a quello che prima l'assessore Guichardaz
contestava; l'assessore Guichardaz contestava l'uscita del collega
Perron dall'aula, però quando intervenivo e spiegavo gli
emendamenti lui non c'era, quindi, a beneficio anche del dibattito,
è opportuno che lo illustri, così anche lui potrà prenderne atto e
leggerlo, perché questo Piano, che è eccezionale, fenomenale e
deriva da un sacco di cose bellissime fatte anche dal Governo
nazionale che, purtroppo, ha visto anche la nostra presenza, perché
ovviamente era un Governo che doveva evitare che certe cose
venissero fatte passare così in cavalleria e qualche boccone amaro
e più di qualche abbiamo dovuto ingoiare, e questo è uno di quelli;
a prescindere da questo, come ho detto all'inizio, il Piano che è
assolutamente perfetto e assolutamente impossibile da perfezionare
ulteriormente, si chiama Piano contro la prevenzione della violenza
di genere per il periodo 2022-2024. Siamo nel 2023, per cui questo
Piano e questo emendamento semplicemente modifica la definizione e
lo trasforma da 22-24 a Piano per il periodo 23-25.
Presidente -
Altri interventi su questo emendamento?
Altrimenti lo metto in votazione. Non vedo altri interventi,
pertanto mettiamo in votazione questo primo emendamento. La
votazione è aperta. La votazione è chiusa.
Presenti, votanti e favorevoli: 33
L'emendamento è approvato all'unanimità.
Possiamo passare all'emendamento n. 2, sempre della Lega.
Qualcuno vuole illustrarlo? Si è prenotato il consigliere Manfrin,
ne ha facoltà.
Manfrin (LEGA VDA) -
Non illustrerò tutti gli emendamenti
- lo preciso all'Aula, perché vedo già qualche collega preoccupato
- però ci tengo particolarmente, Assessore, a questo emendamento.
Lei prima è intervenuto e io, quando lei adombrava la possibilità
che i nostri tentativi e i nostri interventi fossero tesi a
stimolare degli interventi dell'altra parte e a prendere all'amo
qualcuno, io, Assessore, ho scosso con veemenza il capo e le ho
detto di no, perché, banalmente, non era questa l'intenzione. Credo
che questo sia davvero uno dei cuori pulsanti della serie di
emendamenti che abbiamo presentato, perché al punto 5 delle azioni
in questa pagina, viene proprio scritto: "Promuovere azioni
dedicate ai giovani e quindi all'educazione nelle scuole e
all'intera popolazione per parlare di educazione all'affettività,
di sessualità, di consapevolezza del proprio corpo e di diversità
di genere".
L'assessore Guichardaz probabilmente non sarà d'accordo, però
nella nostra legge regionale non vi è traccia della necessità
d'introdurre l'educazione all'affettività o alla sessualità fin
dalle scuole dell'infanzia.
Io glielo dico, lei non c'era in Commissione, in V Commissione
abbiamo illustrato questo punto alla dottoressa Mauro che è venuta
qui in audizione e le abbiamo detto: "Ci scusi, dottoressa Mauro,
ma con questo punto all'interno delle azioni, potrebbe essere che
un'associazione va in una scuola dell'infanzia e parla di
educazione sessuale ai bambini dell'infanzia? ". La dottoressa
Mauro ha risposto di sì.
Quindi quest'emendamento toglie semplicemente quest'azione da
quelle che si portano avanti nel Piano di prevenzione di genere,
perché non c'è bisogno di educazione sessuale nelle scuole
dell'infanzia o primarie o quant'altro, esattamente in linea con
quello che dice la Costituzione.
Questa è una proposta banale ma riteniamo importante che venga
approvata.
Se poi provo a tradurre e decodificare l'intervento
dell'assessore Marzi, proprio per essere al massimo costruttivo,
quando lei dice, Assessore, che questa è una cornice e poi ci
saranno i decreti applicativi con delibera, Assessore, però lei ci
fa un torto, perché non è che dice: "Va beh, ma qui scriviamo tutto
quello che vogliamo, scriviamo che facciamo la pace nel mondo,
risolviamo la fame e tutto il resto" e poi con le delibere diciamo
:"Va beh, ma non la fame nel mondo, diciamo che a mezzogiorno io
vado a mangiare così abbiamo risolto il problema".
Non è questo il punto, il Piano deve prevedere delle azioni che
si possono mettere in campo, e io ritengo che dare la possibilità
di mettere in campo iniziative di questo tipo sia molto
pericoloso.
Questo sì, non è previsto nella legge regionale, nella legge
regionale, Assessore Guichardaz, non c'è alcun accenno
all'educazione sessuale nelle scuole dell'infanzia, e quindi io le
chiederei... nessun Piano nazionale parla di educazione sessuale
all'interno delle scuole, nessun riferimento dice una cosa di
questo tipo, l'introduzione di questo punto è assolutamente
pericoloso, assolutamente pericoloso, e vi chiedo cortesemente, e
ve lo dico con il cuore in mano, per la nostra comunità, per il
futuro dei nostri bambini, non permettiamo che azioni di questo
tipo vengano portate all'interno delle scuole, men che meno nelle
scuole dell'infanzia.
Quindi con questo emendamento semplicemente si va a togliere
questa singola azione.
Presidente -
Si è prenotato l'assessore Marzi, ne ha
facoltà.
Marzi (SA) -
L'emendamento n. 2 non può essere approvato
in quanto non è assolutamente in linea con il Piano strategico
nazionale sulla violenza maschile contro le donne 21-23 e con la
Convenzione di Istanbul, ratificata dall'Italia con legge
77/2013.
Presidente -
Consigliera Minelli, per dichiarazione di
voto sull'emendamento.
Minelli (PCP) -
Per annunciare il voto contrario.
l'assessore Marzi mi ha preceduta perché erano le stesse identiche
cose che avevo intenzione di dire.
Questo principio sta nel Piano nazionale, sta nella Convenzione
di Istanbul, vorrei anche leggere che cosa si propone di
sopprimere: "Promuovere azioni dedicate ai giovani e quindi
all'educazione nelle scuole e all'intera popolazione, per parlare
di educazione all'affettività, di sessualità, di consapevolezza del
proprio corpo e di diversità di genere".
Credo che non ci sia proprio nulla di pericoloso nel credere
invece che questa azione vada contemplata nel Piano, e devo anche
dire che mi sembra che è un po' strumentale quello che è stato
evidenziato a proposito della risposta che è stata data in
Commissione, perché di fronte alla domanda "Se queste azioni
potevano essere effettuate anche nella scuola dell'infanzia", la
risposta è stata positiva ma non è stato detto soltanto questo, è
stato anche detto che ogni scuola, ogni istituzione, ogni realtà,
valuta, sulla base dei suoi alunni, dei suoi programmi eccetera
eccetera, e mette in campo delle azioni che sono mirate.
Quindi io sono abbastanza fiduciosa rispetto alla sensibilità
degli insegnanti di ogni scuola di ordine e grado, sono sicura che,
con le dovute sensibilità e con la formazione che dovrà essere
fatta loro, i nostri insegnanti saranno in grado di operare in
maniera corretta per arrivare davvero a una prevenzione della
violenza che passa anche attraverso questi aspetti.
Presidente -
Si mette in votazione l'emendamento n. 2
della Lega. La votazione è aperta. La votazione è chiusa.
Presenti: 35
Votanti: 16
Favorevoli: 14
Contrari: 2
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'emendamento non è approvato.
Adesso il sub emendamento della maggioranza, che incide sul
terzo emendamento della Lega, è un sub emendamento sostitutivo
dell'emendamento in questione. L'assessore Marzi per
l'illustrazione, ne ha facoltà.
Marzi (SA) -
Accogliendo in maniera positiva, sia per
quanto riguarda l'emendamento n. 3 che l'emendamento n. 5, che, con
questa mia presentazione risulterà essere rappresentato, proponiamo
che, dopo la parola "Operativi", a pagina 12 in area tematica della
prevenzione al punto 1 degli obiettivi, vengano inserite le parole
"E in linea con quanto previsto dal testo unico dei doveri del
giornalista".
Presidente -
Se non ci sono altre richieste, mettiamo in
votazione. Non vedo richieste, posso mettere in votazione il sub
emendamento. La votazione è aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika e Minelli).
Il sub emendamento è approvato, il terzo emendamento della Lega
decade.
Quarto emendamento della Lega. Si è prenotato il consigliere
Manfrin per l'illustrazione.
Manfrin (LEGA VDA) -
In linea con quello che abbiamo
esposto in apertura di questo Piano, il Piano è gravemente mancante
di una sua parte fondamentale e a pagina 12, nelle azioni che
vengono portate avanti, abbiamo ritenuto di dover assolutamente
intervenire e riempire questo vuoto, e lo abbiamo fatto
semplicemente citando un pezzo, un paragrafo della Convenzione di
Istanbul. Quindi con l'approvazione di questo emendamento, si
inserirebbe, nella voce "Azioni", un'azione in più che è questa,
che è stata completamente purtroppo dimenticata: "Promuovere azioni
di sensibilizzazione, riconoscendo con profonda preoccupazione che
le donne e le ragazze sono spesso esposte a gravi forme di
violenza, tra cui la violenza domestica, le molestie sessuali, lo
stupro, il matrimonio forzato, i delitti commessi in nome del
cosiddetto onore e le mutilazioni genitali femminili, che
costituiscono una grave violazione dei diritti umani delle donne e
delle ragazze, il principale ostacolo al raggiungimento tra la
parità dei sessi".
Riteniamo che questo pezzo, che è stato completamente
dimenticato dal Piano, sia un pezzo assolutamente fondamentale e
che dovrebbe esserne ricompreso.
Presidente -
Consigliera Minelli, ne ha facoltà.
Minelli (PCP) -
Per dire che le forme di violenza che
sono state elencate - la violenza domestica, le molestie sessuali,
lo stupro, il matrimonio forzato, i delitti commessi in nome del
cosiddetto onore e le mutilazioni genitali femminili - non sono il
principale ostacolo al raggiungimento della parità fra i generi,
sono delle violenze e non sono il principale ostacolo al
raggiungimento della parità di genere.
Dire questo è banalizzare quello che avete scritto.
Presidente -
Se non vi sono altre richieste, mettiamo in
votazione. La votazione è aperta. La votazione è chiusa.
Presenti: 35
Votanti: 16
Favorevoli: 14
Contrari: 2
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'emendamento non è approvato.
Adesso viene emendato il sub emendamento della maggioranza e di
PCP che incide sul quinto emendamento della Lega. È un emendamento
sostitutivo. L'emendamento è già stato illustrato, pertanto se non
ci sono interventi, mettiamolo in votazione.
La votazione è aperta. La votazione è chiusa.
Presenti, votanti e favorevoli: 35
Il sub emendamento è approvato all'unanimità. Decade il quinto
emendamento della Lega.
Passiamo ora al sesto emendamento della Lega. Consigliere
Manfrin per illustrare l'emendamento.
Manfrin (LEGA VDA) -
Gli emendamenti - così faccio
un'illustrazione unica -, che sono i 6, 7, 8, 9, 10 e a seguire,
sono emendamenti che sostanzialmente tolgono le istituzioni
scolastiche dalla promozione di alcune azioni, che sono quelle che
abbiamo illustrato e su cui ci siamo spesi credo in maniera
importante fino a questo momento.
Quindi, approvando questi emendamenti, si va a togliere il
coinvolgimento sia delle istituzioni scolastiche che potranno
decidere ovviamente in autonomia, sia dell'Università della Valle
d'Aosta.
Per quanto riguarda quello che giustamente ha detto la collega
Minelli prima, io le faccio rispettosamente notare che quello che
abbiamo voluto inserire sulle mutilazioni e quant'altro è scritto
nella Convenzione di Istanbul, quindi può, se si sente superiore
alla Convenzione di Istanbul, andare direttamente a bussare a chi
l'ha scritta e sicuramente verranno recepite le sue
indicazioni.
Presidente -
Mettiamo in votazione l'emendamento n. 6
della Lega. La votazione è aperta. La votazione è chiusa.
Presenti: 35
Votanti: 16
Favorevoli: 14
Contrari: 2
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'emendamento non è approvato.
Sono stati illustrati tutti i seguenti emendamenti. Posso dare
lo stesso risultato per l'emendamento n. 7? Stesso risultato per
l'emendamento n. 7, n. 8, n. 9 e n. 10. L'emendamento n. 11 viene
illustrato. Il consigliere Perron si è prenotato.
Perron (LEGA VDA) -
Illustro io entrambi, tanto la
questione ormai si è capita, le idee sul tavolo ci sono già da un
bel momento.
Abbiamo tolto gli interventi riguardanti la scuola non perché
non sapessimo che sono previsti in legge, ma perché per noi ci sono
interventi che sono nuovi rispetto a quello. Quindi, in incoerenza
con il principio logico, li abbiamo tolti. Non sono stati
approvati. L'11 bis invece, la possibilità di redenzione anche
ultraterrena, forse anche per l'assessore Marzi - che non posso
offrirle io, gliel'offrirebbe sicuramente il collega Distort - è
quella di mettere questi interventi in "Un percorso che sia da
effettuarsi in orario pomeridiano con progetti extracurricolari",
cioè lasciare la libertà che questi progetti - che, ripeto, saranno
finanziati in teoria per 60 mila euro l'anno, poi bisognerà vedere
giustamente le varie delibere eccetera - questi interventi che
verranno finanziati recepiti certamente da associazioni - e che
quindi vedranno un intervento poi nella scuola - vengano messi di
modo che i genitori, che gli alunni, che gli insegnanti, possano
scegliere, possano avere la libertà di dire che questo tipo di
approccio - che, ripeto, è ideologico - lo condividono oppure che,
in ossequio alla Costituzione, - che, ripeto, all'articolo 30
stabilisce che l'educazione spetta ai genitori - possano dire
legittimamente no, e non perché sono persone brutte e cattive, ma
semplicemente perché non aderiscono a quei presupposti.
È una proposta che credo assolutamente sensata e, ripeto, parla
di libertà dell'insegnamento e non di cose calate dall'alto, quindi
la mettiamo sul tavolo.
Chiudo soltanto dicendo che il fatto che ci siano leggi
nazionali - quindi le scuole possono tranquillamente fare progetti
di quel tipo, però nella loro autonomia scolastica e con i loro
fondi, ed è possibile farlo già dal 2016 - non è un problema, ciò
non significa che per forza gli interventi regionali che decidiamo
qua... che un parlamento sovrano possa decidere di non finanziare
certe cose.
Io credo che chiunque si dichiari autonomista qui dentro possa
pensare che certe cose possiamo anche non finanziarle, ce ne sono
già a livello nazionale e quindi facciamo altro, abbiamo la libertà
di autodeterminarci quantomeno su queste questioni quando c'è da
finanziare qualcuno.
Presidente -
Mettiamo in votazione, se non vi sono altri
interventi, l'emendamento n. 11 della Lega. La votazione è aperta.
La votazione è chiusa.
Presenti: 35
Votanti:16
Favorevoli 14
Contrari: 2
Astenuti: 19 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Jean-Pierre, Jordan,
Lavevaz, Malacrinò, Marguerettaz, Marzi, Padovani, Rollandin,
Rosaire, Sapinet e Testolin).
L'emendamento n. 11 non è approvato.
Posso dare lo stesso risultato per il sub emendamento n. 11bis
della Lega? Stesso risultato. Stesso risultato per l'emendamento n.
12 e n. 13.
Si è prenotato il consigliere Manfrin per illustrare
l'emendamento n. 14.
Manfrin (LEGA VDA) -
Credo che anche questo sia un punto
che abbiamo dibattuto lungamente e che va a rispondere a una
criticità che abbiamo rilevato in tutto il documento. Il documento
in effetti dice due righe che sono illuminanti. É stato detto,
credo proprio dall'assessore Guichardaz, che ha citato dei dati non
so tirati fuori da dove, probabilmente dati che si è inventato in
questo momento, ma questi recentissimi dati che si è inventato sul
momento gli dicono che il 96-98% sono tutti contro le donne.
Credo che gli stessi studi promossi a livello regionale - in
base ai risultati c'è stata una promozione piuttosto interessante,
soprattutto da parte delle associazioni - dicono che c'è una
percentuale di uomini, che assomma a circa al 30%, che purtroppo è
oggetto di violenze e che subisce la violenza, sia essa molestia
sessuale sia essa violenza fisica o psicologica, ho portato più
volte in quest'Aula l'esempio concreto di un padre che è stato
purtroppo accoltellato, strangolato e su cui sono state fatte
ricadere delle colpe che non erano sue.
Con questo emendamento noi inseriamo a pagina 18, nell'area
tematica "Protezione e sostegno" un'azione molto banale.
Oggi il vicepresidente Bertschy ci ha detto che la Consigliera
di parità non può fare e non fa alcuna azione di sostegno né
psicologico né di altro tipo, ma semplicemente si occupa di
questioni lavorative.
Ottimo, bene. Quindi in un'ottica di prevenzione della violenza
e di supporto, visto che c'è un centro antiviolenza per le donne a
cui le donne possono rivolgersi in caso di violenza,
quest'emendamento introduce un punto, ovvero la creazione di un
servizio di supporto psicologico per uomini oggetto di violenza, un
supporto che in questa regione manca e che sicuramente potrà
lavorare in maniera assolutamente opportuna e sostenere le decine
di uomini - sono gli stessi di cui parlava il collega Baccega - che
purtroppo denunciano quotidianamente delle violenze che spesso sono
psicologiche, ma non per questo sono meno importanti e non vanno
considerate.
Quindi preghiamo ovviamente di poter accogliere
quest'emendamento che potrebbe davvero introdurre un elemento di
novità all'interno di questo Piano.
Presidente -
Si è prenotato l'assessore Marzi, ne ha
facoltà.
Marzi (SA) -
L'emendamento non è accoglibile, quindi ci
asterremo in quanto a oggi esiste già, presso l'Azienda USL, un
servizio di supporto psicologico erogato in favore di tanti multi
target, compresi gli uomini sottoposti a violenza.
Presidente -
Se non vi sono altri interventi, mettiamo in
votazione l'emendamento n. 14 della Lega. La votazione è aperta. La
votazione è chiusa.
Presenti: 35
Votanti: 16
Favorevoli: 14
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet e Testolin).
L'emendamento non è approvato.
Mettiamo ora in votazione l'atto amministrativo con gli allegati
al Piano, compreso l'allegato. La votazione è aperta. La votazione
è chiusa.
Presenti: 35
Votanti: 21
Favorevoli: 21
Astenuti: 14 (Aggravi, Baccega, Brunod, Distort, Foudraz, Ganis,
Lavy, Lucianaz,
Manfrin, Marquis, Perron, Planaz, Restano e Sammaritani).
Il Piano sulla violenza di genere è approvato.
