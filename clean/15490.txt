Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 214 del 16 dicembre 1988 - Resoconto
OGGETTO N. 214/IX - NECESSITA' DI UNA SEDE OSPEDALIERA
MODERNA, INTERAMENTE DI PROPRIETA' REGIONALE.
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica e Chenuil:
INTERPELLANZA
APPRESO da notizie diffuse da organi di informazione locale che
vi sarebbe un radicale ripensamento da parte dell'U.S.L. rispetto
alla possibilità di risolvere i problemi ospedalieri attraverso la
ristrutturazione della sede di Viale Ginevra;
RICORDATO che da alcuni anni il Gruppo comunista sostiene
l'opportunità di procedere ad un serio esame tecnico e finanziario
dell'ipotesi di costruzione di una nuova ed unica sede ospedaliera,
interamente di proprietà regionale;
i sottoscritti Consiglieri regionali del gruppo comunista
INTERPELLANO
la Giunta regionale per conoscere i suoi intendimenti rispetto
all'esigenza di dotare la popolazione valdostana di una struttura
ospedaliera moderna, facilmente accessibile, dotata di tutti i
servizi e posti letto necessari.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.):
Abbiamo già discusso in parte di questo
argomento durante l'esame del bilancio di previsione per il 1989;
comunque, anche da questa discussione, devo dire che onestamente
non è venuta fuori in modo chiaro quale sia l'intenzione di questa
Giunta per risolvere i problemi dell'ospedale di Aosta. Da una
parte c'è il contenzioso tra Regione e Ordine Mauriziano, che
ancora non ha trovato una conclusione; c'è, dall'altra parte, un
progetto di ristrutturazione complesso, in parte finanziato con
disegni di legge approvati da questo Consiglio, che richiede
investimenti per decine di miliardi e che creerebbe, se dovesse
essere messo in esecuzione, nuove difficoltà a una struttura che
già per essere divisa in tre sedi ha sue proprie difficoltà di
funzionamento. Vengono poi da parte del Comitato di gestione delle
idee che raccolgono proposte da noi sostenute in questo Consiglio
più volte, però su queste proposte non c'è un impegno preciso; non
si capisce se si tratta di ipotesi oppure se effettivamente si è
presa la direzione per cui si vuole arrivare a una nuova struttura
ospedaliera che sia un'unica sede interamente di proprietà della
Regione.
Con questa interpellanza noi vorremmo avere in modo ufficiale da
parte della Giunta regionale qualche chiarimento sulle sue
intenzioni. Si intende perseguire la strada dell'accordo col
Mauriziano e quindi successivamente di una ristrutturazione della
sede di Viale Ginevra? Si intende prospettare invece la possibilità
di una nuova e unica sede ospedaliera? Si andrà - come ha detto
invece recentemente il Presidente della Giunta nel corso di un
pubblico dibattito - verso un potenziamento della struttura privata
per ciò che riguarda la sanità nella nostra Regione, se si darà
spazio alle cliniche, eventualmente lasciando nella situazione
attuale l'ospedale regionale? Vorremmo avere qualche chiarimento
sulle intenzioni in materia di politica ospedaliera da parte di
questa Giunta regionale.
PRESIDENTE:
Ha chiesto di parlare l'Assessore alla Sanità
ed Assistenza Sociale, Lanièce, ne ha facoltà.
LANIECE (D.C.):
Abbiamo appreso pure noi da quanto hanno
pubblicato gli organi di informazione locale che vi sarebbe un
dibattito da parte del Comitato di gestione dell'U.S.L. rispetto
alla soluzione da dare al problema della sede ospedaliera
regionale. Per il momento però non ci sono ancora pervenuti, da
parte di tale organo, né pareri in merito, né nuove proposte
operative. I competenti organi regionali, i nostri servizi tecnici,
sono investiti del problema e lo stanno studiando attentamente.
Riteniamo che una soluzione adeguata e tale da rispondere alle
aspettative generali debba essere ricercata chiedendo la
collaborazione di tutti, operatori del settore, forze politiche,
sociali e sindacali, utenti, e attraverso un confronto sereno e
costruttivo.
Sappiamo che il Gruppo comunista del Consiglio regionale
sostiene, come ricordato dagli interpellanti, l'opportunità di
procedere ad un serio esame tecnico e finanziario dell'ipotesi di
costruzione di una nuova ed unica sede ospedaliera interamente di
proprietà regionale. Terremo debito conto di questa proposta
assieme a qualunque altra che ci verrà presentata, al fine di
soddisfare l'esigenza sentita da tutti, e da noi per primi, di dare
alla popolazione valdostana una struttura ospedaliera moderna ed
efficiente.
A nostro avviso, l'esame delle problematiche relative alle
strutture ospedaliere regionali deve avvenire nelle sedi
istituzionali e attraverso le istanze tecniche, organizzative,
sanitarie, politiche, sociali e sindacali, attivando opportuni
canali di consultazione. Sarà premura della Giunta regionale tenere
il Consiglio regionale tempestivamente al corrente dell'evoluzione
della questione e di proporre in questa sede i necessari
provvedimenti da adottare.
Volevo ricordare che comunque la soluzione e il dibattito
concreto di questo problema si potranno avviare solo nel momento
che si sarà risolto il problema del Mauriziano, perché parlare di
una nuova struttura ospedaliera senza avere risolto il problema del
Mauriziano vuol dire creare una piccola struttura di 3-400 posti
letto, che non verrebbe certamente a risolvere il problema
ospedaliero, ma verrebbe a complicarlo perché avremmo poi tre sedi
ospedaliere. Quindi il discorso alla base di tutto è che per
concretizzare bisogna risolvere il problema del Mauriziano; cioè la
Regione deve per forza acquisire l'ospedale Mauriziano come
proprietà per poter poi avviare un dibattito sicuro, su delle basi
sicure, per decidere se continuare ad ampliare il complesso
ospedaliero di Viale Ginevra o di provvedere a una nuova
costruzione.
PRESIDENTE:
Ha chiesto di parlare Consigliere Mafrica, ne
ha facoltà
MAFRICA (P.C.I.):
Se si deve dire, dalla risposta
dell'Assessore, che ha precisato qual è la scelta, credo che sia
difficile. L'Assessore ha detto: "C'è disponibilità a esaminare
diverse possibili soluzioni, che vanno viste dal punto di vista
tecnico e finanziario e ci sono organi che devono fare delle
proposte e dare dei pareri". Non c'è stata quindi una risposta, non
c'è stato un chiarimento rispetto alle richieste della nostra
interpellanza: c'è stata una disponibilità, se ho ben inteso, a un
confronto che preveda tra le soluzioni possibili anche quella che
noi sosteniamo di un'unica nuova sede interamente di proprietà
regionale.
Devo dire che comunque non mi risultano ancora molto chiari i
rapporti tra la Giunta e il Comitato di gestione, perché
l'Assessore non può dire che ha letto dai giornali alcune ipotesi
fatte nel Comitato di gestione: il Comitato di gestione ha fatto
una determinata scelta politica, si è costruito un certo
schieramento politico e io credo che i canali di comunicazione
istituzionali e politici tra la Giunta e il Comitato di gestione
siano numerosi.
Quindi noi, nel sollecitare la Giunta perché si esaminino nelle
sedi dovute, coinvolgendo gli operatori, le forze politiche, le
organizzazioni sindacali, tutti quanti sono interessati a questo
problema, si arrivi comunque a quantificare le soluzioni, a
verificare le possibili sedi, chiediamo che questo impegno per
esaminare soluzioni diverse, tra cui quella che noi riteniamo la
più opportuna, faccia dei passi in avanti. Quello che non vorremmo
è che si rimanesse per molto tempo ancora in una situazione di
ambiguità, per cui contemporaneamente si giochi su più tavoli: una
parte delle forze politiche di maggioranza magari sostiene
un'ipotesi, un'altra parte ne sostiene un'altra, e la decisione non
viene presa e non si fa nulla di concreto in direzione della
soluzione del problema.
Quindi noi siamo disponibili al confronto, siamo d'accordo sul
fatto che si esamini dal punto di vista tecnico e finanziario, però
chiediamo che poi si debbano fare dei passi in avanti in una
direzione o nell'altra. Non è possibile rimanere ancora molto a
lungo in uno stato di incertezza.
