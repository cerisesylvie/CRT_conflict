Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 493 del 28 ottobre 1981 - Resoconto
OGGETTO N. 493/81 - MANCATA PARTECIPAZIONE DEGLI AMMINISTRATORI
REGIONALI AGLI INCONTRI TRA IL MINISTERO DELLE PARTECIPAZIONI
STATALI, I COMUNI E LE REGIONI, SUI PROBLEMI CONCERNENTI IL PIANO
FINSIDER. (Interpellanza)
Presidente
- Do lettura dell'interpellanza presentata dai
Consiglieri Tonino, Mafrica e Bajocco:
INTERPELLANZA
CONSIDERATO che in data 22 settembre 1981 il Consiglio
regionale aveva approvato un o.d.g. con cui si impegnava la Giunta
regionale a rappresentare al Governo il parere sfavorevole del
Consiglio regionale sul piano Finsider;
VISTO che la Regione Valle d'Aosta (con la Cogne) e il Comune
di Sesto San Giovanni (con la Breda) sono le realtà in cui si
avranno secondo detto piano i più pesanti tagli occupazionali (3200
posti in meno su ca 8500: quasi il 40%);
i sottoscritti Consiglieri regionali
INTERPELLANO
l'Assessore all'Industria e il Presidente della Giunta per
sapere:
1) per quali ragioni all'incontro del 6 ottobre tra il
Ministero delle PPSS, le Regioni ed i Comuni in cui sono presenti
grandi stabilimenti siderurgici, in merito al Piano Finsider, non
erano presenti né il Presidente della Giunta né l'Assessore
all'Industria e la Regione si era fatta rappresentare da un suo
funzionario;
2) per quali ragioni all'incontro dell'8 ottobre, sempre fra
Ministero alle PPSS, Comuni e Regioni interessate, incontro
dedicato in modo specifico al settore degli acciai speciali non era
presente alcun rappresentante della Regione;
3) se la Giunta regionale ritiene più importante partecipare
alle inaugurazioni di mostre e fiere rispetto all'intervenire in
sedi in cui si discute del futuro dell'industria
valdostana.
Presidente
- Ha chiesto di parlare il Consigliere
Bajocco, ne ha facoltà.
Bajocco (PCI)
- È preoccupante per non dire proprio
allarmante la crisi occupazionale che abbiamo nella nostra Regione.
Quello che non è ammissibile veramente è che l'Assessore
all'Industria Chabod si comporti così. Non è la prima volta che
chiamiamo in causa l'Assessore Chabod perché il suo è un
Assessorato che non si interessa a fondo dei problemi
dell'industria. Con un o.d.g. votato unanime dal Consiglio
regionale straordinario si impegnava la Giunta regionale a
presentare al Governo il parere sfavorevole del Consiglio regionale
in merito al piano Finsider. Vi sono stati degli incontri con i
Ministeri competenti a Roma e l'Assessore Chabod - dopo aver votato
anche lui l'o.d.g. - non si presenta per fare l'interesse dei
valdostani. Non so se non riesce a capire che perdere 1200 posti di
lavoro è un grande danno prima di tutto per l'occupazione
giovanile, secondo poi un danno perché non entrano miliardi per
l'economia della nostra Regione. Abbiamo fatto una mozione di
sfiducia una volta, non invitateci a ripresentarla ancora.
Nella nostra interpellanza come battuta diciamo che l'Assessore
Chabod va all'inaugurazione di fiere e mostre ed è giusto ma come
va fuori Regione per questi incontri per diversi giorni, perché non
deve impegnarsi a fondo anche per questi problemi?
Voglio ricordare che l'Assessore Chabod non è solo al Commercio
decisionale ma anche all'Artigianato ed all'Industria, per cui è
suo compito partecipare a queste riunioni, approfondire il problema
e studiarlo. Posso anche capire che l'Assessore Chabod non possa
risolvere il problema dell'occupazione perché è una cosa grande, ma
deve operare nell'interesse della nostra Regione proprio nel posto
dove lui siede, che è importantissimo per la nostra Regione.
Presidente
- Ha chiesto di parlare l'Assessore
all'Industria, Commercio, Artigianato e Trasporti, Chabod, ne ha
facoltà.
Chabod (DC)
- L'invito è pervenuto il 5 per il 6, per
questa data sia il Presidente della Giunta che io avevamo assunto
degli impegni inderogabili. Al fine di non pregiudicare con
l'assenza della Regione la trattativa in corso, si è ritenuto
opportuno far partecipare all'incontro il funzionario responsabile
dei servizi e dell'industria al fine di presentare al Ministro le
decisioni assunte in merito dal Consiglio regionale. All'incontro
dell'8 ottobre non è stato possibile partecipare perché l'invito è
pervenuto a tarda mattinata dello stesso giorno e non c'erano posti
disponibili sui voli in partenza sia da Torino che da Milano. Anche
l'Assessore all'Industria della Lombardia ha avuto gli stessi
problemi miei. L'incontro è stato poi rinviato al 15 ottobre, al
quale ho partecipato ribadendo al Ministro tutto di nuovo. Prima ha
cominciato l'Assessore della Lombardia a leggere un grosso
documento, il Ministro si è adirato così tanto che gli ha detto di
averlo chiamato per dirgli sì o no, e non per fargli delle
relazioni. Allora l'Assessore ha smesso di parlare ed ho cominciato
io, sottolineando il fatto che 1200 posti per la Cogne - situata in
una piccola Regione com'è la nostra dove la Cogne ha il 35%
dell'industria della Regione - erano molto importanti. Il Ministro
ribadisce che ci ha chiamati per dire sì o no al piano
Finsider.
Presidente
- Ha chiesto di parlare il Consigliere Tonino,
ne ha facoltà.
Tonino (PCI)
- Replico io perché il Consigliere Bajocco è
preso dal nervosismo, forse farebbe un gesto inconsulto nei
confronti dell'Assessore all'Industria Chabod che in realtà ancora
una volta non perde l'occasione per dimostrare come la sua risposta
ed il suo atteggiamento non siano affatto adeguati alla gravità del
problema. L'Assessore Chabod dimostra di sottovalutare il piano
Finsider e di avere scarsa fiducia nelle possibilità di cambiare
questo piano.
Invece nel '77 già il piano originale fu modificato dal
Parlamento, infine quella di stamani sul riparto, dove gli
orientamenti del Governo sono stati cambiati in sede parlamentare
sono esempi che dimostrano il contrario. La nostra Regione può
avere un peso piccolo e limitato ma non lo fa sentire. Nel caso del
riparto, problema evidentemente importante, il Presidente della
Giunta ha addirittura bivaccato a Roma, ci ricordiamo tutti di
questo episodio. Crediamo che in questioni di questa portata non
sia assolutamente accettabile la giustificazione dell'Assessore
Chabod sull'invito che è arrivato il giorno prima perché qui nel
giro di pochi giorni si fanno delle scelte importanti. Quali erano
gli impegni inderogabili dell'Assessore per cui non è potuto andare
a Roma per un appuntamento di questa importanza? Secondo noi questo
è un atteggiamento irresponsabile, non trovo altri termini, se non
di peggiori, il che non è nel mio stile.
