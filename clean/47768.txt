Classificazione
ISTRUZIONE PUBBLICA
Personale docente e non docente



Oggetto del Consiglio n. 3941 del 19 settembre 2024 - Resoconto
OGGETTO N. 3941/XVI - Interpellanza: "Risoluzione delle
problematiche relative alla frequentazione da parte dei docenti dei
percorsi universitari di formazione e abilitazione all'insegnamento
per le scuole secondarie di primo e secondo grado".
Bertin (Presidente) -
Punto n. 42. Ha chiesto la parola
il consigliere Perron per l'illustrazione dell'interpellanza, ne ha
facoltà.
Perron (LEGA VDA) -
Ritorniamo all'argomento scuola per
un'iniziativa, che è però molto tecnica, quindi mi atterrò a quanto
abbiamo riportato.
Siamo nel campo dei corsi abilitanti, come sappiamo, questo
Governo ha fatto ripartire i corsi abilitanti che vengono fatti su
scala regolare per permettere a tutto il mondo del precariato di
avere delle scadenze e di riuscire a entrare nel mondo della scuola
in pianta stabile. Chiaramente non è tutto perfetto, anche qua
ritorniamo ai discorsi per cui stiamo burocratizzando tutto e
quindi si apre una selva gigantesca in cui moltissimi insegnanti o
giovani soprattutto che vogliono entrare nel mondo della scuola poi
si ritrovano impantanati non in una selva oscura, come diceva
qualcuno, ma sicuramente in un pantano, con i meccanismi
lunghissimi da sbrogliare. Noi siamo al Ministero, voi siete in
Regione, abbiamo tutti da cercare di districare queste cose.
Veniamo al lato più tecnico, richiamato il corso abilitante
partito nel luglio 2024 all'Università di Torino, già avevamo
portato delle iniziative su questo tema, avente come oggetto:
"L'ammissione ai percorsi universitari di formazione iniziale e
abilitazione all'insegnamento per le scuole secondarie di primo e
secondo grado", ricordato che, per completare il percorso
abilitante, è necessario svolgere il tirocinio, con durata di ore
variabile a seconda dei crediti in possesso del candidato e che
questo deve essere svolto entro fine novembre 2024, questa è un po'
la novità, poi adesso mi hanno detto che probabilmente qualcosa si
è mosso ma aspettiamo la vostra risposta, quindi c'è da fare un
tirocinio in tempi brevi, entro novembre 2024 (Da qui la
preoccupazione e le segnalazioni che ci sono arrivate).
Preso atto delle tempistiche pressanti per ottemperare alle
quali molti docenti dovrebbero usufruire di permessi di studio per
le prime settimane dei scuola, peraltro tecnicamente non ottenibili
con le 150 ore, le quali non sono generalmente fruibili prima della
fine di novembre; evidenziato che al momento attuale non si hanno
informazioni riguardo alle scuole - qui è stata depositata il 6
settembre, speriamo che ora le cose si siano mosse, però
chiaramente noi abbiamo consegnato l'iniziativa ispettiva quasi due
settimane fa - convenzionate in Valle che dovevano far partire
questi tirocini, per cui coloro che hanno fatto questo corso
possono chiudere il percorso.
Interpelliamo il Governo regionale per conoscere: 1) se verranno
effettivamente accreditate per svolgere i tirocini formativi tutte
le scuole secondarie di primo e secondo grado del territorio
regionale; 2) quali modalità e quali tempi di attivazione siano
previsti per i tirocini formativi menzionati, nonché quali
permessi, in mancanza delle 150 ore, possono essere fruiti dagli
insegnanti, al fine di garantire il diritto allo studio, perché
chiaramente se gli insegnanti hanno una cattedra, stanno già
lavorando e abbiamo visto che ci sono molti precari ancora nel
mondo della scuola, quindi stanno insegnando, hanno bisogno di
prendere le ore per andare a fare i tirocini, se si ritrovano in
condizioni di non poterlo fare, è chiaro che abbiamo un problema,
rischiano di dover lasciare l'anno, per paradosso, per dover andare
a finire il corso di abilitazione; 3) quali intendimenti si abbia
per risolvere la problematica in tempi celeri, al fine di non
pregiudicare l'ottenimento dell'abilitazione all'insegnamento per i
docenti valdostani, già penalizzati, come abbiamo visto, dalla
mancata attivazione dei suddetti corsi nella Regione Valle d'Aosta,
non tutti, alcuni sono stati attivati ma molti insegnanti devono
andare a Torino o, magari in alcuni casi Università del Piemonte
orientale a Vercelli, a fare questi corsi abilitanti, chiuderli, e
chiaramente è dispendio di tempo, di soldi per il viaggio e tutta
una serie di problemi per entrare nel mondo della scuola, che poi
ha una marea di problematiche, ha gli insegnanti tra i meno pagati
in Europa, anche se questo Governo, grazie a Dio, qualcosa di
positivo l'ha fatto e speriamo che lo faccia ancora. Queste quindi
sono le domande che le mettiamo sul tavolo, sono molto tecniche e
aspettiamo risposte altrettanto tecniche.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega Perron. Noi
monitoriamo con attenzione il tema sia dei CFU, delle
certificazioni, sia dei tirocini. È un tema che, come lei sa meglio
di me, essendo insegnante, è diventato un tormentone... però mi
dovete alzare il volume... quando parlo, alle volte mi dicono che
urlo, quando parlo normale...
(voci fuori microfono)
...non voi, voi non c'entrate niente, ma qualcuno mi deve alzare
il volume, è la terza volta che mi dicono che non si sente
niente... Scusate lo sfogo.
Sul tema delle certificazioni e sul tema dei tirocini
trasversalmente credo che qualunque Governo sia passato fino ad
ora, si ritrova dentro un problema infinito, perché, come lei sa,
la SIS, i 24 crediti, 36, 60, ogni anno è un delirio dell'ulteriore
delirio, che, tra l'altro, si somma all'organizzazione anche da
parte dell'Università ma, non solo, perché poi l'istituzione
scolastica, come lei sa, deve affiancare dei
tutor
che
abbiano i requisiti anche per i tirocini, quindi è un ulteriore
aggravio che ogni anno, senza sapere che cosa succederà l'anno
successivo, si assomma al lavoro già di queste povere segreterie
scolastiche della Sovraintendenza, la quale, continuamente, cerca
di fare da collante, mettere insieme, fare la raccolta delle
intenzioni, perché poi anche lì le intenzioni sono una cosa e poi i
decreti attuativi sono un'altra.
Io, da quando ho questa delega, mi dico che navighiamo in mezzo
all'incertezza e non voglio fare citazioni di un certo tipo, però
le risponde tecnicamente, mi scusi la premessa un po' polemica. Non
ce l'ho assolutamente con il Governo attuale, devo dire che nessuno
su questo tema qua è riuscito fino ad ora a dare una continuità;
speriamo che adesso quanto meno si capisca qualcosa in modo tale
che anche l'Università e le istituzioni scolastiche, per quanto
riguarda i tirocini all'Università e l'organizzazione di corsi,
che, ricordo, sono mirati poi sulle singole classi di concorso,
perché non è che un'Università, come dice qualcuno: "Sì, ma ci sono
le materie comuni, perché non si organizzano delle code". La
complessità, per quello che ho imparato io, è ben superiore
rispetto a volte alle sparate di alcuni che pensano che basta
alzarsi la mattina e si organizzano i TFA, i CFU e sia facile fare
le cose. Comunque se verranno effettivamente accreditate per
svolgere i tirocini formativi tutte le scuole secondarie di primo e
secondo grado del territorio regionale: i tirocini possono essere
svolti, questo è il dato, presso tutte le istituzioni scolastiche
valdostane che sottoscrivono una convenzione con il CIFIS, del
CIFIS ne abbiamo parlato lungamente, quest'aggregazione di
università in cui c'è l'Università della Valle d'Aosta, in cui è
capofila l'Università di Torino. Il 3 settembre il CIFIS ha inviato
la
mail
di richiesta disponibilità a sottoscrivere le
convenzioni alle sette scuole che erano state proposte quali sedi
di tirocinio dai tirocinanti stessi, quindi funziona così: il
tirocinante si attiva, chiede alla dirigente, la dirigente
raccoglie la domanda di tirocinio e la invia alla Sovraintendenza
che lo invia al CIFIS. Il
form
per la proposta delle sedi di
tirocinio era compilabile fino a venerdì 6 settembre 2024, nel
frattempo potrebbero essere state coinvolte ulteriori scuole,
quindi il dato è comunque positivo e, come dico, viene sempre
attivato dall'interessato.
"Quali modalità e quali tempi di attivazione siano previsti per
i tirocini formativi menzionati, nonché quali permessi in mancanza
delle 150 ore possono essere fruiti dagli insegnanti al fine di
garantire il diritto allo studio": sulle 150 ore apro solo un
piccolo argomento, nel senso che, appena mi sono insediato, ci
siamo incontrati con le organizzazioni sindacali, abbiamo questi
incontri periodici che si calendarizzano e uno dei temi era proprio
la valutazione di quali siano i corsi, percorsi, titoli di studio,
eccetera, che hanno la priorità per la concessione di questa famosa
quota del 3% del personale, che è inderogabile, oltre alla quale
non si può andare, e con i sindacati eravamo rimasti - questo ce lo
siamo confermati in una telefonata e in un'interlocuzione diretta -
l'anno scorso che avrebbero attivato, attraverso un documento di
loro scrittura, una contrattazione relativamente a un contratto
integrativo regionale, che è lo strumento che altre Regioni oggi
utilizzano per regolamentare i permessi di studio, compresi i
permessi per l'abilitazione, perché, come lei sa, nella vecchia
disciplina non venivano indicati né i TFA, né i CFU, cioè non sono
mai stati indicati, ma genericamente titoli di studio - questa è la
priorità - concernenti il lavoro che al momento il docente sta
effettuando.
La necessità quindi è quella di avere un CIR (Contratto
Integrativo Regionale) e devo dire che i sindacati, l'altro giorno,
solo tre giorni fa, mi hanno detto che si sarebbero attivati per
inviare questa bozza; ho fatto una ricerca abbastanza dettagliata
altrove e ho riscontrato che altrove esiste. Non è risolta la
questione, per i TFA sembra che sia abbastanza risolta anche lì per
analogia, sulla questione dei CFU è un problema, in più c'è il tema
del 15 novembre, perché ovviamente i permessi vengono chiesti in
tempi non utili poi per poter far questo. Gli istituti di assenza
sono quelli che sono previsti dalle norme e dal contratto di
riferimento, quindi i tre giorni di permesso retribuito per motivi
personali o familiari, i permessi per la partecipazione a concorsi
ed esami, che sono permessi retribuiti, poi abbiamo ancora, nel
vostro contratto, se ben ricordo, esistono ancora... mi sembra otto
giorni di permessi non retribuiti complessivi per anno scolastico,
le ferie, i giorni di ferie durante i periodi di attività
didattica, che possono essere comunque concessi, e poi c'è
l'aspettativa non retribuita per un periodo massimo di dodici mesi,
che può essere fruita in maniera continuativa e frazionata e poi i
permessi brevi da recuperare.
L'auspicio ovviamente è di arrivare a una definizione, come
ipotizza qualcuno... alcuni sindacati - e io ho letto i siti di
alcuni sindacati - ipotizzano la possibilità di permessi concessi
in anticipo sia sui contingenti residui dell'anno precedente,
quindi concessi già a settembre, e lì è da valutare la fattibilità
tecnico-giuridica, perché la legge sul diritto allo studio è una
normativa, valutare se è possibile fare un'anticipazione anche
rispetto alla data mi sembra del 15 di novembre.
"Quali intendimenti si abbiano per risolvere la problematica":
l'Università della Valle d'Aosta ha precisato che non risultano
mancati riscontri a problematiche segnalate e che le decisioni in
merito alla calendarizzazione degli esami rientrano nell'ambito
delle autonome valutazioni dell'Ateneo che eroga i percorsi.
"Ulteriori valutazioni in merito all'attivazione dei percorsi di
formazione - questa è una nota dell'Università -, iniziale
abilitazione dei docenti delle scuole secondarie, con particolare
riferimento alla previsione di una riserva di posti nel bando
emanato dall'Università di Torino a favore dei candidati residenti
in Valle d'Aosta, nonché all'erogazione di parte delle attività
formative presso le sedi dell'Università della Valle d'Aosta,
saranno oggetto di valutazione per il prossimo anno accademico
2024-2025".
Spero che questo serva anche a confortare, nel senso che
esistono proprio un intendimento e un'interlocuzione per far sì che
ci siano delle riserve, dei posti riservati, ma per l'anno in
corso, 2024-2025.
Presidente -
Per la replica, la parola al consigliere
Perron.
Perron (LEGA VDA) -
Grazie Assessore per la risposta
tecnica, io mi sono appuntato alcune cose, ma immagino e dirò a
molte persone di andare ad ascoltare esattamente la risposta perché
sono in molti che attendono. Quello che le posso dire ulteriormente
è: fate tutto il possibile per riuscire, per quanto ovviamente
nelle vostre competenze, quelle che sono nazionali vanno sbrogliate
da un'altra parte, ma poi dopo sull'attuazione di questo fate tutto
il possibile perché davvero la posizione di molti insegnanti
precari in questa condizione, per cui non sanno veramente come
andrà a finire il loro percorso, si ritrovano sempre tra il
martello e l'incudine, è veramente una pessima posizione, quindi
fate tutto il possibile. Io riporterò questi dati, li
reanalizzeremo, se ci saranno ulteriori possibilità anche di
riportare sul tavolo, chiaramente lo faremo, ma ci auguriamo che
non sia il caso e che tutto si svolga nella maniera più liscia
possibile.
