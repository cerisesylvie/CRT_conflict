Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 1506 del 20 ottobre 2015 - Resoconto
OGGETTO N. 1506/XIV - Interpellanza: "Mancato rispetto di
disposizioni normative in materia di assunzione di personale da
parte dell'Azienda USL".
Presidente
- La parola al collega Gerandin.
Gerandin (UVP)
- Merci Président.
Buon pomeriggio a tutti. Noi forse erroneamente abbiamo sempre
pensato che la legge finanziaria fosse un po' la linea guida a cui
tutti dovevano attenersi per quello che riguardava il discorso del
rispetto delle regole, per quello che riguardava il discorso delle
risorse finanziarie disponibili e per quella che era una traccia su
quella che era l'attività amministrativa vera e propria. Ora,
all'articolo 22 della legge finanziaria del 2015 approvata con
legge n. 13/2014 al comma 7 si prevede: "
a tal fine, l'Azienda
USL, ad eccezione delle deroghe autorizzate con la deliberazione
della Giunta regionale di cui all'articolo 7, comma 1, della legge
regionale n. 5/2000, non può procedere ad assunzione di personale a
qualsiasi titolo con qualsivoglia tipologia contrattuale, ivi
compresa la somministrazione di lavoro, fatte salve le procedure
già avviate alla data del 15 novembre 2014 mediante pubblicazione
del bando o del relativo avviso pubblico
".
Ora, noi in data 29 giugno 2015 leggiamo di un provvedimento del
Direttore dell'Azienda USL che procede all'indizione di un concorso
per l'assunzione a tempo indeterminato di un collaboratore
tecnico-professionale categoria D. Leggiamo con stupore questo,
Assessore, per il semplice fatto che eravamo alla fine di un
percorso, di un percorso molto difficile in cui lei ci aveva
disegnato una situazione in cui si prevedevano anche per l'Azienda
USL tempi difficili e soprattutto alla vigilia di un assestamento
di bilancio, che poi alla fine ha rivelato quelle che erano
veramente le difficoltà in cui ci si stava avviando per quello che
riguardava le risorse a disposizione. Dico questo perché? Per il
fatto che noi assolutamente, quando c'è un'assunzione, siamo ben
lieti che ci sia un'assunzione, però pensiamo anche che ci siano
regole che valgono per tutti, perché questo? Perché, pur essendoci
questo blocco delle assunzioni che prevedeva solo la chiusura di
quei concorsi che erano in atto, leggiamo con questo provvedimento
che il Direttore generale si era avvalso di una facoltà, di un atto
del tutto legittimo da parte del Direttore, perché? Perché il
Direttore cita quella che era una delibera di Giunta regionale del
febbraio 2015 in cui si dice che l'azienda può andare in deroga al
blocco previa comunicazione all'Assessore alla sanità, salute e
politiche sociali con un congruo anticipo dell'avvio del
procedimento per ciascuna procedura di assunzione, l'Assessore alla
sanità, salute e politiche sociali dispone di 10 giorni di tempo
per chiedere chiarimenti, decorsi i quali senza alcuna richiesta
quest'amministrazione può procedere con gli atti di competenza.
Ora, mi pare che ci sia nulla da eccepire sul provvedimento del
Direttore, qualcosa in più sull'operato dell'Assessore. Noi, al di
là delle possibilità che la legge le può legittimamente garantire,
noi avremmo almeno gradito...non so, capire se c'è stata una
risposta a questa comunicazione, perché nell'atto del Direttore c'è
scritto che, decorsi 10 giorni, l'Assessore non ha risposto per cui
si ritiene che la proposta di assunzione in deroga sia del tutto
legittima.
Ora, vede, Assessore, nella finanziaria c'è un altro passaggio
che noi riteniamo molto importante, perché è inutile fare della
retorica e del buonismo dicendo: "beh, dobbiamo cercare di far
dimagrire quello che è il discorso del costo del pubblico, il costo
delle amministrazioni e quant'altro". C'è un passaggio nella
finanziaria (articolo 14) in cui si dice: "
nel rispetto delle
disposizioni concernenti le relazioni sindacali, la mobilità
mediante comando o distacco è possibile, per il personale del
comparto unico regionale, anche verso l'Azienda USL e le società
partecipate e controllate, direttamente o indirettamente, per il
tramite della Finaosta
".
Ora, noi vorremmo capire qual è stato tutto questo passaggio, il
perché di una deroga per l'assunzione di una categoria D - a noi
risulta comunque essercene anche all'interno del comparto -, una
deroga che si chiede per un'azienda che, Assessore, le ricordo a
fine 2014 - mi piace parlare di dati finali per cui sono i dati
pubblicati dall'azienda - aveva 2.637 dipendenti. Ora, viene
difficile capire come si possa eventualmente parlare di sacrifici
per tutti, di tagli per tutti quando, a fronte di un'azienda con
2.637 dipendenti, si debba andare in deroga, ma soprattutto che
lei, Assessore, abbia taciuto e non abbia neanche risposto...non si
è neanche premurato di chiedere il motivo per cui è stata
necessaria questa deroga. Dico questo perché mi piacerebbe capire
se quest'atto era a conoscenza anche della Giunta regionale, se
tutti i suoi colleghi erano concordi su questo, se era veramente
condiviso all'interno della Giunta o se era un atto che è passato
sotto traccia e soprattutto con l'intenzione di privilegiare...come
le abbiamo già detto, peraltro sia in commissione che in Consiglio,
quel particolare riguardo per quel settore della sanità, che per la
carità è caro a tutti, ma dimenticandosi del sociale. Grazie.
Presidente
- La parola all'Assessore Fosson.
Fosson (UV)
- Sì, grazie Presidente.
Penso che la sua interpellanza abbia due filoni: il primo
rispetto alla regolarità di procedura e il secondo di merito. Sulla
regolarità della procedura mi permetta, lei ha saltato un punto
molto importante, che comunque ha ripreso poi con la sua citazione
della delibera n. 240 del 20 febbraio 2015 assunta da tutta la
Giunta. Tra l'altro, mi permetta, su questo lei ha fatto un "116",
per il quale non è ancora scaduto il tempo, in cui ci sarebbero
state tutte le spiegazioni e i passaggi, ma le farò comunque vedere
la delibera e in ogni caso le dico che sulla regolarità di
procedura stiamo lavorando molto. A verifica di queste procedure ci
sarà appunto la documentazione del "116" dei dirigenti e poi le
ricordo che all'interno dell'USL c'è un ufficio dei revisori dei
conti molto attento a questo. In effetti la delibera che le dicevo
- la n. 240 - dice al punto 1: "
considerato che con nota 12
dicembre 2014 l'Assessorato della sanità ha fatto richiesta
all'azienda di comunicare l'elenco delle procedure concorsuali già
avviate al 15 novembre mediante pubblicazione del bando o del
relativo...e di proporre le eventuali deroghe al blocco delle
assunzioni del personale previsto dalla finanziaria, di cui ai
punti precedenti, da autorizzare con la presente deliberazione, in
quanto necessarie al mantenimento dell'erogazione dei LEA
",
questo il 12 dicembre del 2014.
Come diceva, in data 3 febbraio 2015, l'Azienda aveva scritto
all'Assessorato anche sulla base della legge Finanziaria e del suo
articolo 22, comma 7, in cui si prevede che non si possa procedere
ad assunzioni, ad eccezione delle procedure che risultano già
avviate e delle deroghe autorizzate con deliberazione della Giunta
regionale di cui all'articolo 7, comma 1, della legge regionale n.
5 del 2000. Come dicevo, quindi l'USL ha scritto questo documento
del 3 febbraio 2015 in cui chiede proprio per mantenere i LEA una
deroga prevista dalla legge n. 5 del 2000: "
si richiede, così
come già verbalmente anticipato, l'autorizzazione in deroga per
l'assunzione a tempo indeterminato delle sottoelencate figure
professionali per la copertura di posti già vacanti nel corso
dell'anno 2014...
". Tra le figure che l'Azienda chiedeva alla
Giunta per garantire i LEA, c'è un collaboratore professionale
tecnico da assegnare alla struttura complessa Sistemi informativi,
sanitari ed amministrativi e telecomunicazioni, il cui posto
vacante è attualmente ricoperto con un libero professionista.
Con la delibera n. 240 preso atto della lettera dell'Azienda in
data 3 febbraio, gli uffici regionali competenti propongono di
impartire all'azienda stessa le seguenti disposizioni: la delibera
fa tutta una premessa e poi dice alla pagina 6: "
dato atto che
l'Azienda USL, con la medesima nota
- del 3 dicembre -
di
cui sopra...richiede di autorizzare in deroga, ai sensi...la
copertura, tramite assunzione a tempo indeterminato, di posti al
momento vacanti...
", eccetera; al punto 5: "
ritenuto di
autorizzare quanto richiesto dall'Azienda, stabilendo che la stessa
potrà procedere alla copertura dei posti indicati nelle
comunicazioni di cui sopra, o di altri che si rendessero
maggiormente necessari nel rispetto del numero e delle figure
professionali ivi definiti, previa comunicazione all'Assessorato
della sanità...l'Assessorato avrà 10 giorni di tempo per chiedere
chiarimenti e, in tal caso, la procedura dovrà essere sospesa;
qualora decorrano i 10 giorni senza alcuna richiesta da parte
dell'Assessorato, l'Azienda USL potrà procedere con gli atti di
competenza
". Nel deliberato, inoltre, si dice ancora a pagina
11: "
l'Azienda USL è autorizzata in deroga, ai sensi del comma 7
dell'articolo 22 della legge n. 13, per le motivazioni indicate in
premessa e in aggiunta alle deroghe previste per l'anno 2015...alla
copertura dei posti indicati
...". Mi sembra quindi che sulla
correttezza della procedura non vi siano problemi e tutti questi
documenti lei li riceverà col "116", che arriverà in questi
giorni.
Sul merito: "perché avete assunto un informatico?" Intanto il
posto era vacante da diverso tempo ed era coperto da un
professionista esterno che cambiava tutti i momenti. Seconda cosa:
se lei va a vedere il bilancio con i contenimenti dei costi tra il
2014, e il 2015 sono state tagliate tutte le consulenze
informatiche che l'Azienda aveva e le assicuro che erano consulenze
informatiche molto importanti, con dei costi alti soprattutto nei
vari reparti ad alta tecnologia a cui ha fatto seguito un unico
centro di specializzazione e di conduzione informatica. Questo
centro, che non aveva personale convenzionato, ha richiesto - anche
per il peso di questa specialità, nel senso che si pensi alla
ricetta informatizzata, o al fascicolo sanitario che parte adesso -
una stabilizzazione dell'organico rispetto alla posizione bandita a
concorso, per avere sempre in quell'ambito un tecnico informatico
che possa far fronte a tutte le necessità e nel frattempo anche di
eliminare completamente le consulenze che erano in corso. La
procedura e il merito quindi.
Per quanto riguarda il punto 2, l'articolo 14, comma 12,
introduce, è vero, la possibilità di utilizzare temporaneamente
presso l'Azienda in posizione di comando o distacco il personale
del comparto unico regionale, tale soluzione però non poteva essere
attivata ai fini di una copertura stabile di un posto in una
situazione molto delicata come quella dei Sistemi informatici
dell'Azienda USL.
All'ultimo punto lei mi chiede: "
come intenda comportarsi nel
futuro in considerazione anche dei tagli e della perdita di posti
di lavoro...
". Nell'introduzione lei di questo non ha detto
nulla, mi sembra che sia anche il punto politicamente più
rilevante. Premesso che i settori della sanità, e del sociale sono
sul piano occupazionale in crisi, gli stessi penso che non si
possono sovrapporre rispetto alle assunzioni. Il contenimento della
spesa è già stato previsto sul personale rispetto al dato del 2011.
Ribadisco che la bozza di revisione del piano sanitario che ho
mandato a tutti i membri della V Commissione, pur non essendo tutti
d'accordo in maggioranza, e su cui si chiedeva qualche
considerazione anche vostra, serva soprattutto a costruire un
percorso per gli anni futuri. Adesso il collega Bertschy mi ha
detto che ci sarà presto un documento, e lo ringrazio. Cosa faremo?
Io credo che rispetto al contenimento della spesa sul personale,
dopo tutte le restrizioni imposte in questi anni, soprattutto per
quanto riguarda il personale sanitario e i tecnici con alto livello
professionale, non sarà più possibile comprimerle
ulteriormente.
Presidente
- La parola al collega Gerandin.
Gerandin (UVP)
- Merci Président.
Vede, Assessore, lei probabilmente si era già preparato la
risposta prima o gliela ha preparata qualcun altro, adesso non ho
idea di chi gliela abbia preparata o se la si è preparata da solo.
Io nelle premesse, se lei ascolta - poi magari si sbobina anche il
mio intervento -, ho fatto una considerazione di merito: io ho
detto che l'unica cosa che non era messa in discussione è la
legittimità dell'atto del Direttore dell'USL. Io questo gliel'ho
detto nelle premesse, nell'illustrazione. Non è questo il problema.
Lei mi ha risposto esattamente per 10 minuti giustificandomi
l'operato della delibera, non è questo il problema...
(interruzione dell'Assessore Fosson, fuori microfono)
...no, non è della Giunta! Il provvedimento del Direttore non è
in discussione, quello che metto in discussione - e vorrei
veramente provare a farmi capire visto che il provvedimento...non
ha seguito la mia illustrazione... - è che su tutto questo percorso
c'è la delibera che permette la deroga, tutto quello che vogliamo,
ma c'è un atto che manca: è il suo atto...
(nuova interruzione dell'Assessore Fosson, fuori
microfono)
...lei, caro Assessore, ha fatto come Ponzio Pilato: se n'è
lavato le mani! Invece di interessarsi del perché c'era questa
necessità, lei se n'è fregato altamente, ha sfruttato quello che
era previsto nella delibera, ha lasciato scadere i 10 giorni:
questa è la sensibilità che prova nel rispetto...nella sua
interezza...dell'Assessorato. Adesso si capiscono tante cose. Vede,
io già nell'intervento, quando si è parlato di assestamento di
bilancio, le ho detto che in commissione lei, Assessore, aveva
parlato per un'ora e mezza di USL, non un minuto di sociale. Adesso
è tutto chiaro il progetto! Adesso è molto più chiaro, perché è
molto più comodo magari fare un'assunzione di un D, piuttosto che
passare, come prevedeva la legge...di valutare la possibilità di
una mobilità, non avete neanche provato questo, perché un distacco
può essere un distacco di un anno, due anni, cinque anni, non c'è
limite al distacco! Se lei voleva, questo percorso lo avrebbe
fatto. Avrebbe tolto probabilmente un costo dalla macchina
amministrativa della Regione che, bontà sua, era abituata a gestire
magari il doppio del bilancio regionale, adesso ne ha la metà, per
cui probabilmente dei D ce n'erano di disponibili in Regione, ma
questo è il percorso che lei ha voluto fare, è una responsabilità
tutta sua: è per quello che io le ho chiesto se la Giunta era a
conoscenza di quello. Perché un discorso è citare la delibera di
Giunta che dice che è facoltà di andare in deroga, un altro è
quello di dire: "io me ne frego delle regole previste dalla
finanziaria, di quelle di valutare la possibilità di una mobilità
tra Amministrazione e USL, io vado in deroga". Non solo poi non mi
prendo la responsabilità di dire: "ma perché io chiedo una deroga?
Qual è la figura che è insostituibile?", e parlo di 2.637
dipendenti. Non un'azienda di 5 dipendenti, 2.637 dipendenti. Bene,
lei se n'è proprio bellamente lavato le mani, ha lasciato passare i
10 giorni così era legittimo l'atto che ha fatto il Direttore, e
torno a dire assolutamente legittimo e lo tengo a sottolineare per
cui la vera...ma non è una novità, perché questo glielo ho detto
già in assestamento di bilancio...è che lei del sociale proprio non
gliene può fregare di meno! Scusi il termine. Questa è la
verità!
Ognuno ha le proprie sensibilità personali, può avere quelli che
sono i percorsi personali. Uno può andare anche in prima fila
quando c'è il Forum delle famiglie, andare a toccare la mano, dire:
"siamo per le famiglie numerose" e poi con la stessa facilità con
cui lei assume una persona ne licenzia 40, perché con gli asili
nido ne lascerà a casa 40: questa è la verità e questa è la
vergogna! Veramente noi siamo vergognati da una cosa del genere,
non è possibile, non è ammissibile! Lei è Assessore delle politiche
sociali anche, se lo ricordi almeno una volta nella giornata!
Magari quando si alza al mattino e si guarda allo specchio, magari
quello...perché magari è molto più facile far bella figura nel
comparto e dire: "benissimo, avanti ne assumiamo uno in più". Io le
ricordo che l'Azienda USL è - e torno a dire che sono felice quando
si assume - l'unica che negli ultimi tre anni ha continuato ad
assumere...
(nuova interruzione dell'Assessore Fosson, fuori
microfono)
...ma mi faccia ridere! La 475...2014, ma io glieli do i dati!
Io ragiono con i dati scritti! Azienda USL...allora, è
inammissibile e inaccettabile questo suo atteggiamento, non è
possibile tollerare una cosa del genere, non si possono scrivere le
regole e poi non tenerne conto. L'ha votata lei la finanziaria? Noi
peraltro non l'abbiamo votata, per cui se non altro non abbiamo
neanche questo "
badò
" (traduzione letterale dal patois:
"peso"), però lei l'ha votata e, in barba a quella che è la
finanziaria, avanti si procede in deroga, noi andiamo in
deroga.
Presidente
- Punto 23 all'ordine del giorno.
