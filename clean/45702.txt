Classificazione
ASSISTENZA SOCIALE



Oggetto del Consiglio n. 2357 del 20 aprile 2023 - Resoconto
OGGETTO N. 2357/XVI - Interrogazioni: "Strategie del governo
regionale per affrontare l'aumento del disagio abitativo" e
"Notizie relative alle domande di contributo di sostegno alle
locazioni per l'anno 2022".
Bertin (Presidente) -
Siamo al punto n. 35 che verrà
discusso congiuntamente con il punto n. 29. Risponde l'assessore
Marzi.
Marzi (SA) -
Cercherò di leggere nella maniera più lenta
possibile. Entrambe le interrogazioni, come il collega che le ha
fatte sa, sono molto puntuali, quindi mi tocca ripetere per tante
volte gli stessi dati, perché sono su archi temporali diversi.
Quesito 1. Al 31 dicembre 2021, rispetto ai 1390 nuclei
assegnatari di ERP, risultavano 653 nuclei con ISEE minore o uguale
a 7500 euro e 336 i nuclei con ISEE compreso tra 7500 e 12.500
euro. Abbiamo anche il dato al 31 dicembre 2022, anche se non
richiesto, ma per anticipare la prossima interrogazione, anche se
il tema è fantastico... non glielo leggo? Bene.
Quesito 2. Con riferimento al bando per il sostegno alla
locazione 2022, sono 1952 i nuclei richiedenti con ISEE inferiore a
7500 euro e 964 i nuclei con ISEE compreso tra 7500 e 12.500
euro.
Quesito 3. Nel periodo dal 2015 al 2021 sono stati eseguiti 6
sgomberi forzosi di inquilini di ERP. I dati relativi agli sfratti
nel mercato privato sono stati forniti dall'Osservatorio economico
e sociale, la fonte è il Tribunale, e sono disponibili dal 2018.
Peraltro gli stessi non consentono di attribuire gli sfratti alla
sola causa della morosità, essendo classificate le cause per:
esigenze del locatore, finita locazione e altre cause.
Verosimilmente, gli sfratti per altre cause potrebbero essere
riconducibili alla morosità.
Gli sfratti esecutivi nel 2015 sono stati 153, di cui 5 per
finita locazione, 148 per altre cause. Gli sfratti eseguiti con
l'intervento della Forza pubblica sono stati 60.
Gli sfratti esecutivi del 2016 sono stati 146, di cui 2 per
finita locazione e 144 per altre cause. Gli sfratti eseguiti con
l'intervento della Forza pubblica sono stati 48.
Gli sfratti esecutivi nel 2017 sono stati 126, di cui 5 per
finita locazione e 121 per altre cause. Gli sfratti eseguiti con
l'intervento della Forza pubblica sono stati 57.
Gli sfratti esecutivi del 2018 sono stati 120, tutti per altre
cause. Gli sfratti eseguiti con l'intervento della Forza pubblica
44.
Nel 2019 gli sfratti esecutivi sono stati 93, tutti per altre
cause; quelli eseguiti con l'intervento della forza pubblica
45.
Nel 2020 gli sfratti esecutivi sono stati 88, di cui 2 per
finita locazione e 86 per altre cause. Quelli eseguiti con
l'intervento della Forza pubblica 7. A partire da marzo 2020, a
causa della pandemia, vi è stato il blocco degli sfratti.
Nel 2021 gli sfratti esecutivi sono stati 66, di cui 9 per
finita locazione, e 57 per altre cause. Quelli eseguiti con
l'intervento della Forza pubblica 10.
Con riferimento all'emergenza abitativa, i nuclei entrati in
emergenza nel corso degli ultimi anni sono: nel 2018 n. 26 nuclei,
2019 n. 51 nuclei, 2020 n. 8 nuclei, 2021 n. 6 nuclei, tutti
provenienti dal libero mercato.
Il disagio abitativo è un fenomeno molto complesso e sfaccettato
che necessita di essere analizzato e compreso a fondo per poter
dare risposte e trovare soluzioni adeguate, e su questo si sta
lavorando. Il tavolo di lavoro per la revisione della legge
regionale n. 3 del 2013 si è riunito per la prima volta il 13
aprile scorso. Nel giro di meno di due mesi abbiamo immediatamente
dato impulso a queste richieste.
Dal primo confronto, sono emersi come prioritari i temi legati
agli aspetti della necessità di abitazioni, al sostegno alla
locazione e alla morosità incolpevole. È inoltre stata condivisa la
necessità di affrontare il tema della casa con un approccio
multidisciplinare, in un'ottica più ampia che comprenda anche
interventi di tipo sociale e nel mercato privato. È infatti
condivisa la consapevolezza che cambiamenti determinati
dall'emergenza sanitaria hanno oramai assunto un carattere che si
potrebbe definire permanente. Si rende quindi necessario anche
individuare una forma di aiuto per chi è in grado di uscire dallo
stato di emergenza in modo da poter accedere al mercato
privato.
Sul tema dell'abitare inteso in senso ampio, il Dipartimento
politiche sociali ha promosso, nell'ambito del Piano di zona, la
costituzione, in collaborazione con gli Enti del terzo settore, di
un tavolo interistituzionale e i lavori del tavolo sono iniziati
nell'autunno del 2022.
Leggo le risposte sulla interrogazione al punto 35. Quesito 1:
quante sono le domande pervenute rispettivamente per la fascia A e
la fascia B? Con riferimento al bando per il sostegno alla
locazione 2022, sono 1952 i nuclei richiedenti con ISEE inferiore a
7500 euro e 964 i nuclei con ISEE compreso tra 7500 e 12500
euro.
Il quesito 2, cioè quando si stima che verranno accreditati i
contributi: sono già stati adottati i provvedimenti di impegno
relativi ai beneficiari ammessi al sostegno alla locazione. Le
operazioni di liquidazione sono finite ieri sera appena prima della
mezzanotte e naturalmente si concluderanno anche le altre.
Conseguentemente, i contributi saranno accreditati sui conti dei
beneficiari secondo le tempistiche richieste dalle procedure di
liquidazione in capo alla struttura competente del Dipartimento
bilancio, finanze e patrimonio.
Tra l'altro è d'uopo, a fronte di una tematica che ha visto il
Consiglio confrontarsi su questo tema per tantissimi mesi, fare un
attimo il punto rispetto alla notizia appena data. Come tra l'altro
abbiamo avuto occasione nel Consiglio scorso di analizzare, anche
con il collega Manfrin, per tantissimi mesi si è trattato questo
tema. L'attuale procedura con l'impegno preso di riuscire a
liquidare tutti quanti gli aventi diritto entro la fine del mese di
aprile è importante sia stato rispettato, quindi va fatto un plauso
anche agli uffici, perché naturalmente quanto stiamo dicendo è di
assoluta urgenza ed emergenza per tutti quanti coloro che avevano
diritto al contributo di cui sopra, visto il tempo che hanno dovuto
aspettare.
Presidente -
Consigliere Marquis.
Marquis (FI) -
Grazie Assessore per la risposta che ha
fornito ai quesiti che sono stati posti. Credo che sia importante
sottolineare, come ha già detto lei, che negli ultimi mesi c'è
stata un'intensa attività da parte delle opposizioni su questo
tema, con un approccio sicuramente puntuale ma frammentato, perché
non disponiamo dei rapporti che sono stati messi a disposizione del
Governo sulla problematica nella sua generalità e quindi quelle che
vengono proposte dai singoli consiglieri sono delle azioni a
seguito delle sollecitazioni dall'esterno, o quando vengono a
conoscenza di particolari problematiche che poi vengono sottoposte
in iniziative ispettive.
I dati che lei ha fornito sicuramente aiutano a mettere insieme
tutta la problematica del disagio abitativo. Non a caso è stata
fatta una richiesta con limite ISEE di 12.500, perché è per cercare
di avere gli strumenti per fare una valutazione complessiva di
tutte le attenzioni che vengono messe da parte dell'Amministrazione
regionale nei confronti di questo problema.
Il dato che emerge è questo dalla risposta che lei ha dato, che
in Valle d'Aosta ci sono 3910 nuclei familiari che hanno un ISEE
inferiore a 12.500 euro; sono tutte persone che vivono delle
situazioni di maggiore criticità rispetto alle altre. Di queste,
989 sono assegnatarie di edifici di edilizia residenziale pubblica
e 2916 sono persone che hanno accesso all'abitazione attraverso il
mercato libero. La prima considerazione che viene da fare è questa:
sul 100 percento che c'è di situazione di disagio, il 25 percento
ha una risposta nell'edilizia pubblica e il 75 percento non ce l'ha
e viene affrontata in qualche modo attraverso il contributo per gli
affitti.
Sicuramente i dati fanno emergere una situazione sulla quale
occorrerà prestare attenzione perché, come lei ha detto prima,
anche quando ho fatto l'analisi sugli sfratti e sull'emergenza
abitativa, emerge un dato molto significativo, che negli ultimi
anni ci sono stati 211 sfratti forzati eseguiti per morosità, 205
di questi su 211 sono avvenuti nel mercato libero. Probabilmente il
mercato libero non ha le giuste attenzioni che meriterebbe, sempre
tenendo conto di persone che si trovano nella medesima condizione
socioeconomica e reddito patrimoniale, ben inteso. Soprattutto
quest'evidenza si accresce laddove poi si va a fare un ragionamento
su quella che è invece la fascia ISEE sotto i 7500, che è la fascia
che presenta ancora maggiori difficoltà. É una fascia rappresentata
da 2605 famiglie, di cui 653 nell'edilizia pubblica e 1952 fuori
dall'edilizia pubblica.
Una prima battuta di analisi è che l'edilizia pubblica è
insufficiente per soddisfare quello che è il bisogno. Dal momento
che nel breve periodo non è ipotizzabile passare a soddisfare le
esigenze attraverso nuove edificazioni di 1952 persone e nuclei
familiari che vivono analoghe situazioni di difficoltà,
probabilmente bisognerà fare un ragionamento di intervento diverso
e più adeguato su quello che è il contributo per gli affitti.
Questo sarà un tema di cui si andrà a parlare nella successiva
mozione, al punto 95 all'ordine del giorno.
In definitiva, quello che si ritiene che sia indispensabile in
questa fase e che sia centrale per guardare con una nuova
attenzione alla prospettiva difficile che abbiamo di fronte, è di
dare centralità alla conoscenza. Una conoscenza che deve essere
qualitativa e anche dimensionale di queste problematiche, perché
meritano una grande attenzione, perché stanno crescendo a
dismisura. Per dare un solo dato, che è già più che
rappresentativo, riguardo a quello che è il contributo per gli
affitti, le due realtà valdostane che hanno una maggiore incidenza
di contributo affitti in rapporto alla popolazione sono il Comune
di Aosta, e penso che su questo probabilmente tutti avrebbero
pensato che ci poteva stare, ma al secondo posto il Comune di
Saint-Vincent, con 170 contributi per gli affitti.
Questo cosa significa? Che un'analisi dei dati, porta poi a fare
delle riflessioni che possono essere utili anche per fare delle
strategie politiche di carattere generale sotto il profilo della
Regione. Da una semplice lettura di questi dati, come dicevo ho
citato Aosta e Saint-Vincent, però gli altri paesi in forte
difficoltà sono Pont-Saint-Martin, Sarre, Châtillon, Verrès: tutta
la dorsale del centro Valle. Sono zone che vivono particolari
problematiche che devono essere prese in carico, perché in quelle
zone lì, faccio l'esempio di Saint-Vincent, non c'è un alloggio di
edilizia residenziale pubblica, però ci sono 150 famiglie magari
con ISEE sotto i 7500 che non riescono a pagare l'affitto. Chi non
riesce a pagare l'affitto, finisce in sfratto e dallo sfratto passa
poi all'emergenza abitativa.
È stato da lei evidenziato che negli ultimi anni c'è stata una
decrescita dell'emergenza abitativa, ovviamente, come ha detto lei,
perché c'è stato il blocco degli sfratti post-pandemia, però appena
questa situazione tornerà a regime, porterà sicuramente purtroppo,
e sottolineo purtroppo, delle grandi problematiche aggiuntive che
saranno da affrontare. Pertanto è bene, su questa materia, avere un
approccio consapevole a 360 gradi.
