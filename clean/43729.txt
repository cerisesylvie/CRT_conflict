Classificazione
TRASPORTI E VIABILITÀ
Viabilità



Oggetto del Consiglio n. 907 del 6 ottobre 2021 - Resoconto
OGGETTO N. 907/XVI - Interrogazione: "Avvio dei confronti
richiesti dalle OO.SS. in merito alla volontà dell'Amministrazione
regionale di esternalizzare alcuni servizi pubblici di
viabilità".
Bertin (Presidente) -
Punto n. 12. Risponde l'assessore
Marzi.
Marzi (AV-SA) -
La questione richiamata non attiene alle
fattispecie di esternalizzazione richiamate dalle comunicazioni che
hanno ricevuto i colleghi Consiglieri, nel senso che la
comunicazione che mi è pervenuta da parte delle organizzazioni
sindacali rispetto a quanto lei chiede: "se ci sono stati incontri
eccetera", aveva altri tipi di pertinenze, ma avrò modo di spiegare
durante la risposta, motivo quindi per il quale non utilizzerò mai
il termine "Esternalizzazione".
Per inquadrare la questione, occorre richiamare la deliberazione
della Giunta regionale 453 del 14 aprile 2017 di autorizzazione
all'acquisizione del servizio di manutenzione invernale ordinaria
lungo le strade e di piazzali di competenza regionale per il
quinquennio compreso tra le stagioni invernali 17-18 e 21-22.
La deliberazione disponeva, tra l'altro, l'espletamento del
servizio di manutenzione ordinaria direttamente da parte della
struttura viabilità dell'Amministrazione regionale in funzione dei
mezzi e del personale a disposizione su alcune strade regionali -
ripeto: in funzione dei mezzi e del personale a disposizione - che
sono la 16 di Saint-Christophe, la 18 di Pila, la 19 di Pollein e
la 34 dell'Autoporto in quanto agevolmente e funzionalmente
prossime all'autorimessa regionale di ricovero dei mezzi pesanti da
adibire alla pulizia della neve. In questa data e con questa
deliberazione si è aggiunta, tra le altre, la regionale 18 di Pila
in funzione dei mezzi e del personale a disposizione.
È bene considerare che precedentemente tale servizio era
limitato alle regionali 19 di Pollein e 34 dell'Autoporto e non
includeva quindi il citato tratto della regionale di Pila.
Le motivazioni della scelta alla base di una parziale futura
diversa gestione trovano fondamento nelle ridotte disponibilità di
risorse umane, nel vetusto stato delle dotazioni strumentali e
nelle conseguenti spese di manutenzione correlate al loro
utilizzo.
In dettaglio, nel corso degli anni, il personale regionale
impiegato nel suddetto servizio ha visto una forte riduzione,
passando dalle undici unità in forza nel 2017, cioè quando il
servizio è partito, alle attuali nove con una previsione di
ulteriore progressiva diminuzione, determinata dai previsti
pensionamenti dei prossimi anni.
Inoltre, il parco mezzi pesanti utilizzato per il servizio di
sgombero neve su queste strade risulta sempre più vetusto e
comporta costi di manutenzione sempre crescenti.
Dei sette mezzi utilizzati per il servizio sgombero neve, ben
quattro risultano immatricolati negli anni 90 e uno addirittura
risulta immatricolato nel 1988.
I costi per le manutenzioni sono cresciuti dai circa 26 mila
euro di spesa del 2017, e cioè prima che si prendesse anche la S.R.
Pila, agli oltre 72 mila euro dell'anno 2020, con una previsione di
spesa a oggi di euro 73 mila per il 2021.
Se dovessimo rinnovare il parco mezzi i prezzi sarebbero ancora
molto più alti per ogni singolo mezzo.
Sulla base di queste considerazioni, si è valutata razionalmente
la scelta di una futura, diversa gestione almeno di una parte del
servizio di sgombero neve, individuata esclusivamente in quello
relativo alla strada regionale 18 di Pila, strada caratterizzata -
lo sappiamo tutti - da pendenze e quote altimetriche che rendono
particolarmente significativo il logorio dei mezzi e il conseguente
impatto sui costi di manutenzione.
Il fatto inoltre di poter gestire diversamente e di ritornare ad
avere la Pila, come tra l'altro 32 strade regionali all'interno,
esternalizzata come servizio - su 47 strade regionali noi oggi ne
abbiamo 32 che vengono gestite in maniera diversa dalla Pila e
quindi date in gestione esterna - permetterebbe anche con i mezzi
che abbiamo di iniziare nel periodo primaverile a pulire le strade,
ad esempio partendo dalla bassa Valle, cosa che in questo momento
non ci possiamo permettere di fare con tempestività.
Tale previsione è stata tuttavia ipotizzata esclusivamente in
vista della nuova programmazione quinquennale di sgombero neve che
decorrerà dall'anno 2022-2023 - l'ho richiamato prima che la
deliberazione richiamata iniziava nel 2017-18 e finiva nel 2021-22
- pertanto per l'imminente stagione invernale le modalità di
espletamento del servizio rimarranno assolutamente immutate.
Tengo a sottolineare che tale scelta è stata opportunamente
condivisa in più occasioni con i dipendenti coinvolti
nell'espletamento del servizio - a dire il vero sono stati i primi
con i quali abbiamo condiviso sia la situazione di riferimento che
le scelte che stavamo per fare - nell'ottica del clima di rispetto
e collaborazione che contraddistingue i rapporti e le sinergie che
ci devono essere all'interno di un qualsiasi ufficio, perché è
fondamentale comprendere che, nel momento in cui ci si trova a
dover gestire questioni di natura ordinaria e straordinaria, il
rapporto che ci deve essere all'interno dell'ufficio non prevede
distinzione di grado, ma bisogna muoversi in maniera orizzontale,
sia per presentare delle problematiche che per cercare, tutti
quanti assieme, delle soluzioni.
Riguardo ai confronti richiesti dalle organizzazioni sindacali,
informo che lo scorso 28 settembre ho incontrato, unitamente ai
responsabili delle strutture regionali competenti, le
organizzazioni sindacali di riferimento. Nel corso dell'incontro
sono stati esposti gli intendimenti dell'Amministrazione regionale
e sono state dettagliate le motivazioni che ho appena descritto, a
monte della valutazione della futura diversa gestione di questa
parte del servizio che non ha nulla a che fare con le categorie di
esternalizzazione, che invece vengono citate nella comunicazione
che è stata mandata al Consiglio stesso e sulle quali abbiamo, tra
l'altro, concordato rispetto alla necessaria attenzione che ci deve
essere da parte di tutti.
Nell'occasione, ho inoltre anticipato che sarà mia cura
garantire la corretta informazione sui processi decisionali e
l'attivazione dei tavoli di confronto che si rendessero ancora
necessari per approfondire la questione trattata.
Tra l'altro, in  quella circostanza avevo anche comunicato
che era nostro intendimento - dopo una valutazione che era stata
fatta, che naturalmente ho esplicitato e che è frutto dei dati che
ho anche anticipato in Consiglio - dare riscontro, ma che prima
dovevo darlo al Consiglio, perché avevo un'iniziativa di
riferimento, per cui questa risposta la invierò naturalmente alle
rappresentanze sindacali e a quel punto comunicherò anche che, come
avevo loro preannunciato, avremmo cercato di mantenere la 18 anche
quest'anno in gestione al servizio di riferimento e che l'anno
prossimo sarebbe entrata nel nuovo piano di programmazione.
Aggiungo un pezzo che è fondamentale: tutto questo è stato fatto
anche per rispettare la sicurezza e le necessarie dinamiche che ci
sono all'interno di un ufficio rispetto alla gestione di una
situazione di straordinarietà, perché se gli effetti climatici
stanno sicuramente modificando la frequenza delle nevicate, fanno
sì che però, quando queste nevicate ci sono, tendano ad avere una
fortissima rilevanza in pochissimo tempo, un po' come le piogge di
cui abbiamo appena finito di parlare con il collega, e quindi a
tutti gli effetti ci si trova nella condizione spesso di dover
chiedere agli uffici dei turni particolari e quindi anche di dover
fare delle valutazioni rispetto alle richieste e alla sicurezza
degli stessi.
Nel momento in cui ci si trova a dover gestire problematiche
come queste all'interno di un ufficio, io trovo sia compito - sia
della parte di coordinamento che di quella dirigenziale che di
quella assessorile - non di andare in Giunta a portare
problematiche che oggi attengono a tutte le strutture dirigenziali
regionali, perché la situazione del personale è difficile
dappertutto, ma provare a trovare delle soluzioni condivise con gli
uffici stessi, cercando di mettere al primo posto la sicurezza e il
risultato e a seguire del servizio a fronte della cittadinanza. Per
cui questo abbiamo fatto.
Se debbo essere franco, nel confronto molto aperto che c'è stato
con le organizzazioni sindacali - che tra l'altro hanno ringraziato
il sottoscritto e la struttura per essere stati solerti nel
rispondere alla richiesta d'incontro - noi abbiamo cercato di
essere molto ricettivi e anche molto chiari relativamente a quello
che abbiamo valutato e non ho riscontrato - rispetto a questo tema,
non a quello della comunicazione che è arrivato al Consiglio -
particolare non soddisfazione nel corso della riunione che c'è
stata.
Presidente -
Per la replica, la consigliera Foudraz ne ha
facoltà.
Foudraz (LEGA VDA) -
Questa interrogazione è stata
portata in aula semplicemente perché in data 20 settembre sono
pervenute a tutti i Consiglieri regionali queste due note, con le
quali le organizzazioni sindacali chiedevano un incontro urgente
con l'organo esecutivo. Essendo noi comunque all'opposizione, come
può ben sapere, non siamo a conoscenza di tutti gli atti, o
perlomeno non siamo a conoscenza di tutte le decisioni che vengono
assunte se non sono poi tramutate in un atto che viene
pubblicato.
Mi fa piacere la risposta che lei mi ha dato e noto con piacere
che, a seguito dell'interrogazione presentata il 24 settembre, vi
siete subito attivati per fare quattro giorni dopo questo incontro
con le organizzazioni sindacali. Quindi questo è segno che
probabilmente l'opposizione è incalzante e vi tiene belli attivi.
Mi auguro che le parole che ha appena detto - quindi che la
questione dell'esternalizzazione di questi servizi consenta in un
futuro la pulizia delle strade nel periodo primaverile in maniera
migliore - si tramutino in realtà e non come si è verificato con
tutte le iniziative che abbiamo portato sul torrente Chalamy.
