Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 1168 del 20 dicembre 2019 - Resoconto
OGGETTO N. 1168/XV - Convalida dell'elezione del
neo-consigliere Luisa Anna Trione e giuramento.
Rini (Presidente) -
Possiamo passare alla convalida
dell'elezione della nuova consigliera Luisa Anna Trione (punto n. 3
dell'ordine del giorno). Per dichiarazione di voto, la parola al
collega Restano.
Restano (GM) -
Mi scuso, ma prima tra un fatto personale
e l'altro mi sono perso, per i colleghi Marzi e Trione il mio voto
ha un valore e un significato in più, perché, pur oggi essendo su
posizioni diverse, con loro ho condiviso un percorso elettorale che
prevede anche la condivisione e il confronto su idee, progetti e
principi. Questo percorso si è interrotto dopo un periodo più o
meno lungo, più o meno in maniera brusca, però vi è un motivo in
più per me per votare questa convalida, ci tenevo a dirlo, anche se
oggi saremo probabilmente su posizioni diverse, il confronto
comunque non mancherà.
Presidente -
Ci sono altre richieste? Ha chiesto la
parola il collega Vesan.
Vesan (M5S) -
Approfitto anch'io, come tutti quanti gli
altri nelle dichiarazioni di voto, per salutare i nuovi arrivati,
do il benvenuto alla collega Favre e al collega Marzi, mi piace
vedere che abbiamo finalmente in quest'aula qualcuno che porti una
bella ventata di sistema maggioritario e di... chiamiamola
vocazione governativa visto che in tutta la sua carriera passata si
è candidato non si sa con quali progetti ma sicuramente per
governare. È interessante questa posizione per cui le forze di
minoranza sono esclusivamente mancate forze di minoranza ed è
interessante vedere che il peso delle forze di minoranza viene
individuato solo nella loro capacità di portare nuovamente al voto
l'aula, questa non è la nostra idea: noi siamo convinti che il
lavoro della minoranza sia molto importante, tanto che nella legge
che è stata depositata e che dice che vorremmo la governabilità in
quest'aula combinazione c'è la nostra firma. Noi vorremmo
addirittura che ci fosse una maggioranza in grado di governare per
tutta la durata della legislatura, proprio questa norma che, sì
porta la firma del suo attuale collega seduto in quest'aula, ma che
ha trovato il contrasto da parte della forza da cui lei arriva e
dalle definizioni del Direttivo di cui lei fa parte, che ha
espresso tutte le perplessità del caso nei confronti della proposta
di legge che è stata peraltro firmata dal suo altrettanto
governativo collega Marquis.
Probabilmente si fa un po' di confusione quando si dice quali
sono le forze buone, le forze cattive, cioè le forze che non
vogliono governare, che lei ha appena citato, sono forze che hanno
fatto proposte per governare in quest'aula a tutte le altre forze
politiche e che nelle loro proposte di legalità sono state schifate
da tutta l'Aula, dalla maggioranza di prima e dalla maggioranza
attuale. Noi chiediamo scusa se non siamo riusciti a trovare
un'intesa nei confronti di persone che sulla legalità non si sono
volute confrontare, nemmeno quelli che adesso in quest'aula fanno i
puri e combattono contro la 'ndrangheta, quando si è dovuto votare
per la legge sullo spoglio centralizzato in Valle d'Aosta, solo due
in quest'aula hanno votato contro questa proposta, una proposta che
va chiaramente nella direzione del rispetto della libertà e della
sicurezza del voto dei cittadini valdostani e adesso fanno gli
estremi difensori della tutela della legalità e del diritto del
voto libero.
Noi non siamo così, noi siamo disposti a governare a certe
condizioni, se queste condizioni non ci sono, non siamo interessati
a governare, però facciamo il ruolo dei Consiglieri, che non sono
solo un mero potere esecutivo come succede per caso in certi
Comuni, hanno un potere legislativo e le nostre proposte
legislative sono sempre andate in questa direzione.
Siccome sono in dichiarazione di voto, però volevo segnalare che
permane il voto di astensione da parte del Movimento Cinque
Stelle.
Presidente -
La parola alla collega Spelgatti.
Spelgatti (LEGA VDA) -
Era per dichiarare chiaramente il
nostro voto di astensione. Collega Vesan, veramente le ripeto: lei
continui così perché così continuate sempre più a perdere voti. Non
abbiamo capito niente del discorso che ha fatto, non so a chi si
riferisce ma non ha importanza, è un limite mio non ho capito a chi
si è riferito nel suo discorso ma non ha nessuna importanza.
La domanda è: quali iniziative voi avete fatto per fare una
minoranza veramente dura ed efficace rispetto al Governo; due:
serve solo la parola magica, alzatevi e dite: "vogliamo tornare
alle urne e porre fine a tutto questo teatrino" e poi saranno i
cittadini a decidere, continuate a non farlo, la vostra posizione è
chiara, basta alzarsi e dire: "noi siamo pronti a dare le
dimissioni subito dopo il bilancio".
Presidente -
La parola al collega Vesan per fatto
personale, lo espliciti.
Vesan (M5S) -
Il fatto personale è legato al fatto che la
collega ha dichiarato il valore della nostra opposizione indicando
espressamente me...
Voce fuori microfono.
... ha risposto parlando di me, ha citato il mio nome, "è stufa
di ripetermelo" ha detto in quest'Aula, vogliamo ascoltare la
registrazione per poter usufruire del fatto personale?
Presidente -
Espliciti il fatto, collega.
... qui l'opposizione crede di avere un ruolo in quest'aula, che
è un'aula legislativa, lo ridico: è l'aula legislativa perché la
Regione Valle d'Aosta, per fortuna, è ancora una Regione autonoma e
il ruolo dell'opposizione è fare proposte affinché le norme che ci
sono in Valle d'Aosta vadano in una certa qual direzione e il
nostro movimento lo ha fatto, il suo movimento, quando si tratta di
discutere sulla governabilità della Regione, dice: "non ce ne frega
un tubo, non partecipiamo al lavoro della sottocommissione, fate
voi...
Presidente -
Si limiti al fatto personale però, sennò
rilancia un altro contenuto.
... noi vogliamo solo votare e vogliamo votare prima e dopo che
esca fuori la 'ndrangheta perché tanto il nostro obiettivo di
opposizione sono solo le elezioni, chi se ne frega di quello che si
fa in quest'aula!".
Presidente -
Ci sono altre richieste di dichiarazioni di
voto? Se non ci sono altre richieste, apriamo la votazione per la
convalida della consigliera Luisa Anna Trione. La votazione è
aperta. Votate colleghi. Possiamo chiudere la votazione? La
votazione è chiusa.
Presenti: 33
Votanti: 18
Favorevoli: 18
Astenuti: 15 (Aggravi, Cognetta, Distort, Ferrero, Gerandin,
Luboz, Lucianaz, Manfrin, Mossa, Nasso, Pulz, Russo, Sammaritani,
Spelgatti e Vesan)
Il Consiglio approva.
Con l'approvazione si convalida l'elezione della Signora Luisa
Anna Trione in qualità di Consigliere regionale e la invito a
prendere posto nel suo scranno.
Si dà atto che entra in aula la Signora Luisa Anna
Trione.
Si procede ora al giuramento della nuova consigliera Luisa Anna
Trione ai sensi dell'articolo 23 dello Statuto speciale e
dell'articolo 6 del Regolamento interno per il funzionamento del
Consiglio regionale. Do lettura della formula per il giuramento e
invito la consigliera Luisa Anna Trione ad alzarsi: "
Giuro di
essere fedele alla costituzione della Repubblica e allo Statuto
speciale per la Valle d'Aosta e di esercitare il mio ufficio al
solo scopo del bene inseparabile dello Stato e della Regione
Autonoma Valle d'Aosta.
Je jure d'être fidèle à la
Constitution de la République et au Statut spécial pour la Vallée
d'Aoste et d'exercer mon mandat dans le seul but du bien
inséparable de l'État et de la Région Autonome de la Vallée
d'Aoste
".
Trione -
Giuro.
Il Consiglio prende atto.
Presidente -
Collega, se vuole prendere la parola per una
dichiarazione, ne ha ovviamente facoltà.
Trione -
È con emozione che entro in questo luogo che
rappresenta l'apice della democrazia nella nostra regione, è con
emozione perché tutto è successo a una velocità supersonica con
tanto dolore, sbigottimento, tanto clamore, tante parole, tanto
tutto... troppo. Uso il tempo a mia disposizione per dire che la
ragione per cui ho deciso di accettare di entrare a far parte di
questo Consiglio regionale è legata al senso di responsabilità che
sento in quanto cittadina eletta dal popolo valdostano, usare oggi
parole come "responsabilità" non è facile perché è una parola
abusata, talmente usata che rischia di perdere di significato. È
difficile usarla ma non me ne vengono in mente altre, questo è
quello che penso e che credo sia mio dovere vivere, pensando al
giuramento di oggi e a quello che significa soprattutto in un
momento come questo, non posso non pensare al significato di "
a
giurare per esercitare il mio ufficio al solo scopo del bene
inseparabile dello Stato e della Regione Autonoma della Valle
d'Aosta
". Significa essere qui per cercare insieme a voi di
lavorare per il bene inseparabile dello Stato e della nostra
Regione, dire delle cose usando parole non abusate,
strumentalizzate, violentate non è facile. In questo marasma
politico, sociale, economico tutto rischia di essere considerato
fuffa, propaganda, slogan, l'uso delle parole è importante e
l'attenzione nel loro uso, secondo me, deve cominciare da chi ha
ruoli di rappresentanza, da chi si occupa di educazione, di
comunicazione. Dire troppo, usare troppe parole rischia di avere
l'effetto contrario, rischia di non farci dire nulla. Per non
sprecare allora sono andata a cercare e a leggere con attenzione le
parole che il nostro presidente della Repubblica Sergio Mattarella,
ha lasciato nel suo intervento in occasione degli auguri di fine
anno con i rappresentanti delle Istituzioni, delle forze politiche
e della società civile: "
sappiamo che la politica comporta anche
scontri, vorrei a questo riguardo ricordare anche alcune parole di
Aldo Moro: "anche se talvolta profondamente divisi, sappiamo di
avere in comune, ciascuno per la propria strada, la possibilità e
il dovere di andare più lontano e più in alto, non è importante che
pensiamo le stesse cose, invece è di straordinaria importanza
-
scriveva -
la comune accettazione di essenziali ragioni di
libertà, di rispetto e di dialogo
"". Mattarella ne trae due
indicazioni: la prima è relativa al fatto che - cito - "
chi
riveste ruoli istituzionali deve avvertire la responsabilità di
farlo in nome e per conto di tutti i cittadini
", la seconda è -
cito - "
quella di confrontarsi con lungimiranza sulle
prospettive e sull'ampio orizzonte del futuro
". La parola
"
futuro
" in quest'aula, come quella già citata
"
responsabilità
", assume un significato particolare, ma il
presidente Mattarella ci aiuta ancora dicendo: "
il futuro è già
cominciato
". Scrive sulle pagine del nostro presente: "
il
futuro ci riguarda già oggi perché sta cambiando le nostre
vite
". Ecco, io credo che il significato del mio essere qui
oggi a giurare possa trovare spiegazione in queste parole che ho
dovuto prendere in prestito dal nostro Presidente della Repubblica
perché io tra le tante sentite anche oggi pomeriggio non
trovavo.
Credo che la mia responsabilità di eletta in questo momento sia
esercitata dal mio essere qui adesso per intraprendere un percorso
insieme ad altre persone che rappresentano la Comunità montana per
fare ciò che è necessario, scrivere le pagine del nostro presente,
del presente della nostra Regione. Personalmente non so se quello
che comincia oggi insieme a voi sarà un percorso lungo o breve,
sembrerà strano ma, per quanto mi concerne, non è questo ciò che mi
preoccupa, ciò che importa per me è fare ciò che è necessario per
scrivere la pagina del nostro presente, vivendo fuori da questo
luogo, sicuramente la realtà quotidiana è più vicina, è più vicina
al problema del lavoro che non c'è per i giovani ma anche per i
meno giovani. È più vicina al presente la necessità di avere un
orizzonte verso il quale si deve andare come Regione; è più vicina
alla necessità assoluta di migliorare un sistema economico e
produttivo che avrebbe ricadute positive su tutti gli aspetti della
società valdostana. È molto presente il bisogno di ritrovare il
valore della coesione sociale che sostituisca l'individualismo e la
frammentazione, potrei continuare con l'elenco. Quello che voglio
dire è che se è vero che tutto ciò è molto di più e necessario
perché la vita fuori di qui, malgrado quest'Assemblea, scorre, è
anche vero che questo è il luogo in cui si possono realizzare le
condizioni affinché ciò che è necessario per la nostra Comunità si
realizzi.
La politica è anche scontro ma non solo, la politica è
confrontarsi con la complessità delle questioni, prendere delle
decisioni, stabilire delle priorità, ho giurato per questo mi
impegno per questo nella consapevolezza dell'estrema difficoltà del
momento, nella fragilità dettata dalla complessità della situazione
con la disponibilità a fare la mia parte.
