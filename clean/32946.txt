Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1467 del 17 novembre 2010 - Resoconto
OGGETTO N. 1467/XIII - Interpellanza: "Razionalizzazione dei
servizi sanitari dell'Azienda sanitaria locale".
Interpellanza
Preso atto che, in base alla nuova normativa nazionale sul
federalismo, i funzionari regionali hanno richiamato l'Azienda
sanitaria locale a prevedere un taglio di 16 milioni di euro nel
finanziamento e che il Presidente della Regione ha ipotizzato di
dover mettere le mani nelle tasche dei cittadini;
Considerato che da ogni crisi si può uscire rafforzati e più
efficienti, utilizzando queste difficoltà per migliorare
l'efficienza del sistema, in questo caso sanitario, tagliando
sprechi e privilegi e ottimizzando l'organizzazione;
Stimato che uno dei migliori metodi per raggiungere questi
obiettivi è quello di paragonare i nostri risultati con quelli di
altre regioni e di utilizzare il supporto di esperti nella
razionalizzazione dei servizi sanitari;
Ritenuto che sia più opportuno raggiungere l'obiettivo di
riduzione del 4% della spesa dell'USL attraverso una maggiore
efficienza ed efficacia della sua gestione, piuttosto che gravare
ulteriormente sui bilanci familiari;
Tenuto conto che un obiettivo così rilevante ed impegnativo è
possibile solo se, fin dalla sua elaborazione teorica, vi è una
effettiva e responsabile partecipazione di tutti gli operatori,
attraverso le rispettive rappresentanze sindacali;
i sottoscritti Consiglieri regionali
Interrogano
la Giunta regionale per conoscere se intenda:
1) affidare ad una società esperta in materia una valutazione
dell'efficienza della gestione dell'Azienda sanitaria valdostana,
con particolare riguardo all'eliminazione degli sprechi e dei
privilegi e alla razionalizzazione della spesa;
2) comunque tenere conto dei parametri di riferimento
nazionali che indicano, attraverso l'esperienza delle Regioni
meglio organizzate, gli obiettivi di efficienza che anche la sanità
valdostana dovrà raggiungere;
3) aprire un confronto con le organizzazioni sindacali più
rappresentative del personale sanitario e del comparto per attuare
questa politica di maggiore efficienza con il contributo di tutti
gli operatori della sanità.
F.to: Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente.
Nel prossimo bilancio regionale ci sarà sicuramente un taglio
importante dei trasferimenti all'USL della Valle d'Aosta, che i
funzionari regionali avrebbero già individuato in 16.000.000 di
euro. Inoltre, secondo il Presidente della Regione, nei prossimi
anni il bilancio regionale riceverà 100.000.000 in meno di
trasferimenti statali: ciò comporta che il settore sanitario dovrà
prevedere tagli per oltre 30-40.000.000 di euro. Questa potrebbe
sembrare una prospettiva catastrofica, ma noi pensiamo in modo
positivo e crediamo che si possa uscire più forti e più efficienti
di oggi, senza tagliare servizi e occupazione.
Nella gestione della nostra azienda sanitaria esistono sprechi,
inefficienze... vi faccio qualche esempio che indica quante
possibilità vi siano per migliorare. In molti edifici centrali e
territoriali dell'USL l'impianto di riscaldamento è inadeguato, a
gasolio, senza valvole termostatiche per i termosifoni, acceso a
pieno regime, anche la notte, il sabato e la domenica quando sono
chiusi, illuminazione spesso con vecchi neon, quando non
addirittura con costosissime lampade alogene. Chi gestisce una
struttura complessa come l'azienda sanitaria non può costantemente
avere sotto controllo ogni situazione e, dopo averlo fatto per
molto tempo, certe cose sembrano scontate.
Quindi noi proponiamo di affiancare alla direzione dell'USL una
società esperta in materia che, con occhi sgombri da pregiudizi,
possa facilmente identificare sprechi consentendo la
razionalizzazione della spesa. Questo lavoro dovrebbe essere fatto
non solo sugli impianti, ma anche sull'organizzazione, sulla
logistica e sull'impianto dei rapporti di lavoro. Un obiettivo che
questa società dovrebbe raggiungere è poi quello di realizzare
quelle modifiche strutturali ed organizzative che ci consentono di
raggiungere i livelli di eccellenza che sono stati adottati come
parametri di riferimento nazionale. Penso, ad esempio, al settore
degli acquisti delle attrezzature ove si muovono decine e decine di
milioni e quindi ove più cittadini vogliono essere sicuri che
tomoterapie, risonanze magnetiche o altre costose attrezzature
sanitarie siano state acquistate al prezzo più giusto. Crediamo
molto in questo lavoro di analisi e di razionalizzazione, perché
non concordiamo con coloro che pensano che, di fronte ai minori
trasferimenti, si debbano per forza tagliare servizi e occupazione.
Ma perché l'opera da noi proposta possa raggiungere risultati
concreti, è importante che tutto il lavoro sia fatto nel pieno
confronto con le organizzazioni sindacali più rappresentative, sia
del personale sanitario che del comparto, la razionalizzazione
aziendale sarà facilmente attuabile se condivisa con il
personale.
Spero che l'Assessore condivida questa nostra proposta.
Grazie.
Si dà atto che dalle ore 9,29 riassume la presidenza il
Presidente Alberto Cerise.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente. Ringrazio la Consigliera
Fontana per aver richiamato un argomento importante qual è quello
dei fondi per il sistema sociosanitario. Prima di rispondere
puntualmente alle domande che sono state poste, voglio ricordare
come già ieri c'è stata occasione di poter illustrare il bilancio,
la parte concernente l'Assessorato, e credo che sia stato preso
atto che non c'è stato questo taglio paventato importante; anzi,
abbiamo potuto vedere come in tutte le voci ci sia stato un
mantenimento - se non addirittura in certi settori un incremento -
dei fondi a disposizione, soprattutto per il mantenimento dei
livelli essenziali di assistenza, sia in sanità, sia per quanto
riguarda le politiche sociali. Ci sarà occasione altre volte di
scendere nel dettaglio.
Nel premettere che in presenza di difficoltà si sta compiendo
uno sforzo volto a salvaguardare il livello finora garantito ai
cittadini valdostani, con una valutazione aziendale finalizzata ad
individuare le aree dove indirizzare maggiormente il governo della
spesa mantenendo inalterata l'erogazione dei livelli - quindi si
concorda con il fatto che c'è la possibilità di ridurre gli sprechi
-, informo che l'azienda USL sta partecipando ad uno studio
coordinato dalla scuola superiore Sant'Anna di Pisa, che consente
di mettere a confronto realtà aziendali diverse su specifici
indicatori. Tale modello permetterà una corretta valutazione per
misurare l'appropriatezza, l'efficienza, la qualità dei servizi
sanitari erogati attraverso un
benchmarking
fra varie realtà
regionali ed aziendali. Inoltre l'azienda ha stipulato altresì una
convenzione con il laboratorio di management e di sanità della
Scuola superiore di Pisa, per attivare una consulenza sui processi
di riorganizzazione da mettere in campo nella realtà specifica, a
fronte di valutazione fatta con il metodo validato dal network
delle Regioni. Infine l'azienda partecipa, assieme ad altre 15
aziende sanitarie sul territorio nazionale, al network italiano
sanitario N.I.San., coordinato dall'ospedale Galliera di Genova per
la definizione dei costi standard delle attività sanitarie. Quindi
ci sono dei collegamenti con questi centri nazionali per avere il
riferimento anche di quello che succede in altre Regioni per quanto
riguarda la spesa sanitaria.
Per quanto riguarda il punto 2, com'è noto entra nel vivo il
dibattito sul decreto in materia di autonomia di entrate delle
Regioni e delle Province autonome, nonché di determinazione dei
costi del fabbisogno standard del settore sanitario. Quindi si sta
discutendo sul decreto legislativo in materia di autonomie di
entrate delle Regioni a Statuto ordinario e delle Province, nonché
la determinazione dei costi e dei fabbisogni standard nel settore
sanitario. Originariamente erano due decreti legislativi, sono
stati messi assieme. In riferimento a questo decreto legislativo
che si riferisce alla determinazione dei costi standard, la nostra
Regione, in sede di conferenza dei Presidenti delle Regioni, ha
presentato un emendamento - congiuntamente con le altre autonomie
speciali - allo schema di decreto che garantisce l'esclusione
dall'applicazione dello stesso decreto sui costi standard della
nostra Regione, pur garantendo allo Stato la comunicazione degli
elementi informativi e dei dati necessari all'attuazione del
decreto: questo in virtù della specificità del finanziamento
sanitario che, nella nostra Regione, è tutto a carico del bilancio
regionale e poi per le particolari norme previste dallo Statuto
speciale. Naturalmente questo decreto sui costi standard non ha
ancora definito i punti importanti, cioè quali siano le Regioni
benchmark
da prendere come riferimento; sappiamo che il
numero di popolazione da prendere a riferimento è di almeno
20.000.000 di abitanti, o quali siano i criteri per determinare
quali sono le Regioni, quindi equilibrio di bilancio, qualità di
erogazione dei livelli essenziali. Siamo in un terreno molto
delicato dove è ancora difficile stabilire i costi standard, e,
considerazione più generale: costi standard in uno Stato come
l'Italia, che dal punto di vista geografico è completamente
diverso, quindi immaginiamoci i costi standard in una regione come
la nostra, totalmente alpina... sono diversi da altre regioni.
Ribadisco che nell'ambito della discussione di questo decreto
legislativo sui costi standard la nostra Regione e le Regioni a
Statuto speciale hanno presentato un emendamento dove chiediamo di
essere esclusi dalla valutazione di questi costi standard.
Per quanto riguarda l'ultimo punto, l'azienda ha già
calenderizzato degli incontri con i sindacati in attesa di
conoscere le comunicazioni da parte dell'Assessorato riguardanti il
bilancio, quelle che sono state illustrate ieri, e poi ci sarà un
confronto per valutare i settori più importanti da razionalizzare e
da potenziare ulteriormente. Grazie.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per le risposte
puntuali. È vero, ieri l'Assessore mi aveva tranquillizzata sui
tagli, che non erano di 16.000.000 di euro; alla fine, nella
discussione che abbiamo fatto ieri, erano di 3.000.000.
Quello che mi lascia perplessa... tutti questi tagli che la
finanziaria sta portando alla Valle d'Aosta... quello che sta
avvenendo fuori nella discussione, mi sembra che non c'è un
Assessorato - a parte quello dell'Assessore Isabellon - in cui ci
siano dei tagli, tutto va bene, tutto funziona bene. Questo a me
non può fare altro che piacere, non è che su questo sono
dispiaciuta, anzi, la mia preoccupazione era sul fatto che si
sarebbero messe le mani nelle tasche dei cittadini; questa
tranquillità che la Regione dà ai cittadini mi auguro sia una
realtà vera. Siamo in discussione del bilancio, staremo attenti a
queste valutazioni, perché a noi non può fare altro che piacere che
i cittadini stiano bene, poiché questo è l'interesse di tutti,
maggioranza e opposizione. Grazie.
