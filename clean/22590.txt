Classificazione
BILANCIO E CONTABILITA' REGIONALE



Oggetto del Consiglio n. 2114 del 28 luglio 2006 - Resoconto
OGGETTO N. 2114/XII - Approvazione della mozione: "Impegno a
rinunciare alla predisposizione del PREFIN 2007-2009".
Mozione
Premesso che:
- la Regione Valle d'Aosta ha introdotto, dal 2004, un nuovo
strumento di pianificazione denominato PREFIN, "ai fini della
determinazione delle politiche regionali da attuare nel periodo
previsto dal bilancio pluriennale e della definizione degli
obiettivi generali da conseguire nello stesso periodo";
- il PREFIN dovrebbe, di norma, essere presentato al
Consiglio regionale entro il 30 giugno di ogni anno e da questo
approvato entro il 30 settembre, termini che non sono mai stati
osservati;
- il continuo inasprimento del patto di stabilità interno e
l'incertezza della consistenza dei trasferimenti finanziari stanno
dimostrando l'inutilità di uno strumento pianificatorio come il
PREFIN;
ciò premesso, il Consiglio regionale della Valle
d'Aosta
Impegna
la Giunta regionale:
- a inserire nella relazione di accompagnamento al documento
previsionale di bilancio quei dati descrittivi della realtà
socio-economica normalmente contenuti nel PREFIN e a declinare in
termini più dettagliati le azioni prioritarie;
- a rinunciare alla predisposizione del PREFIN 2007-2009 e a
procedere all'abrogazione della legge regionale 20 luglio 2004, n.
13.
F.to: Tibaldi - Frassy
Président
- La parole au Conseiller Tibaldi.
Tibaldi (CdL)
- Con questa mozione, come penso si riesca
a comprendere chiaramente sia dalle premesse che dall'impegnativa,
non si vuole chiedere di rinunciare alla programmazione finanziaria
e amministrativa della Regione, si vuole però riportare con
chiarezza un argomento all'attenzione del Consiglio, ovvero, se
vogliamo parlare di strumenti di pianificazione, facciamolo
seriamente, facciamolo con uno strumento che sia in grado di
programmare in un arco di tempo determinato le risorse disponibili
per far fronte alle esigenze e alle richieste della nostra
Comunità. È sulla base di questi intenti che nacque nel 2004 una
legge, che istituiva il "PREFIN": la legge n. 13; una legge che
però fin dal primo momento ha cozzato contro due fattori: il primo
è il fattore tempo, perché l'Assessore delegato non è mai riuscito
ad onorare i termini previsti dalla legge nel presentare i dettagli
di questo strumento pianificatorio, non certo per sua colpevole
volontà, ma per un funzionamento della macchina amministrativa e
finanziaria particolarmente complesso e che dipende anche dalle
decisioni dello Stato italiano e quindi anche dei trasferimenti di
risorse da Roma ad Aosta; il secondo fattore è che questo
strumento, più che a manifestare una vera e propria programmazione,
è stato un ausilio prezioso per ogni Consigliere, ma più che di
carattere finanziario di carattere didattico.
Scorrevo questa mattina le pagine del "PREFIN" 2006-2008, che
peraltro sintetizza efficacemente la situazione della nostra
Regione. Se voi lo guardate attentamente, la metà di questo
documento, graficamente ben organizzato e di percezione immediata
per il lettore, si fonda su dati statistici del passato, fino al
2004; tenete presente che il "PREFIN" è un documento di
programmazione relativo al trienni 2006-2008. Abbiamo la situazione
demografica della Regione, la qualità della vita, i diversi
capitoli che riguardano l'istruzione, l'occupazione e la
disoccupazione, il contesto economico nel quadro macroregionale del
nord ovest e delle Regioni limitrofe, i settori economici
considerati e così via, fino alle risorse disponibili, partendo
però dalle risorse certe dell'anno precedente. Inizia poi una serie
di previsioni e di progetti che sono anche qui efficacemente
illustrati e che vengono poi ripresi e approfonditi nel documento
di bilancio vero e proprio, che la Giunta ci propone poco prima di
Natale.
Perché abbiamo preparato questa mozione? Avremmo potuto,
Assessore Marguerettaz, sollecitare la presentazione del "PREFIN"
2007-2009 con un'interpellanza, perché un termine anche adesso è
scaduto: il 30 giugno è trascorso invano senza che venisse
presentato al Consiglio il documento pianificatorio 2007-2009 e,
visto questo termine che non è stato onorato, immaginiamo che anche
per il 30 settembre di quest'anno non sarà approvato dal Consiglio
il "PREFIN", a meno che durante l'estate vi sia un'accelerazione
imprevista. Sappiamo però che questa accelerazione non può
pervenire se dal Governo nazionale non ci sono certezze e il fatto
che non vi sia certezza della consistenza sui trasferimenti
finanziari sta indebolendo momento dopo momento il fattore utilità
del "PREFIN", quanto serve oggi ancora pianificare attraverso
questo strumento le risorse regionali. Invece di proporre la
consueta interpellanza, noi vogliamo essere propositivi in questa
occasione, vogliamo che, piuttosto che avere un "PREFIN" che
costituisca un'analisi retrospettiva del passato per buona parte
del suo documento e si cimenti in qualche fantasiosa previsione per
quanto riguarda il triennio, in genere non facilmente rispettabile,
preferiamo che questo strumento didattico sia un utile compendio al
bilancio annuale e triennale di previsione che verrà analizzato e
approfondito nei prossimi mesi.
L'incertezza delle risorse trasferite dallo Stato... vediamo già
solo il "DPEF" di quest'anno, si parla di cifre, si parla di 37
miliardi di euro che dovrebbero costituire l'ammontare della
manovra che sta mettendo in piedi il "Governo Prodi", ma sono cifre
che devono essere spalmate poi nei vari settori o, meglio, sono
risorse che dovranno essere reperite con iniziative di Governo che
non saranno così favorevoli, anzi, come dicevo ieri discutendo con
l'Assessore La Torre per quanto riguarda il comparto artigiano,
prepariamoci ad un'altra finanziaria rigorosa, una finanziaria
"lacrime e sangue", come si suol dire da qualche anno a questa
parte a prescindere dal colore del Governo. Noi allora crediamo che
questa iniziativa non sia da bocciare, ma sia da riassumere più
efficacemente nel documento di bilancio. Il mio collega Lattanzi
qualche tempo fa lo ha definito "POSTFIN" perché è arrivato dopo o
contestualmente alla discussione del bilancio; evitiamo allora di
squalificare un'attività lodevole degli uffici e anche
dell'Assessore, ma assolutamente intempestiva, che ha una grande
funzione didattica, ma una scarsa funzione di pianificazione
finanziaria.
Con questa mozione presentata a nome del gruppo - quindi
condivisa "in toto" anche dal collega Lattanzi, che non ha potuto
firmarla solo perché era all'estero - chiediamo alla Giunta di
inserire nella relazione di accompagnamento al documento
previsionale di bilancio quei dati descrittivi della realtà
socio-economica di cui parlavo che normalmente sono contenuti nel
"PREFIN" e in fase di bilancio che vengano declinate secondo
scadenze e termini più dettagliati le azioni prioritarie; in
secondo luogo che si rinunci alla predisposizione del "PREFIN",
cioè che non si prenda in giro il Consiglio che entro il 30 giugno
viene presentato ed entro il 30 settembre approvato, direi che è
anche un atto di onestà da parte dell'Esecutivo nei confronti
dell'organo legislativo, e che si proceda all'ovvia e conseguente
abrogazione della legge regionale n. 13/2004, che ha dimostrato
tutta la sua inutilità.
Si dà atto che dalle ore 10,07 presiede il Vicepresidente
Fiou.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Devo apprezzare le modalità e il tono
utilizzato nel presentare questa mozione, che mi pare negli intenti
voglia approfondire un tema cercando di fare delle proposte e
tenendo un atteggiamento più lodevole rispetto ad altri
atteggiamenti. Vorrei ripercorrere alcuni passaggi, perché il tempo
rischia di appiattire un po' tutto. Questa legge regionale n.
13/2004 ha introdotto la pianificazione strategica come metodologia
ai fini della determinazione delle politiche regionali da attuare e
della definizione degli obiettivi generali da conseguire nel
triennio coincidente con il bilancio pluriennale. In particolare la
pianificazione strategica si traduce e formalizza in un documento
economico-finanziario denominato "PREFIN", approvato annualmente ed
avente una prospettiva equivalente al bilancio regionale, quindi
triennale.
Vorrei fare un passo indietro per capire come è nato questo
"PREFIN", perché sembra che sia saltato fuori come un fungo. In
realtà è nato dopo un confronto che è avvenuto in aula proprio
nell'ambito dell'approvazione del bilancio 2004. In quella sede
furono fatte alcune considerazioni e cioè noi arriviamo in sede di
bilancio e facciamo delle discussioni sui numeri a bilancio grosso
modo "blindato", perché voi sapete meglio di me... e allora con
grande onestà il Consigliere Riccarand, che non aveva dimenticato
la sua esperienza assessorile, sapeva bene che quando il bilancio
approdava alla discussione potevano essere fatte tutta una serie di
considerazioni ma, dal punto di vista della costruzione, diventava
difficile. Si voleva quindi immaginare un momento di confronto
politico, un momento di scambio su degli indirizzi di carattere
generale. Non so se questo strumento, ma poi entreremo nel merito,
ha colto nel segno oppure no, se va modificato, questo è un altro
discorso, ma limitiamoci alla "ratio" della norma.
Questa norma quindi doveva permettere in tempi antecedenti la
predisposizione del bilancio un serio e sano confronto politico
sugli indirizzi, che possono essere di vario genere: mettiamo di
più nell'ambiente, mettiamo meno nell'industria e via dicendo;
questo era l'intendimento. Per quanto riguarda l'iter, la legge era
stata approvata il 20 luglio 2004 e il "PREFIN" per il 2005-2007
era stato approvato dal Consiglio il 21 ottobre, mentre la Giunta
lo aveva approvato il 30 agosto; la legge stessa prevedeva per il
primo anno di applicazione una scadenza al 31 agosto 2004, quindi
il primo anno le scadenze sono state rispettate. Nel 2005 il cambio
del Governo regionale è avvenuto a luglio e non è che un Governo
regionale cambia in modo repentino, avevamo una situazione che nel
momento in cui doveva essere licenziato il "PREFIN" era
particolare, per cui eravamo andati dopo l'insediamento del nuovo
Governo io e il Presidente a spiegare nella riunione dei Capigruppo
il ragionamento. È vero che il Consiglio lo ha approvato il 5
dicembre 2005, ma la Giunta lo aveva approvato il 9 settembre,
quindi il documento il 9 settembre era stato licenziato prima della
ripresa dei lavori delle Commissioni. Ecco che questo documento
aveva influenzato e condizionato la Giunta nella predisposizione
del bilancio, pertanto dire che questa riflessione è stata una
riflessione inutile mi pare non corretto. Dire che il "PREFIN" è
stato approvato il 5 dicembre in concomitanza con il bilancio di
previsione è dire una cosa giusta, perché ufficialmente il bilancio
è stato approvato in concomitanza con il bilancio, quindi con
un'evidente distonia. Occorre riconoscere che qualsiasi tipo di
innovazione ha bisogno di una fase di sedimentazione organizzativa,
ha bisogno di approfondimenti, in realtà c'è anche un effetto di
stimolo rispetto a delle procedure che nel tempo proseguono, ma
ritorno sempre all'obiettivo. L'obiettivo era, adesso le sto dando
un po' troppo ragione, nel senso di raddoppiare lo sforzo, perché,
come lei ha ben detto, raddoppiamo il confronto sia in sede di
bilancio, sia in sede di "PREFIN", ma questo è poi così male? Sotto
certi aspetti è mortificante, come Governo hai 2 occasioni dove chi
non la vede come te ti antepone dei discorsi diversi, però questo
vale nel caso si faccia un ragionamento astratto rispetto alle
economie del Consiglio, ma perché deve essere un male avere un
momento precedente dove, slegate dai numeri, si danno delle
indicazioni? I miei amici "Verdi" che dicono che bisogna mettere un
sacco di soldi per l'ambiente, per questo e quest'altro, a me va
bene, però voglio sapere da dove li tolgo, altrimenti la collega
Squarzino si prende solo la "crema", perché chiede di mettere più
soldi nell'istruzione, mentre togliamo sempre l'asfalto
all'Assessore Cerise! L'Assessore Cerise diventa un poveraccio e
siamo in una situazione veramente ridicola, perché sembra che si
voglia asfaltare tutta la Valle d'Aosta! Puntualmente poi tutti i
martedì tutte le amministrazioni comunali vengono a lamentare un
deficit nelle condotte acquedottistiche, nelle fognature, nelle
strade, alla fine mettiamoci d'accordo su quali sono le esigenze
della popolazione che devono essere soddisfatte! Le opere pubbliche
non vengono fatte, nonostante vi sia un giusto confronto, per uno
sfizio o per dare lustro a un Assessore piuttosto che a una
struttura, quindi sono assolutamente contrario a questo tipo di
impostazione. Bisogna però essere un minimo seri ed evitare delle
speculazioni, e si pensava che il "PREFIN" fosse quel momento di
discussione, perché dava la possibilità di analizzare tutta una
serie di dati che dovevano dare il profilo della nostra Comunità,
il "termometro" della nostra condizione per poi sviluppare un certo
tipo di discorso. Credo che questa situazione nel tempo, oltre alla
nostra buona volontà, debba fare i conti con delle situazioni che
prescindono dalla nostra volontà; tale incidenza del Patto di
stabilità, quella incidenza dei "DPEF" statali che interferiscono
non tanto e non solo dal punto di vista quantitativo, perché
fortunatamente alcuni riferimenti li abbiamo, ma interferiscono nel
modo, per cui certi vincoli che ci vengono messi e ci verranno
messi sia con i Governi di Centro-Destra, sia con i Governi di
Centro-Sinistra interferiranno. Noi ci opponiamo, rivendichiamo la
nostra autonomia, ma vi sono dei condizionamenti che partono
dall'Unione europea e scendono, per cui ci troviamo a gestire il
bilancio con tutta una serie di vincoli sia rispetto al personale,
sia rispetto agli investimenti: ecco che posso anche immaginare che
lo strumento che abbiamo introdotto necessiti di essere valutato,
di avere degli approfondimenti, ma non ritengo che debba essere
"tout court" eliminato.
Ritengo che l'invito rispetto all'anno in questione di non
andare a predisporre il "PREFIN" sia accoglibile, anche perché
abbiamo avuto l'approvazione del "DPEF" e dei decreti che hanno una
serie di impatti. Verifichiamo peraltro che quel documento - e mi
fa piacere che il Consigliere Tibaldi lo abbia ripreso in mano -
ha, da un lato, dei dati che sono superati - i dati statistici -
ma, dall'altro, alcune riflessioni continuano ad avere una loro
validità. Faccio presente che nella legge è detto che la mancata
approvazione del "PREFIN" nell'anno non impedisce la presentazione
e l'approvazione del bilancio, quindi già allora il legislatore, il
Consiglio ha fatto alcune riflessioni, pertanto, se in particolari
condizioni il "PREFIN" non fosse presentato, la cosa non
precluderebbe alcun tipo di azione amministrativa. Dopo un giusto
dibattito eventualmente su questo chiedo se è possibile fare una
breve sospensione per verificare la possibilità di trovare un
accordo sul contenuto della mozione apportando alcune
modifiche.
Presidente
- È aperta la discussione generale.
La parola alla Consigliera Squarzino Secondina.
Squarzino (Arc-VA)
- Noi questa mozione non la votiamo,
siamo contrari alla mozione così com'è perché noi abbiamo chiesto
che vi sia un momento forte di programmazione, la legge parla di
metodo della pianificazione strategica e credo che questo sia un
valore di qualità per un'amministrazione, un valore di cui andare
orgogliosi. Il problema semmai è il modo con cui si raccolgono ed
esaminano i dati, ma su quello possiamo discutere all'infinito e
ogni anno ci torniamo dicendo quello che va e che non va e come
avremmo voluto che andasse, ma il fatto che si giunga ad un
"PREFIN", cioè a un momento in cui c'è da parte della Giunta e del
Consiglio la possibilità di ragionare in termini di pianificazione
strategica noi lo riteniamo importante, per cui, rispetto alla
posizione dei colleghi del gruppo "La Casa delle Libertà" che
dicono "no" al "PREFIN", non ci stiamo e rivendichiamo questa legge
che reputiamo sia stata un punto importante e qualificante di
un'azione amministrativa, qualunque sia il Governo regionale che lo
utilizza e paradossalmente al di là del modo in cui un Governo
regionale lo utilizza. Un Governo cioè, se è intelligente, lo
utilizza in modo intelligente; se è intelligente, utilizza questo
momento per la concertazione, il Patto per lo sviluppo,
l'attenzione a tutti i soggetti, questo è il momento preventivo in
modo che nel "PREFIN" giungano tutte tali sollecitazioni e siano
tenute in conto. Questo è il valore del "PREFIN". È chiaro poi che
in Consiglio non riusciamo a modificare di una virgola né il
documento del "PREFIN", che ci arriva confezionato in Consiglio, né
il bilancio dopo, ma il documento del "PREFIN" va nella logica di
un comportamento di trasparenza, vengono indicati più o meno
chiaramente, secondo le modalità che il Governo decide, gli
indirizzi politici e strategici, cioè c'è un tentativo per dire
cosa si vuol fare rispetto alla situazione di questa Regione e come
suddividere le risorse, quali priorità emergono. Siamo quindi
perché rimanga il "PREFIN", perché è un momento importante di
pianificazione strategica e può diventare il momento conclusivo di
un'azione di consultazione, concertazione e raccolta di
informazioni, di suggerimenti, di problematiche da parte di tutti i
soggetti interessati allo sviluppo di questa Valle.
Presidente
- Se nessun altro chiede la parola, siccome è
stata chiesta un'interruzione, la seduta è sospesa per alcuni
minuti per concordare il testo della mozione.
Si dà atto che dalle ore 10,30 alle ore 10,50 la seduta è
sospesa.
Presidente
- Riprendiamo la seduta. Qualcuno intende
presentare la soluzione che è stata trovata?
La parola al Consigliere Tibaldi.
Tibaldi (CdL)
- Semplicemente per dire che durante questa
sospensione è stato trovato un accordo su alcune piccole modifiche
che sono state inserite nel testo sia nella parte descrittiva, sia
nella parte impegnativa. Va da sé, come diceva giustamente
l'Assessore Marguerettaz, che oggi la programmazione finanziaria
del più piccolo ente o del più piccolo comune esistente in Europa
dipende dalle decisioni supreme che si prendono prima a Bruxelles,
per quanto riguarda l'Unione europea, poi a cascata dagli Stati,
quindi da Regioni, Province... pertanto è naturale che la
programmazione subisca un inevitabile condizionamento dalle
decisioni degli enti sovraordinati. Con questa mozione così
perfezionata si vuole non vanificare lo strumento pianificatorio,
ma ricondurlo in un alveo di certezza; visto che oggi la certezza
non sussiste perché anche dall'ultimo "DPEF" presentato dal Governo
nazionale anche in ritardo la certezza sulla sussistenza di certi
flussi finanziari, peraltro sottolineato anche dall'Assessore, non
solo nella quantità, ma anche nella modalità è fortemente messa in
discussione, crediamo che la programmazione finanziaria regionale
non possa subire dei condizionamenti fino a questo punto, ciò non
significa rinunciare alle scelte cosiddette "strategiche" della
Regione, ma si tratta solo di non prenderci in giro. Un "PREFIN"
oggi avrebbe dovuto già essere presentato, l'Assessore e la Giunta
sono già inadempienti; noi non vogliamo sottolineare
l'inadempimento, vogliamo però evidenziare che, anche a causa di
una programmazione finanziaria statale, la Regione oggi si trova
nella difficoltà di presentare una pianificazione regionale
compiuta secondo la legge n. 13/2004 che opportunamente dovrà
essere valutata. Si dovrà fare una riflessione se ha ancora un
senso agire nella pianificazione finanziaria secondo la legge n.
13/2004; a nostro avviso, no, sono lacci e laccioli inutili, se non
dannosi. Qualcun altro invece preferisce nutrirsi di chiacchiere
che sono anche ben scritte perché didatticamente interessanti, non
finanziariamente, sono anche ben scritte nel documento che ci è
stato presentato lo scorso anno, ma alla fine rimangono chiacchiere
che peraltro vengono riprese in buona parte nel documento di
bilancio. Non nascondiamoci di fronte all'evidenza, difendiamo
anche la dignità di questo Consiglio, le cui Commissioni competenti
dovrebbero già essere lì ad approfondire il "PREFIN" 2007-2009, ciò
non è avvenuto neanche quest'anno, quindi preferiamo alle
chiacchiere la chiarezza e la serietà di un Governo regionale che
dice che la mozione non può non essere accolta, di conseguenza
ringraziamo per la collaborazione e per gli emendamenti costruttivi
apportati e naturalmente noi, in quanto proponenti, la voteremo
favorevolmente.
Si dà atto che dalle ore 10,55 riassume la Presidenza il
Presidente Perron.
Presidente
- La parola alla Consigliera Squarzino
Secondina.
Squarzino (Arc-VA)
- Votiamo contro questa mozione e
votiamo se possibile ancora con doppia convinzione, nel senso che
riteniamo vergognoso, mi permetta, Presidente Caveri e Assessore
Marguerettaz, che il Governo regionale che non abbia preso in mano
finora le fila della programmazione, che non si sia messo
nell'ottica di individuare le priorità della prossima finanziaria,
utilizzi alcuni Consiglieri regionali per intervenire e per
scaricare sul "Governo Prodi" la responsabilità della loro
incapacità!
Come dicevo nel primo intervento, un "PREFIN" non nasce
dall'oggi al domani, nasce preparato da una serie di incontri con
tutte le forze sociali, politiche, economiche interessate allo
sviluppo della Valle d'Aosta almeno per l'analisi dei bisogni e per
l'individuazione di priorità; poi in base alle risorse esistenti si
decide come collocarle, ma le priorità questo Governo non è in
grado di individuarle e allora sospende la programmazione con il
pretesto che la colpa è del Governo nazionale.
Noi votiamo contro questo nuovo testo, anche perché addirittura
le forze di Governo vogliono verificare la validità della legge
regionale n. 13/2004, cioè vogliono mettere in discussione la
validità di una pianificazione strategica, di una programmazione
dello sviluppo di questa Regione.
Presidente
- La parola al Presidente della Regione,
Caveri.
Caveri (UV)
- Intanto capisco la dialettica politica, ma
respingo l'accusa di incapacità: uno potrà non condividere...
(interruzione della Consigliera Squarzino Secondina, fuori
microfono)
... grazie, perché mi sembrava un po' pesante, lei è una che
misura sempre le "tournures" del linguaggio.
Per quanto riguarda quello che vorrei dire attorno a questa
questione, ho seguito con vivo interesse il dibattito che si è
sviluppato in particolare sulla prima pagina de "Il Corriere della
sera" nelle settimane scorse riguardante il futuro del "DPEF",
documento di programmazione economica finanziaria che nacque una
decina di anni fa nella considerazione, analoga a quella del
"PREFIN", che una discussione attorno a metà anno, cioè più o meno
in contemporanea con l'assestamento del bilancio dello Stato,
sarebbe valsa per creare una situazione di programmazione che
poteva risultare utile.
Perché commentatori di Destra e di Sinistra sono intervenuti su
"Il Foglio" e su "Il Riformista"? Come mai economisti e
commentatori "by-partisan" oggi considerano il "DPEF" qualcosa di
inutile? Lo considerano inutile perché rischia di essere un
documento vuoto, come è vuoto il "DPEF" di quest'anno e come era
vuoto il "DPEF" dello scorso anno, quindi nel mio giudizio accomuno
il "Governo Berlusconi" e il "Governo Prodi" ed è probabilmente,
come hanno scritto alcuni di questi commentatori, nella debolezza
del "DPEF", perché sappiamo bene che o le manovre finanziarie le
fai accompagnando la finanziaria con dei decreti legge, che possono
piacere e non piacere - a me il "decreto Bersani" non piace, ma è
indubbio che in Italia o tu fai calare le manovre con la tagliola
del decreto legge oppure, visto che teniamo tutti famiglia - se la
logica è quella del disegno di legge ordinario. Il disegno di legge
ordinario non riesce mai a sortire degli effetti concreti. Quando
si decise di ricopiare la modellistica del "DPEF" nel "PREFIN" fu
fatto con un elemento di buona fede, cioè ritenendo che il "PREFIN"
avrebbe consentito di analizzare i dati in un certo modo, per poter
poi scrivere con maggiore serenità la finanziaria regionale. Il
"PREFIN" dello scorso anno aveva caratteri innovativi dal punto di
vista dell'analisi. Ci eravamo sforzati nella seconda occasione di
fare un documento più interessante e corposo. Il "PREFIN" approvato
lo scorso anno ha valenza 2006-2008, quindi oggi non siamo privi di
"PREFIN", ma c'è quel "PREFIN" che un anno dopo continua ad avere
nelle linee direttrici, che sono quelle del programma del Governo,
la sua validità. Anche noi eravamo dispiaciuti del fatto che lo
scorso anno il "PREFIN" avesse delle caratteristiche di
contemporaneità con la finanziaria, che lo avevano deprivato di
quella discussione preventiva che in qualche maniera era nella sua
vocazione costitutiva.
Ora, io non ce l'ho con il "Governo Prodi", però segnalo che
quest'anno, se già il "DPEF" era nei confronti delle Regioni una
"scatola vuota" lo scorso anno, quest'anno la scatola è vuotissima,
nel senso che tutti i Presidenti delle Regioni hanno dato una
valutazione neutra del contenuto del "DPEF" nella parte riguardante
le Regioni, perché, se i colleghi vanno a vedere i contenuti del
"DPEF" rispetto alla tematica cardine nei rapporti con lo Stato,
che è il Patto di stabilità, si scrive semplicemente che il nuovo
Patto di stabilità proporrà delle regole nuove. Quali saranno
queste regole? Negli incontri tecnici avuti dall'Assessore
Marguerettaz, negli incontri tecnico-politici avuti dal
sottoscritto e negli incontri che abbiamo avuto con il Ministro
Padoa Schioppa ho detto che ho sentito "puzzo di bruciato". Mi
sbaglierò, sarà una finanziaria meravigliosa, la Regione otterrà
11/10, sarà il mondo più bello che c'è, però le parti finanziarie
del "decreto Bersani" già dimostrano un atteggiamento manifestato
di fronte ai Presidenti delle Regioni dal Ministro Padoa Schioppa,
che ha trattato i Presidenti delle Regioni come dei mentecatti,
dicendo loro:
"voi ci proponete un nuovo patto di
stabilità"
, perché come Presidenti di Regione abbiamo varato un
documento unitario molto bello, dall'Assessore che rappresenta
Formigoni, "Casa delle Libertà", al Presidente dei Presidenti delle
Regioni, Vasco Errani, Presidente dell'Emilia Romagna e di fronte a
tutti noi e a un Prodi attonito il Ministro Padoa Schioppa ha
detto:
"adesso vedremo, però sappiate che alla fine decido io
perché qui troppo comodo la politica, tagliamo..."
. Io mi sono
limitato a dire di fronte a Prodi:
"ci sono dei professori che
in politica non riescono perché non hanno cultura politica"
e
il Prof. Prodi, per mia fortuna, considero faccia un'eccezione, nel
senso che lui è un professore prestato alla politica che ha cultura
politica. Ritengo che oggi chi gestisce l'economia rischia almeno
negli approcci fino ad oggi di non avere cultura politica, il che
significa dire ai Presidenti delle Regioni: "voi dovete tagliare
"X"", allora uno dice: "bene, tagliamo sui saldi, ci assumiamo la
responsabilità" e invece l'impressione che abbiamo avuto è che
nuovamente si tornerà, come in parte è avvenuto con il "Governo
Berlusconi", con il Ministro Tremonti in particolare, a delle norme
dettagliate, invasive dell'autonomia finanziaria della Regione,
tanto che su questi argomenti non a caso è intervenuta anche la
Corte Costituzionale dando ragione alle Regioni. È del tutto
evidente che in Giunta sono settimane che discutiamo se fare o non
fare il "PREFIN", perché è evidente che non è che non ci siamo
messi a lavorare sul "PREFIN", gli uffici si erano messi a
lavorare, ma l'interrogativo è: cosa scriviamo di nuovo rispetto
allo scenario del "PREFIN" votato lo scorso anno 2006-2008?
Scriviamo qualcosa che derivi dal nuovo Patto di stabilità? Un'idea
allora del Ministro Padoa Schioppa, che ha manifestato ai
Presidenti delle Regioni, è stata quella di dire:
"noi vi
togliamo una parte dei riparti finanziari, ma in compenso vi diamo
una possibilità larghissima di azione sulla fiscalità locale"
,
che è una tecnica suggestiva, in parte già applicata sulla sanità,
in un sistema sanitario che è frutto non del Centro-Sinistra, ma è
frutto di Centro-Sinistra, Centro-Destra, Centro, sopra, sotto.
Tutti i partiti, quando hanno regionalizzato la spesa sanitaria,
hanno scaricato sui Presidenti delle Regioni la responsabilità
sulla sanità, poi, se non hanno più i soldi - ed è normale che non
ce li abbiano più -, scattano le sovrattasse sull'IRAP, che è
qualcosa di veramente iniquo. Sentivo il Presidente della Liguria
che ha mugugnato di fronte al Presidente Prodi dicendo:
"certo
che l'idea che le piccole e medie imprese della Liguria che già
vanno male per pagare la sanità dovranno ancora essere
tassate..."
. Quello che voglio dire allora è che oggi non è che
c'è una mancanza di responsabilità da parte nostra, per cui diciamo
che, se non facciamo il "PREFIN", è colpa del Governo. Noi non
siamo in grado oggi di fare il "PREFIN" perché nulla è cambiato
rispetto alla situazione dello scorso anno e in realtà oggi un
documento programmatorio rinnovato rispetto allo scorso anno lo
avremmo potuto fare se il "DPEF" avesse elencato per tempo - perché
il "DPEF" non è stato ancora approvato dal Parlamento - "A, B, C,
D, E, F, G" e noi con il nostro potere programmatorio avremmo
detto:
"se c'è A, B, C, D, E, F, G, reagiamo immaginando una
dislocazione diversa dal "PREFIN" dello scorso anno in alcuni
settori, come la sanità, i servizi sociali"
. Ad esempio, a noi
improvvisamente hanno tolto con il "decreto Bersani" una parte del
finanziamento sull'Università della Valle d'Aosta; è vero che ci
arriva solo il 10% dallo Stato, ma chi pensate che li metterà quei
soldi per evitare la chiusura dei corsi universitari?
(interruzione del Consigliere Bortot, fuori
microfono)
... già, bravo merlo! Ma il "decreto Bersani" è arrivato come
una tagliola 10 giorni fa quando noi il bilancio 2007 per
l'Università lo abbiamo già fatto, per cui dovremo andare a cercare
nelle "pieghe" di bilancio di trovare i soldi per l'Università!
Certo che bisogna programmare, ma se il Governo nazionale nella
ripartizione del bilancio non mi crea delle certezze, ma io dico
Centro-Destra come Centro-Sinistra, quest'anno è peggio perché con
il Governo di Centro-Destra per 3-4 anni si era assestato su un
"modus vivendi" attraverso il Patto di stabilità che era stato
concordato, adesso nel nuovo "DPEF" mi si dice legittimamente che
si farà un nuovo Patto di stabilità, ma nel "DPEF" non mi dicono
come è fatto, allora è normale non fare il "PREFIN"! Sul fatto poi
di fare o non fare il "PREFIN" in prospettiva, differentemente
dalla proposta fatta dal gruppo "La Casa delle Libertà", noi
teniamo la strada aperta, diciamo che occorre verificare la
validità. Per esempio, possiamo fare il "PREFIN" in una data
coerente con "DPEF", se ci sarà il "DPEF", poi magari lo cancellano
loro e noi continuiamo ad avere uno strumento programmatorio...
Senza nessuna polemica, non è che ho in antipatia il "Governo
Prodi", però in questa vicenda finanziaria per adesso siamo in una
situazione di incomprensione.
Il quadro politico nazionale poi non è proprio una giornata di
un quadro di Rembrandt, mi sembra una "roba" che si "scazzottano"
per qualunque cosa, quindi capite la difficoltà per le Regioni che
non sanno se si andrà avanti, se ci saranno le elezioni anticipate,
se riusciranno a fare una finanziaria. Qualche difficoltà c'è, per
cui non farei una contrapposizione. Direi invece serenamente che il
Consiglio regionale ritiene che il "PREFIN" di quest'anno non
avrebbe significato e che si apre una discussione. L'Assessore
Marguerettaz da settembre è disponibile a venire nella Commissione
competente e a dire "in cosa miglioriamo il "PREFIN"" magari poi
alla fine siamo tutti d'accordo che non sia più il "PREFIN", che
vogliamo fare un'altra cosa, vogliamo che la finanziaria regionale
venga accompagnata da una relazione di tipo tecnico, statistico,
numerico un po' più corposa. Collega Squarzino, nessuna
contrapposizione, ho fatto una battuta di là, non l'ho ripetuta
qui; qui ho voluto fare un ragionamento politico che inerisce la
difficoltà oggi per noi di capire quali risorse avremo nel
2007.
Presidente
- La parola al Vicepresidente Fiou.
Fiou (GV-DS-PSE)
- Non riesco a seguire il ragionamento
del Presidente relativo al ruolo del "PREFIN". Una politica di
Governo deve essere tradotta concretamente attraverso iniziative,
di cui il bilancio è il sostegno fondamentale. Il bilancio diventa
il momento della concretizzazione di un progetto di utilizzo delle
risorse, in base a scelte di priorità - perché le risorse non
possono coprire tutto. Il "PREFIN" è parte di questo il momento di
progettazione dello sviluppo che interessa la comunità. È chiaro
che il bilancio, abbiamo visto nel passato, può essere affrontato
in maniera puramente burocratica e io nel tempo, quando sostenevo
che venisse fatto il "PREFIN", utilizzavo il termine di "bilancio
di scorrimento", cioè il bilancio che si fa negli uffici dove si dà
incarico ai vari funzionari di vedere cosa avevamo speso, nei
singoli capitoli, come poteva essere l'andamento delle singole voci
l'anno successivo, sempre le stesse voci, gli stessi meccanismi, e
adeguarli ai cambiamenti per cui il "bilancio a scorrimento" voleva
dire non scegliere le priorità, non fare le riflessioni sui
cambiamenti avvenuti, ma andare avanti per inerzia. C'è invece un
modo più politico di affrontare il bilancio: quello di fare ad ogni
anno il ragionamento su quello che è avvenuto, su quello che
abbiamo fatto e se stiamo spendendo le nostre risorse nella
direzione più utile a dare le risposte alla nostra Comunità. Il
"PREFIN" era lo strumento che ci serviva per ovviare in parte al
discorso del bilancio a scorrimento, era il momento del
ragionamento politico portato all'interno di quest'aula, quindi non
più solo in mano alla maggioranza e alla Giunta, ma era il momento
di confronto con cui il Consiglio decideva, ovviamente con il
rispetto dei ruoli maggioranza e minoranza all'interno dell'aula,
le direzioni in cui investire le nostre risorse. Il "PREFIN" aveva
il compito di delineare gli indirizzi condivisi anche se non ancora
supportati da cifre.
Non credo che gli avvenimenti governativi attuali abbiano creato
condizioni tali da non poterci far fare questi ragionamenti,
rischiamo invece di andare a finire, ancora una volta, in un
"bilancio a scorrimento". Ci stiamo avviando ancora verso la prassi
dei piccoli aggiustamenti e della gestione politica "alla
giornata". Questo mi fa pensare a una nostra - dico "nostra"
coinvolgendo tutto il Consiglio - incapacità di progettare. Siamo
ancorati in un meccanismo di sviluppo, che non riusciamo a mettere
in discussione, perché metterlo in discussione vuol dire cominciare
ad abrogare leggi con cui finanziamo iniziative che non creano
sviluppo. Fare questa scelta non è facile, mette in discussione
rapporti consolidati, ma è il compito che ci spetta nel momento di
svolta generale che stiamo vivendo, perché sta cambiando l'economia
e la società. Secondo me, rinunciare anche quest'anno a questo
compito è un atto di rinuncia a un ruolo che ci spetta
prioritariamente come classe politica.
Senza voler fare troppa polemica, mi sembra che questa mozione
del gruppo "La Casa delle Libertà" sia diventata un supporto a un
momento di difficoltà del Governo di giustificare, perché finora
non ha voluto affrontare l'appuntamento del "PREFIN" e anche se
dobbiamo frare i conti con qualche punto interrogativo dovuto a
quanto avviene in campo nazionale. Siccome ero stato uno che ha
fatto, insieme all'Assessore, la battaglia per mettere in piedi il
"PREFIN", mi sento un po' mortificato dal fatto che venga
accantonato, anche se viene detto momentaneamente, ma è comunque un
modo di trattare con una certa sufficienza il problema di
progettare il nostro futuro.
Presidente
- La parola al Consigliere Lavoyer.
Lavoyer (FA)
- Noi abbiamo sottoscritto questo nuovo
testo, lo voteremo; tranquillizziamo i colleghi della Sinistra, noi
non abbiamo cercato alcuna "stampella", non vogliamo entrare nel
dibattito dei blocchi nazionali. Ha detto bene il Presidente, per
noi in questa situazione nel momento in cui dobbiamo redigere il
bilancio regionale pari sono il Governo di Centro-Destra e il
Governo di Centro-Sinistra. Mi sembra invece che questo testo sia
un testo serio, che non fa della demagogia, perché la
programmazione, se è solo teoria, è una programmazione che ha poco
senso. La massa di manovra per correggere le previsioni di bilancio
nel 2007, che sarebbero i vecchi fondi globali, la quantificazione
di quello che può dare un senso a una programmazione in questo
momento non è ancora possibile vista l'incertezza della
finanziaria. Ci sembra quindi una mozione molto realistica, un
documento oggettivo che non chiude assolutamente la possibilità di
continuare con uno strumento tipo il "PREFIN", infatti le
correzioni che sono state apportate creano una sospensione di tale
documento per quest'anno, rimane in vigore il "PREFIN" di
programmazione triennale 2007-2009, quindi voteremo la mozione.
Presidente
- La parola al Consigliere Comé.
Comé (SA)
- Molto brevemente, per dichiarare il nostro
voto a questo nuovo testo di mozione che è stato presentato, dove
anche noi abbiamo aggiunto con convinzione la nostra firma, anche
perché l'intervento del collega Fiou è al 90% accettato e
condiviso, nel senso che anche noi crediamo in questo strumento
programmatorio. Il collega Fiou dice che si sente mortificato nel
correre il rischio quest'anno di non vedere questo strumento
all'attenzione dei Consiglieri, tuttavia non ho visto un grosso
impegno da parte del suo gruppo lo scorso anno nel battersi per
portare questo strumento programmatorio nei tempi previsti
dalla...
(interruzione del Consigliere Fiou, fuori microfono)
... non vorrei però che, finché uno è dentro, tutto va bene,
quando è fuori, tutto va male. Le chiavi di lettura sono sempre
duplici.
Riteniamo che questo sia uno strumento valido, quindi è
importante fare un'analisi profonda sulla sua validità, ma
certamente anche noi condividiamo che oggi rischierebbe di
diventare uno strumento programmatorio che poggia su una situazione
che a livello nazionale può portare delle ripercussioni importanti
sul documento stesso. Reputiamo quindi corretto che si vada nella
direzione che è prevista dalla mozione, di sospendere il "PREFIN"
di quest'anno e fare un'attenta analisi per verificare l'eventuale
considerazione da parte di tutti i Consiglieri sul proseguimento di
questo documento programmatorio.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Credo che abbiano detto tutto sia il
Presidente, sia i colleghi che sono intervenuti e gli altri
firmatari di questo nuovo testo, solo per una precisazione.
L'intendimento di non presentare il "PREFIN" non è una novità né di
questo Consiglio, né del precedente, ma è stato detto in conferenza
stampa con l'incontro classico fatto con i giornalisti più di un
mese fa, quando sono stati avviati i confronti con il Governo
nazionale sia sul "DPEF", sia sul "Bersani". Questo tipo di
ragionamento sull'enfatizzazione, "stampelle" e non "stampelle"
quindi non è giusto, perché ufficialmente è stato detto in un
momento assolutamente al di fuori di ogni sospetto.
Presidente
- La parola al Consigliere Venturella.
Venturella (Arc-VA)
- Solo per affermare che l'ultimo
intervento dell'Assessore Marguerettaz non fa che confermare ciò
che la collega Squarzino e il collega Fiou hanno detto in questo
Consiglio, che c'è bisogno della "stampella" del gruppo "La Casa
delle Libertà" per andare in Consiglio, perché avevate già deciso
un mese fa, ma non potevate agire in un altro modo, c'era bisogno
di una mozione di "Forza Italia" per questo? Lo avete annunciato in
conferenza stampa, poi attraverso una mozione di "Forza Italia"
portate un emendamento in Consiglio...
(interruzione dell'Assessore Marguerettaz, fuori
microfono)
... no, è indecoroso il vostro comportamento! E ancora più ci
convince che voteremo contro questa iniziativa, della quale non si
sa bene a quale gruppo politico affidare la paternità.
Président
- Je soumets au vote le nouveau texte qui vous
a été distribué, dont je donne lecture:
Mozione
Premesso che:
- la Regione Valle d'Aosta ha introdotto, dal 2004, un nuovo
strumento di pianificazione denominato PREFIN, "ai fini della
determinazione delle politiche regionali da attuare nel periodo
previsto dal bilancio pluriennale e della definizione degli
obiettivi generali da conseguire nello stesso periodo";
- il PREFIN dovrebbe, di norma, essere presentato al
Consiglio regionale entro il 30 giugno di ogni anno e da questo
approvato entro il 30 settembre, termini che non sono mai stati
osservati;
- il continuo inasprimento del patto di stabilità interno e
l'incertezza sui futuri trasferimenti finanziari, derivanti anche
dal D.P.E.F. in discussione in Parlamento, stanno dimostrando la
necessità di riflettere sull'utilità del PREFIN;
ciò premesso,
Il Consiglio regionale della Valle d'Aosta
Impegna
la Giunta regionale:
- ad inserire nella relazione di accompagnamento al documento
previsionale di bilancio del 2007 e triennale 2007/2009 quei dati
descrittivi della realtà socio-economica normalmente contenuti nel
PREFIN e a declinare in termini più dettagliati le azioni
prioritarie;
- a rinunciare alla predisposizione del PREFIN 2007-2009,
considerando quello già in vigore, e a verificare la validità della
legge regionale 20 luglio 2004, n. 13.
F.to: Tibaldi - Frassy - Lattanzi - Lavoyer - Comé -
Cesal
Conseillers présents et votants: 32
Pour: 25
Contre: 7
Le Conseil approuve.
