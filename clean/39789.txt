Classificazione
AMBIENTE
Stoccaggio e smaltimento rifiuti



Oggetto del Consiglio n. 2867 del 13 luglio 2017 - Resoconto
OGGETTO N. 2867/XIV - Interpellanza: "Progetto di attuazione
del Piano regionale di gestione dei rifiuti".
Rosset (Presidente) -
Punto n. 26 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
Con questa interpellanza vorrei qualche
ragguaglio rispetto alla delibera n. 849 del 26 giugno, con la
quale si prendono alcune importanti decisioni rispetto al tema dei
rifiuti. Vorrei ricordare che nel corso del Consiglio del 6 e 7
giugno scorso abbiamo già trattato questo argomento con l'Assessore
Roscio e, in quell'occasione, non ebbi risposte; risposte che poi
ho scoperto essere invece presenti all'interno di questa delibera
che l'Assessore aveva presentato in Giunta proprio quel giorno in
cui discutemmo in aula. Cosa dice tra le altre cose questa
delibera? Questa delibera prevede che un "munifico benefattore" di
questa regione ha lasciato in eredità, in regalo alla Regione
stessa, un piano per la gestione dei rifiuti di 300 mila euro
circa. Grazie a questo regalo, noi riusciamo ad avere la
progettazione e poi a fare ovviamente tutte le fasi successive di
realizzazione della modalità di gestione dei rifiuti stessi. È
molto bello questo fatto che qualcuno doni qualcosa
all'Amministrazione, mi fa piacere, così come mi fa piacere il
fatto che l'Assessore ritenga opportuno allungare la modalità di
gestione della società che attualmente gestisce la discarica!
Questo in barba a tutto quello che ci eravamo detti fino
adesso!
In sostanza, con questa interpellanza chiedo di sapere chi ci
regala questo piano. Vorrei sapere poi anche in base a quali dati
di raccolta differenziata è stata sviluppata la proposta in
delibera. Poi vorrei capire esattamente se la scelta l'ha fatta
lei, Assessore, o se l'ha ereditata
tout court
dall'Assessore precedente, perché se l'ha ereditata dall'Assessore
precedente, allora probabilmente deve rivedere le sue posizioni
politiche. Infine un'ultima domanda, che non è una domanda ma è più
una provocazione: se non era meglio fare un qualcosa di pubblico,
senza trincerarsi dietro il fatto che non ci sono le risorse a
disposizione, in quanto si potevano usare ad esempio quelle che le
cito io nell'interpellanza, cioè o il mutuo che la Regione ha
attualmente utilizzato solo in parte con la Cassa Depositi e
Prestiti o, per esempio, i proventi della quotazione di CVA, sulla
quale anche voi siete d'accordo. Chiedo pertanto lumi, Assessore
Roscio, tenendo presente che la volta scorsa non mi ha risposto pur
avendo già una delibera. Adesso invece ha ripreso pari pari la
politica della precedente Amministrazione e vediamo a questo punto
come mi risponde.
Presidente -
Ha chiesto la parola l'Assessore Roscio per
la risposta; ne ha facoltà.
Roscio (ALPE) -
Cercherò di dare, per quanto possibile e
di mia competenza, lumi al collega Cognetta, facendo una premessa:
il tema della gestione dei rifiuti non è una questione semplice,
per cui tante volte anche le parole hanno un significato e
un'accezione che varia a seconda di come vengono utilizzate. Ad
ogni modo, il 6 giugno non ha avuto risposta alla sua interpellanza
perché la delibera di Giunta è diventata definitiva il 26 giugno.
Lei conosce molto bene l'
iter
di adozione, erano state fatte
delle scelte dalla Giunta, ma occorreva un passaggio in III
Commissione, dopodiché la delibera sarebbe diventata poi
definitiva. Pertanto anticipare delle decisioni che ancora non
c'erano era quasi una mancanza di rispetto nei confronti di
un'istituzione come la Commissione, che ovviamente andava
evitato.
Rispondo alle diverse questioni poste. Intanto il soggetto ha
presentato semplicemente la proposta e un piano di fattibilità, non
un piano di gestione, perché il piano di gestione è regionale, ed è
ben diverso. Il nominativo del soggetto, stante le norme esistenti,
può essere reso pubblico solo successivamente alla pubblicazione
del bando di concessione, sennò si rischia di commettere un reato.
Penso che lei conosca queste cose. Nel momento in cui sarà posta a
base di gara la proposta di finanza del progetto, comprensivo del
progetto di fattibilità, a quel punto sarà possibile conoscere
tutti i dettagli del caso. Il risparmio è poi relativo
esclusivamente al progetto di fattibilità allegato alla proposta, e
questo è previsto dall'ormai noto decreto n. 50/2016, il Codice dei
contratti pubblici, il quale tra l'altro prevede che il vincitore
del bando - ovviamente sarà un bando europeo, ma di questo diremo
poi dopo - qualora sarà diverso in fase finale, dovrà poi
rimborsare al proponente le spese di progettazione. Pertanto ad
oggi noi non sappiamo se chi ha proposto sarà effettivamente colui
che vincerà, né è dato sapere, e nemmeno vogliamo saperlo, perché,
per quanto ci riguarda, noi vorremmo che vincesse la proposta
migliore. Per cui non si parla di "benefattore", ma di impresa che
fa giustamente i propri legittimi interessi. Compito della Regione,
invece, è poi monitorare che tutto avvenga nel rispetto delle norme
e del piano stesso che la Regione si è data. Una piccola
precisazione: trattandosi di un bando europeo, sembrano abbastanza
evidenti, a livello di garanzia, i vantaggi in termini di
pubblicità, trasparenza e concorrenza che questo bando potrà
dare.
Riguardo alla seconda domanda: "in base a quali dati relativi
alla raccolta differenziata", la delibera fa una scelta di modello
gestionale, non si interessa dei livelli di raccolta differenziata
e neanche delle caratteristiche che emergeranno, le caratteristiche
dell'impianto emergeranno solo al termine dell'esito della gara. Se
forse si intendeva chiedere nel quesito in base a che cosa è stata
fatta la proposta, questo si può dire, perché è stata predisposta
assumendo come riferimento i dati del piano regionale aggiornati
secondo i dati ad oggi a disposizione.
Sulle motivazioni della scelta, in estrema sintesi le vado a
fare un elenco.
La prima motivazione per cui si è andati in questa direzione,
dopo aver analizzato tutte le possibilità previste dal piano, e
quindi non ereditando qualcosa ma facendo un'analisi punto per
punto, è stata quella di evitare una fase di gestione emergenziale
dei rifiuti urbani indifferenziati che avrebbe comportato
inevitabilmente il commissariamento della Regione da parte dello
Stato. La motivazione mi sembra piuttosto rilevante, ovviamente a
nostro parere.
La seconda motivazione è stata il consentire l'attivazione
immediata delle procedure per l'individuazione di un nuovo soggetto
a cui conferire l'incarico della gestione del Centro regionale di
trattamento dei rifiuti di Brissogne, eliminando così le
tempistiche per la predisposizione del progetto di fattibilità, che
- come ho già detto prima - è già stato evitato. Questo perché solo
a livello tecnico sarebbe stato necessario spendere tredici mesi
per fare un'altra scelta.
In terzo luogo - e non mi sembra banale neanche questo - vi era
la necessità di consentire l'avvio di una fase transitoria tra il
vecchio e il nuovo gestore, che si concluderà con la sottoscrizione
del contratto del nuovo soggetto. Questo sarà possibile solo se
sarà avviata la procedura di gara per una nuova gestione prima
della scadenza del contratto in essere, cioè il 31 dicembre 2017,
come detto più volte. L'Amministrazione regionale ha inteso agire
per evitare dei vuoti gestionali che avrebbero potuto configurarsi
come interruzione di pubblico servizio. È impensabile -per quanto
lo ritenga invece il Consigliere Cognetta - che la Regione possa
rimanere senza il gestore di una discarica, anche se il contratto è
scaduto; qualcuno doveva farlo e quel "qualcuno" deve essere
individuato in base alle norme vigenti, non si può andare al di
fuori. Inoltre vi è anche il rispetto delle indicazioni
dell'Autorità garante per la concorrenza, che prevedono che le
Amministrazioni pubbliche non si sostituiscano all'iniziativa
privata laddove esista un'offerta di mercato. Queste sono in
sintesi le motivazioni per cui è stata fatta questa scelta da parte
della Giunta.
L'ultima domanda, che lei dice essere una provocazione, noi
l'abbiamo analizzata attentamente, perché vi era un concreto
interesse sulla fattibilità o meno di una società a capitale
interamente pubblico. Dalle analisi fatte, volendo costituire una
società interamente a capitale pubblico e successivamente affidare
in house
il servizio - e per fare ciò bisogna realizzare le
opere di adeguamento del centro e gli impianti - al di là di tutte
le questioni economiche a cui la Regione poteva fare fronte con una
scelta, vi erano alcune problematiche. La prima: la costituzione di
una società con i diversi organismi, quindi tutte le nomine del
Cda, i revisori dei conti; poi il cronoprogramma; poi la ricerca
dei fondi per la progettazione e la realizzazione degli impianti
necessari nel caso si volesse gestire solo il centro. Se si volesse
fare invece una gestione complessiva dei rifiuti, quindi la
"gestione integrata" come spesso si dice, comprensiva quindi delle
raccolte, oltre alle tempistiche sopra indicate, occorreva cercare
il consenso da parte di tutte le Amministrazioni locali, quindi
tutti i Comuni avrebbero dovuto dare l'assenso. Avrebbero dovuto
essere rispettati i contratti in essere che oggi sono esistenti
sulle raccolte, il che ci faceva andare inevitabilmente lunghi con
i tempi. Si sarebbe dovuto prevedere l'acquisto di tutti i mezzi
necessari, tutte le infrastrutture: i depositi, i magazzini, tutta
la progressiva acquisizione del personale ad oggi, senza tenere in
considerazione il fatto che i termini di scadenza non erano gli
stessi, quindi bisogna trovare un momento per allineare. Per cui,
oltre a queste motivazioni, è bene sottolineare che la soluzione di
una società a partecipazione totalmente pubblica non è ad oggi
pienamente in linea con quanto indicato dalle normative comunitarie
in materia di concorrenza. Questo aspetto è ancora più evidente
qualora la società fosse risultata affidataria nelle fasi di
raccolta e di trasporto, e non solo della fase finale di
smaltimento. A tal proposito riportiamo le conclusioni relative
all'indagine conoscitiva del Garante della concorrenza, che dice:
"è preferibile che gli Enti locali affidino separatamente le fasi
del servizio e scelgano la gestione integrata nei soli casi in cui
questa è indispensabile in relazione alle fasi a valle della
raccolta differenziata. L'
Antitrust
considera auspicabile lo
sviluppo della concorrenza tra le forme di gestione".
A conclusione - scusi Presidente, chiedo ancora un minuto - la
proposta di finanza di progetto scelta dalla Giunta non comporta
oneri diretti a carico dell'Amministrazione regionale, quindi non è
previsto nessun ricorso a risorse economiche regionali, né mutui,
né alchimie contabili varie. La finanza di progetto trasferisce
l'intero rischio d'impresa al soggetto che si aggiudicherà la gara.
A ciò va aggiunto che, considerate le condizioni di partenza, che
penso ormai stranote, unite ai tempi estremamente ristretti
dell'autonomia della discarica, la scelta fatta dalla Giunta -
spero di aver dato abbastanza motivazioni - appariva l'unica
praticabile in grado di garantire l'attuazione del piano regionale,
quindi quegli impianti e quel modello previsti dal piano, per
scongiurare al contempo un'emergenza, cosa che noi abbiamo cercato
in tutti i modi di evitare.
Presidente -
Ha chiesto la parola il Consigliere Cognetta
per la replica; ne ha facoltà.
Cognetta (M5S) -
In estrema sintesi, Assessore, ha
cambiato completamente idea rispetto a quello che diceva prima.
D'altronde è chiaro che è molto più facile stare seduti qui che lì,
soprattutto quando poi si devono affrontare problemi che lei
definisce "non semplici". In effetti, se fossero semplici, che ci
staremmo a fare? Giustamente mi dicono.
Alla fine cosa abbiamo ottenuto? Il fatto che verrà una società
privata, che i cittadini pagheranno quanto dovranno pagare. Per
questo non ci sono oneri a carico della Regione, perché tutto il
costo viene ribaltato direttamente sui cittadini, come succede
adesso! Lei ha fatto un'ottima prosecuzione del lavoro iniziato dal
precedente Assessore. È successo quello che è successo sul famoso
pirogassificatore, siamo arrivati in emergenza perché abbiamo perso
un po' di tempo e a questo punto abbiamo trovato la soluzione che
ci serviva: una "magnifica società" che ci dà un piano di
fattibilità, noi lo prendiamo
tout court
e lo facciamo
diventare la soluzione. Se poi vince bene, sennò le verrà
rimborsato da chi vince. Il succo, alla fine, è che tutto quello
che si era detto e si era discusso è andato a farsi benedire!
Se non sbaglio, bisognava valutare insieme in Commissione le
varie possibilità, cosa che non è stata fatta, ma d'altronde c'era
l'emergenza! Se non sbaglio, rispetto alla concorrenza è vero, ma
mi deve spiegare su 130 mila abitanti come si fa a fare concorrenza
sui rifiuti. Noi siamo questi: 130 mila abitanti, e dobbiamo farci
concorrenza sui rifiuti! Parliamone, visto che ci sono impianti
che, al minimo della quantità, sono molto più grandi della quantità
che potremmo mai conferire! Quindi ci sarà un costo che comunque
verrà scaricato sulle spalle dei cittadini e che - sappiamo - non
sarà ammortizzato dalla quantità di rifiuti che verrà loro
conferita. Io capisco che bisogna rispettare tutte le leggi, ma
anche le leggi - come ha detto lei giustamente - prevedono delle
deroghe e questa poteva essere una possibile deroga.
Lei ha sicuramente valutato tutto, ma sarei curioso di sapere
con quali risultati, perché le valutazioni le ha fatte lei con i
suoi uffici, con i dirigenti che sono quelli che c'erano prima. Era
ovvio che la soluzione a cui si arrivava sarebbe stata questa,
perché è cambiato solo lei, alla fine, all'interno degli uffici.
Capisce, Assessore? Cosa dire allora? Sostanzialmente che è un suo
fallimento politico, dal punto di vista politico deve ammettere che
su questo argomento non ha centrato per nulla l'obiettivo. Magari
bisognava darsi degli obiettivi più fattibili, anche importanti. Il
nostro, quello del Movimento Cinque Stelle, quando siamo entrati
qui, era enorme all'inizio, però ci siamo riusciti lo stesso. Se
non era in grado, forse non doveva prendersi la delega, perché non
penso che faccia un'ottima figura rispetto al suo elettorato e a
chi ha gestito le cose nel modo in cui le ha gestite, d'altronde lo
stiamo vedendo sui giornali.
Il vero danno, però, sarà per i cittadini, perché alla fine
pagheranno di più un servizio che poteva costare meno se fosse
stato fornito da una società pubblica, e si poteva fare! Per non
parlare poi della questione della discarica e di tutta quanta la
parte transitoria, che lei giustamente dice che deve essere gestita
come dice lei. Anche su questo ho dei grossi dubbi, ma d'altronde è
lei che fa l'Assessore, è lei che ha sposato in pieno la linea
precedente. A me tutto sommato fa anche piacere, abbiamo chiarito
perlomeno chi sta di qua e chi sta al di là fino in fondo, una
volta per tutte.
Presidente -
Ha chiesto la parola il Consigliere Nogara
per mozione d'ordine; ne ha facoltà.
Nogara (UVP) -
Volevo solo chiedere una riunione dei
Capigruppo per il proseguimento dei lavori.
Presidente -
Direi di finire prima le interpellanze e poi
facciamo la riunione dei Capigruppo, visto che siamo all'ultima
interpellanza.
