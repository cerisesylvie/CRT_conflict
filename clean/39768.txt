Classificazione
AMBIENTE
Inquinamento



Oggetto del Consiglio n. 2846 del 13 luglio 2017 - Resoconto
OGGETTO N. 2846/XIV - Interrogazione: "Adozione di
provvedimenti per arginare il problema dell'inquinamento dell'aria
nella città di Aosta".
Rosset (Presidente) -
Punto n. 6 all'ordine del giorno.
Per la risposta, chiede la parola l'assessore Roscio, ne ha
facoltà.
Roscio (ALPE) -
Riguardo a questa interrogazione, in
premessa farei un minimo di contestualizzazione. Immagino che
questa richiesta venga da una notizia che è apparsa qualche giorno
fa sulla stampa, a seguito della pubblicazione da parte di ARPA del
rapporto sulla qualità dell'aria dell'intera Valle d'Aosta. La
questione è abbastanza tecnica e va fatta una premessa, per non
dare informazioni fuorvianti.
La gestione della qualità dell'aria è disciplinata da una norma:
il decreto legislativo n. 155 del 2010. Questo decreto legislativo
prevede i riferimenti normativi per le concentrazioni di inquinanti
in atmosfera, che vengono misurati con la rete di misura dell'aria.
Per quanto riguarda le deposizioni atmosferiche, che sono invece
un'altra questione e a cui fa riferimento la presente
interrogazione, non sono previsti valori di riferimento a livello
della normativa nazionale. A ogni modo, la rete valdostana di
misura, che è implementata anche con quelle relative alla
deposizione, ha un livello di qualità talmente alto, per cui ci si
rende conto anche di cose che forse al di fuori della Valle d'Aosta
non sarebbe stato possibile rilevare. Il livello di monitoraggio
applicato alla nostra regione è all'avanguardia anche a livello
nazionale, per cui vengono misurate le deposizioni che altrove non
sarebbero rilevate. Ed ecco, forse, il motivo per cui vi è stata
questa discussione.
Nel merito, la stazione della Pépinière, che non è quella dove
viene misurata la qualità dell'aria urbana, ma è una stazione
industriale, ha effettivamente misurato un picco di cadmio, che ha
avuto un innalzamento molto puntuale, arrivando fino a un livello
di 2,8. Dico la cifra, perché è importante: il limite nelle
stazioni urbane è fissato a 2 e in quelle in media si è arrivati al
massimo a 0,6. Quindi vuol dire che a livello di stazioni urbane il
limite non è mai stato superato. Questo si può dire in linea
generale, anche per quanto riguarda altri metalli come, per
esempio, il cromo.
Vero è che vi sono complessivamente alcune criticità a livello
della qualità dell'aria, ma più che di criticità si potrebbe
parlare di problematiche. Una, per esempio, che però non è tema di
oggi, ma su cui comunque stiamo cercando di lavorare, è la
questione del benzopirene, che in media negli ultimi anni,
probabilmente a causa anche della crisi e dell'uso delle biomasse
per il riscaldamento, è andata aumentando e ha superato, in alcuni
casi, anche il livello soglia (non ha superato altri livelli).
Per rispondere puntualmente alle quattro domande che vengono
poste, la prima è: "se vi è conferma di quanto dichiarato dal
tecnico dell'ARPA". C'è stato effettivamente un picco anomalo delle
deposizioni, su un periodo molto limitato. Il periodo è
marzo/giugno 2016, quindi relativamente all'anno scorso. A dire il
vero, per l'accuratezza delle misure, si è riusciti a restringere
ancora di più il periodo, più o meno a una settimana di tempo.
Questo picco anomalo di cadmio è stato riscontrato solo a livello
delle deposizioni, non nei valori delle polveri cosiddette PM10
nell'aria, dove invece vi è un limite per la tutela della
popolazione. Il livello delle deposizioni ha avuto proprio - come
dicevo prima - un picco, per poi ritornare ai valori usuali, che
sono molto al di sotto anche di quel valore 2; in media noi abbiamo
circa 0,2, quindi dieci volte al di sotto. E, per quanto noi
conosciamo oggi, con le misurazioni anche del 2017, non c'è più
stato alcun picco, per cui siamo tornati a un valore di circa un
decimo rispetto alla soglia prevista nell'aria che si respira.
La norma italiana non prevede alcun limite nelle deposizioni. È
stato preso a titolo indicativo il valore della Germania, che era
2, ma questo dal punto di vista normativo non ha grande valore.
Tanto per dire, il Belgio fissa un limite a 20, per cui, se
avessimo preso questo riferimento, saremmo stati ampiamente al di
sotto.
Va detto, oltretutto, che il cadmio che è stato trovato
nell'area industriale della Cogne Acciai Speciali, non fa parte del
ciclo produttivo ed è un elemento indesiderato: questo è qualcosa
su cui va posta comunque l'attenzione, per evitare che episodi
simili si ripetano nel tempo. Ma su questo dirò dopo, quando
parleremo di cosa si sta facendo.
Per quanto riguarda la concentrazione del cadmio nelle polveri
PM10, la norma italiana fissa come limite una media annuale di 5
nanogrammi/metro cubo. Nel 2016, nella Pépinière il valore medio è
comunque stato di 0,8, oltre cinque volte inferiore al valore
soglia. La media è stata comunque inferiore tutto l'anno nell'area
industriale, non nelle aree urbane.
La domanda due chiede se la qualità dell'aria è mutata nel
capoluogo. Mi verrebbe da dire di no, in quanto i picchi hanno
interessato solo l'area industriale e non l'area urbana. Gli
innalzamenti registrati nelle stazioni sono rimasti ampiamente
sotto i valori soglia. Quindi non c'è stata una criticità nel
particolato atmosferico, ma solo nelle deposizioni dell'area
industriale. Per cui, seguendo la normativa vigente in Italia, i
limiti per la tutela della salute non sono stati superati, sono
stati rispettati durante tutto l'anno 2016 e il
trend
è del
rispetto anche nel 2017.
La domanda tre chiede quali provvedimenti sono stati individuati
e realizzati. Va fatta anche qui una puntualizzazione: la CAS è
un'acciaieria oggetto di procedura AIA (Autorizzazione Integrata
Ambientale) già da alcuni anni. Periodicamente vi è un tavolo di
lavoro che si riunisce e, oltretutto, si riunirà anche la prossima
settimana, ma non in seguito a questo, per fare la riunione
consueta. A questo tavolo tecnico, dove vi è il contraddittorio con
l'azienda, ovviamente partecipa come coordinatore l'Assessorato
all'ambiente, ma vi è anche ARPA, il Corpo forestale, la ASL e il
Comune di Aosta. In quell'occasione verranno discusse le misure che
si intendono introdurre, ovviamente per cercare di evitare che
comunque l'evento possa ripetersi. Il fatto che comunque un evento,
seppure in questo caso non preoccupante, possa accadere, non vuol
dire che non bisogna fare nulla; vuol dire che bisogna cercare di
prevenire qualunque altra situazione che possa manifestarsi. Le
azioni riguarderanno innanzitutto le misure preventive e la
riduzione dei tempi di elaborazione e di restituzione dei dati, nel
caso ci sia il manifestarsi di criticità. Non si può escludere che
in un'industria si possano manifestare delle criticità, ma bisogna
cercare di avere dei dati per tempo, perché si possa intervenire
per ovviare a tali criticità. Va detto che a seguito
dell'introduzione dell'AIA, negli anni il trend della qualità
dell'aria in Aosta è decisamente migliorato e questo lo dimostrano
proprio i dati contenuti nel rapporto ARPA degli ultimi anni.
La domanda quattro chiede se ARPA ha proceduto a denunciare o se
altri intendono farlo. In quanto la norma esiste ed è quella che
regola la qualità dell'aria (il decreto legislativo n. 155 del
2010, in particolare modo l'articolo 19), non essendoci stati
superamenti di alcun limite, non ci sono gli estremi per esporre
alcuna denuncia agli organi competenti per un risvolto
sanzionatorio. Per cui, gli interventi saranno affrontati tutti in
sede AIA, nel tavolo di lavoro del contraddittorio, ma al di là
delle anomalie, che tra l'altro non si sono più verificate, non
risultano elementi per poter procedere a denunce alle autorità
competenti.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
La ringrazio, Assessore, delle
informazioni che in qualche modo confortano, credo, la cittadinanza
e che danno comunque anche il senso di una presenza, in questo caso
da parte dell'ARPA, che vigila sulla qualità dei nostri elementi
vitali: l'aria e l'acqua. Sono certo che dopo questo allarme ci
sarà una maggiore attenzione, soprattutto alla comunicazione
istituzionale, perché aver appreso, a distanza di più di un anno,
della presenza di questi picchi, che lei mi conferma essere però
non significativi da un punto di vista dell'azione sulla salute
pubblica, probabilmente è stata una leggerezza che avrebbe potuto
essere evitata facendo periodicamente delle comunicazioni, visto
che ARPA apprende i dati periodicamente, in questo caso addirittura
con continuità, perché ho letto che esistono anche degli impianti
fissi e delle telecamere vicino alla stazione.
Riguardo all'ultima domanda, lei ha intelligentemente evitato di
rispondermi. Io le chiedevo se Area Civica-Pour Notre Vallée si era
mobilitata, visto che ha minacciato, attraverso il suo portavoce,
di denunciare e di farlo al posto delle istituzioni. Sarebbe
bastato che lei si fosse confrontato con il suo collega Restano,
magari dicendo a che punto era questa azione di denuncia forte e a
nostra difesa. Mi dispiace, in ogni caso, che un tema così serio
sia preso a pretesto dal redivivo La Torre, che è il coordinatore
insieme a Favre - ci hanno detto oggi - di questa fantomatica
aggregazione politica
in progress
, come ha detto il collega
Norbiato, che oggi si rimpolpa proprio di un altro transfuga che è
il collega Norbiato stesso. Cavalcare un argomento così serio per
avere due righe su un giornale è un po' un peccato ed è forse anche
politicamente inopportuno, ma oramai ci avete abituato a queste
vostre uscite un po' inopportune. Sarebbe utile che, al posto di
minacciare finte e vacue denunce, questo movimento in progress si
impegnasse a motivare le sue sparate con dati certi, magari
esponendosi quando vi è davvero l'intenzione di lavorare per il
bene della comunità, non solo su argomenti sui quali peraltro non
si ha neanche nessun tipo di competenza, tant'è che l'esito ce l'ha
spiegato lei, Assessore, con la competenza che la distingue
rispetto a questi temi.
Sparate dovute, quelle dell'ex consigliere La Torre, anche alla
mancanza credo di disposizioni legislative in tal senso. Un impegno
da parte dell'assessore Roscio sarebbe stato o potrebbe essere
quello di evidenziare nelle giuste sedi politiche la necessità di
prevedere dei limiti di legge per le sostanze tossiche non solo nel
particolato, ma anche, se possibile - come ha accennato lei - nel
deposito che si rileva. Il cadmio, lo sappiamo, è comunque una
sostanza estremamente tossica, che ha degli effetti sull'ambiente,
sulla fisiologia umana e animale a dosi, probabilmente, molto
maggiori rispetto a quelle rilevate. L'Assessore avrebbe potuto, in
questo caso, magari rassicurarci dicendoci che, per quanto
possibile, avrebbe lavorato magari sulle norme di recepimento delle
direttive europee, quelle che fissano, per esempio, i limiti delle
sostanze pericolose e tossiche proprio nei processi industriali,
perché, come sappiamo e come abbiamo letto, il cadmio deriva
proprio da processi industriali di verniciatura, di saldatura e da
altri processi collaterali. Non so in questo caso da dove provenga:
io ho letto che proviene dalla fusione di rottami, nei quali
evidentemente o probabilmente c'era questo elemento. Concludo
dicendo che questo tipo di azione politica che io auspico le
istituzioni portino avanti, sicuramente sarebbe stata ed è più
produttiva, rispetto alle ridicole minacce senza fondamento di
qualche ex politico in cerca di visibilità.
