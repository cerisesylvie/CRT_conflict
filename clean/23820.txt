Classificazione
EDILIZIA
Edilizia residenziale



Oggetto del Consiglio n. 2827 del 21 giugno 2007 - Resoconto
OGGETTO N. 2827/XII - Snellimento delle procedure di
erogazione dei mutui per la prima casa. (Interpellanza)
Interpellanza
Ricordato che il ritardo nell'erogazione dei mutui per
l'acquisto della prima casa è stato più volte evidenziato, tanto da
aver portato ad una modifica sostanziale della normativa in materia
con l'avvio, a partire da quest'anno, della procedura a sportello e
non più a bando di concorso;
Rilevato che comunque persistono gravi ed ingiustificati
ritardi, in particolare da parte di Finaosta S.p.a.,
nell'erogazione dei mutui ai soggetti riconosciuti idonei da parte
dell'Amministrazione regionale;
Evidenziato che tali disguidi si traducono spesso in
rilevanti aggravi di spesa per i cittadini, in quanto obbligati a
onerosi prestiti-ponte e a mutui integrativi per onorare gli
impegni contrattuali relativi all'acquisto;
i sottoscritti Consiglieri regionali
Interpellano
Il Governo regionale se intenda:
1) rappresentare a Finaosta S.p.a. i disguidi
soprammenzionati al fine di trovare le soluzioni di snellimento
della procedura che consentano un drastico taglio dei tempi di
erogazione dei mutui;
2) rivedere la normativa regionale al fine di sollevare la
popolazione dagli elevati costi dei prestiti-ponte e dei mutui
integrativi, attraverso un innalzamento a 100.000 euro dell'importo
erogabile e la previsione della possibilità dell'anticipo da parte
dell'Amministrazione regionale di una quota parte della somma
erogabile, già alla verifica positiva della sussistenza del
diritto;
3) relazionare alla commissione competente in merito alla più
generale politica della casa, al fine di condividere una strategia
di pieno raggiungimento di tale diritto, articolando i tre grandi
pilastri che la sorreggono: l'edilizia residenziale pubblica, il
sostegno all'affitto e i mutui regionali.
F.to: Sandri - Fontana Carmela
Presidente
- La parola al Consigliere Sandri.
Sandri (GV-DS-PSE)
- Ci siamo già occupati varie volte di
questo problema ed emerge purtroppo che, malgrado le modifiche
legislative, la situazione non solo non è migliorata
nell'erogazione dei mutui prima casa, ma è francamente molto
peggiorata ed è peggiorata per 2 questioni: la prima è che
"Finaosta" ha ormai dei tempi biblici di erogazione dei mutui,
perché si era già evidenziato, e non si è voluto prenderne atto,
vengono fatte 2 istruttorie prima dalla Regione e poi da
"Finaosta", cose che invece si potevano unire; ora la seconda
istruttoria di "Finaosta" ripete la prima, ma da parte di altri
soggetti, che perdono un sacco di tempo con il risultato che ormai
dal momento in cui la Regione dà il via libera per quanto riguarda
l'erogazione del mutuo a quando "Finaosta" lo elargisce passano
minimo 8-10 mesi e in qualche caso anche molto di più. Credo allora
che si debba fare qualcosa di rilevante, perché questo sta
diventando un peso finanziario formidabile sulle famiglie, che sono
obbligate a fare dei prestiti-ponte, che con l'aumento di 2 mesi in
2 mesi dei tassi di riferimento europei viaggiano fra il 7 e l'8%,
qualche volta anche di più quando non ci sono garanzie
sufficienti.
La seconda questione è che, proprio per riuscire a risolvere i
problemi finanziari collegati al mutuo prima casa, sarebbe
importante andare a fare una revisione di tutto il meccanismo,
perché non solo bisogna trovare delle modalità per evitare i
prestiti-ponte, che sembrano veramente un regalo alle banche
private, ma anche a mettere nelle condizioni le famiglie di poter
arrivare all'acquisto della prima casa, perché vediamo oggi con i
prezzi che ci sono 70.000 euro sono una fetta molto piccola, con il
risultato che obblighiamo le famiglie a sovraindebitarsi per
arrivare alla prima casa, perché, oltre i 70.000 euro della
Regione, bisogna prenderne 50-60-70mila dalle banche, aumentando
ulteriormente la spesa di interessi e il peso sul bilancio
familiare di ogni mese. Negli ultimi giorni è emerso anche il dato
preoccupante che la nuova normativa, che abbiamo approvato svariati
mesi fa, non solo non è entrata in funzione - parlo delle domande a
sportello -, ma è bloccata fino a ottobre-novembre, perché prima
bisogna far fuori tutte le domande del 2006, con il risultato che
il 2007 è un anno sabbatico, non si può prendere il mutuo! Ad
ottobre-novembre gli uffici non garantiscono. Non so che tempi
occorrono per fare queste istruttorie, ma un minimo di "haleine"
per arrivare a risolvere la situazione si potrebbe fare: se
lo sportello apre a gennaio dell'anno prossimo, non abbiamo dato un
buon segnale alla popolazione.
Infine, l'altra questione è di capire se a livello di
Assessorato vi è l'intenzione di fare un ragionamento complessivo,
ossia identificare le fasce di reddito a cui proporre i differenti
strumenti per garantire un diritto dei cittadini: la casa, ossia da
una parte la casa attraverso l'edilizia residenziale pubblica,
quindi affitti tutelati, la casa con il sostegno all'affitto per
dei livelli più alti e poi aiutare la gente ad acquisire la casa in
modo definitivo. Avere un'idea chiara di quali sono i livelli di
reddito e quali sono le condizioni e quindi che offerta dare ai
vari livelli... credo sia un discorso complessivo che si debba
fare, perché questo ci consente di modificare la legislazione in
modo da consentire di mettere in piedi dei meccanismi che evitino
questo "spararsi" in varie direzioni, per cui si deve andare alla
Regione, si deve andare dalle banche, qualcuno deve andare anche
dalle finanziarie private, con tutti i sovraccosti economici che si
hanno, e poi con ripercussioni perché questa gente te la ritrovi a
chiedere i contributi della legge n. 19 o altre scorciatoie.
Il problema quindi era capire 2 fattori: che intenzioni aveva la
Giunta sulla contingenza, questi ritardi di "Finaosta" e questi
ritardi dell'Assessorato e che prospettive porsi per costruire un
lavoro serio che consenta nel giro di pochi mesi di migliorare la
legislazione ed arrivare a una normativa che consenta alle
generazioni giovani e meno giovani di avere la casa a cui hanno
diritto, conformemente alle loro possibilità economiche, ma anche
alle loro esigenze.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Ha fatto bene il collega Sandri a ricordare
come, con l'intento di snellire le procedure di concessione di
questi mutui, in data 18 gennaio 2007 è stata sospesa per il
2007-2008 la procedura prevista dal regolamento n. 1, con
l'introduzione di una graduatoria unica sia pure in via
sperimentale secondo l'ordine cronologico di presentazione delle
domande. Questa modifica ha agito sulla parte del procedimento
amministrativo che concerne la verifica dell'ammissibilità della
domanda al finanziamento, ossia la presenza di tutti i requisiti
soggettivi ed oggettivi richiesti dal regolamento regionale. Altra
questione invece sono le operazioni preliminari necessarie per la
sottoscrizione dell'atto di mutuo e quindi la conseguente
erogazione del finanziamento. Come previsto dall'articolo 7 della
legge regionale n. 76/1984, il Fondo di rotazione dei mutui prima
casa è gestito dalla "Finaosta" con la quale la Regione ha
stipulato apposita convenzione in data 11 giugno 1986. Ai fini
della stipulazione dell'atto di mutuo, i tecnici regionali
effettuano la perizia di stima e redigono la nota ipotecaria
dell'immobile oggetto di finanziamento e trasmettono il tutto alla
"Finaosta" unitamente a copia dell'intera pratica. Da questo
momento parte l'iter procedurale della società erogante, si procede
all'istruttoria della pratica fino ad arrivare, con deliberazione
del Consiglio di amministrazione, alla concessione del
finanziamento, la predisposizione del contratto e la stipula del
mutuo.
Gli interpellanti chiedono di
"rappresentare a Finaosta
S.p.a. i disguidi sopramenzionati..."
-ossia questi ritardi -
"... al fine di trovare le soluzioni di snellimento della
procedura che consentano un drastico taglio dei tempi di
erogazione"
. Vorrei però fornire qui alcuni dati. L'iter
procedurale seguito da "Finaosta" richiede mediamente 90-120
giorni, tenuto conto anche del tempo necessario al notaio per la
fissazione della data di rogito (circa 20 giorni). Relativamente
alle pratiche trasmesse a "Finaosta" dalla Regione nel periodo
gennaio 2006- maggio 2006, ricordo che abbiamo inoltrato 461
domande, di cui 26 nel mese di maggio, c'è stato quasi un raddoppio
rispetto al "trend" annuale. Di queste 461 i mutui istruiti e
stipulati -acquisto, recupero e nuova costruzione - sono stati pari
a 370; l'istruttoria e l'erogazione è stata perfezionata secondo le
seguenti tempistiche: 43% entro 90 giorni, 29% entro 120 giorni,
quindi 72% entro 120 giorni complessivi; entro 180 giorni il 22% e
oltre 180 giorni il 6%. Sovente l'allungamento dei tempi di
erogazione deriva da problematiche che non dipendono dall'iter
istruttorio di "Finaosta", quali ad esempio la scarsa tempestività
dei richiedenti nel fornire la documentazione necessaria per
adottare la deliberazione da parte del Consiglio di Amministrazione
- ultima dichiarazione dei redditi, buste paga -, formalità
pregiudizievoli rilevate dal notaio in sede di visure
ipotecarie...
Per quanto riguarda la revisione della normativa regionale,
"al fine di sollevare la popolazione dagli elevati costi dei
prestiti-ponte e dei mutui integrativi, attraverso un innalzamento
a 100.000 euro dell'importo erogabile e la previsione della
possibilità dell'anticipo da parte dell'Amministrazione regionale
di una quota parte della somma erogabile già alla verifica positiva
della sussistenza del diritto"
, evidenzio come nell'ultimo
quinquennio, dal 2002 al 2006, il numero medio di mutui annui
ammessi a finanziamento è stato pari a circa 300, per un importo
complessivo annuo pari ad euro 19.000.000. Tenuto conto di questi
dati, l'innalzamento a 100.000,00 euro del mutuo concedibile
comporterebbe un maggior onere per la Regione di circa 9-10 milioni
di euro annui. La possibilità di concedere un anticipo sulla somma
erogabile già alla verifica positiva della sussistenza del diritto
si scontra con la necessità, imposta dalla normativa e dal
principio generale di cautela nell'utilizzo di soldi pubblici, di
acquisire la dovuta garanzia ipotecaria. Già attualmente comunque,
i beneficiari del mutuo possono percepire, per quanto riguarda gli
interventi di recupero e nuova costruzione, il 90% del
finanziamento a stato avanzamento lavori, mentre per l'acquisto vi
è la possibilità di stipulare l'atto di acquisto contestualmente
all'atto di mutuo.
Si chiede di relazionare alla Commissione competente in merito
alla più generale politica della casa... voglio ricordare - fra
l'altro, avevo preso un impegno in questo senso e credo di averlo
onorato - che, al fine di migliorare l'azione della politica della
casa, come previsto dal programma di legislatura, è stato
licenziato dalla Giunta regionale, in data 18 maggio 2007, con
deliberazione n. 1355, il nuovo testo legislativo recante:
"Disposizioni di riordino in materia di edilizia residenziale.
Modificazioni alla legge regionale 8 ottobre 1973, n.
33.Abrogazione di leggi e disposizioni regionali". Scopo principale
di questa legge è quello di riorganizzare la normativa regionale al
fine di dotarsi di uno strumento unico, in grado di garantire una
visione il più possibile organica e coordinata della materia. Con
tale strumento l'Amministrazione regionale potrà promuovere in
maniera coordinata tutti gli interventi volti a dare ogni risposta
possibile alle diverse problematiche presenti nel settore. In
relazione a tale aspetto, ritengo che la condivisone di una
strategia nell'ambito della politica abitativa, così come richiesto
dai Consiglieri Sandri e Fontana, potrà essere ampiamente discussa,
e spero raggiunta, nell'ambito dell'analisi di questo disegno di
legge.
Presidente
- La parola al Consigliere Sandri.
Sandri (GV-DS-PSE)
- Non si può essere soddisfatti di una
risposta vecchia, intanto perché già data altre volte e poi perché
vecchia di impostazione. Lei ha detto che il 72% dei mutui sono
erogati da "Finaosta" in 120 giorni; se lei va sui mutui "on line",
potrà constatare che con le banche "on line" i mutui si erogano in
4 giorni, con le banche ordinarie si arriva a 10. Mi si deve
spiegare come "Finaosta" arriva a 120. Questa è una cosa che non ha
nessun significato, se non quello dell'inefficienza del pubblico e
del sistema così come lo abbiamo organizzato e comunque il fatto
che quasi il 30% delle domande abbia una risposta oltre i 6 mesi è
folle, perché significa che su 400 domande 120 persone aspettano
più di 6 mesi da "Finaosta" dopo aver aspettato tanto tempo dalla
Regione. Perché se oggi, e lei non se n'è neanche accorto prima,
quando glielo ho detto, stiamo valutando le domande 2006, significa
che sono domande depositate un anno e mezzo fa, più i 6 mesi di
"Finaosta" si avranno 2 anni o 2 anni e mezzo per certe persone dal
momento in cui hanno fatto la domanda! Ma ha senso? In 2 anni e
mezzo i valori commerciali dell'immobiliare sono aumentati del
20-30%? Sono cambiate poi le condizioni economiche, perché i tassi
di interesse di 2 anni fa erano diversi da quelli di oggi, come mi
suggerisce il collega Bortot. Questa è la situazione ormai
ridicola: che non avete più capacità di governo di tale situazione!
La situazione vi è "scappata di mano", a questa situazione
rispondete sempre e solo con i vecchi metodi, che non portano da
nessuna parte. Qui vi è un problema di innovazione: guardare questa
situazione e cercare qualcosa di nuovo.
Credo che si debba cominciare a pensare ad ipotesi molto
innovative: ad esempio, lasciar perdere "Finaosta"! Ma chi ci
obbliga a passare da "Finaosta"? Ma non è possibile fare delle
convenzioni direttamente con gli istituti bancari, a cui si
abbattono gli interessi e quindi rendono molto più semplice il
lavoro per quanto riguarda i prestiti-ponte, i mutui integrativi?
Perché non si può fare un ragionamento che, nel momento in cui il
diritto è acquisito dalla Regione, questo valga come garanzia;
nulla vieta che l'ipoteca possa essere anche emessa in tempi
diversi da quelli seguiti finora. Alla fine tutto questo quanto ci
costa? Ci costa 9-10 milioni di euro all'anno per fare un salto di
qualità e dare 100mila euro. Visto che pochi giorni fa abbiamo
buttato via un "tesoretto" da 250 milioni di euro, che 10 milioni
di questi 250 vadano alla casa non mi sembra una cosa che rivolti
il vostro modo di pensare! È una cosa sicuramente molto positiva,
non solo, bisogna tener conto che questi sono un giro... perché
quando ne metti 10 in più... nei prossimi anni ne rientreranno
sempre di più e alla fine il monte non cambia significativamente,
perché oggi stiamo incassando le rate dei mutui di 20-18-15 e 13
anni fa, quando c'erano dei numeri superiori di richieste che non
quelli di oggi.
Alla fine, se vogliamo garantire la casa ai cittadini in tempi
decenti, a quelli che fanno il primo salto, ossia da non avere
niente ad avere la prima casa di proprietà... dobbiamo porci questo
obiettivo dandoci 2 scadenze: la prima, quella di tagliare
drammaticamente le procedure anche a costo di tagliar fuori
"Finaosta": che si occupi di salvare le aziende e di dare una mano
all'economia e non si occupi di mutui che non è roba sua; la
seconda, aumentare a 100mila euro la possibilità di intervento per
i cittadini: questo consentirebbe di mettere i cittadini nelle
condizioni di affrontare meglio tale passaggio, oggi con 70mila
euro non si va da nessuna parte. Questo è il problema e su di esso
vi chiediamo di impegnarvi in modo diverso e più efficiente di
quanto non abbiate fatto finora.
