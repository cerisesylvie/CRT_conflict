Classificazione
ASSISTENZA SOCIALE
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 2339 del 19 aprile 2023 - Resoconto
OGGETTO N. 2339/XVI - Interrogazione a risposta immediata:
"Informazioni circa la mancata sottoscrizione dell'intesa con lo
Stato sull'emergenza migranti".
Bertin (Presidente) -
Punto n. 5.03. Per l'illustrazione,
Consigliere Baccega ne ha facoltà.
Baccega (FI) -
Cercherò di farla sicuramente breve, la
genesi di quest'interrogazione nasce dal fatto che ieri mattina
tutte le testate giornalistiche sottolineavano il fatto che la
Valle d'Aosta, insieme ad altre quattro Regioni italiane, non aveva
firmato l'intesa per il riconoscimento dell'emergenza migranti.
In realtà, trattandosi dell'unica Regione a statuto speciale che
non aveva firmato questo documento, ci eravamo preoccupati, ma ci
eravamo ancora più preoccupati perché la Valle d'Aosta era
considerata una Regione a conduzione PD, quindi una regione
rossa.
Nel pomeriggio sono usciti una serie di comunicati e una serie
d'interviste che il Presidente ha messo all'attenzione, e quindi le
risposte sono arrivate anche attraverso i media, ma se il
Presidente vuole darci notizia in questo senso ne saremmo
lieti.
Presidente -
Il Presidente della Regione, ne ha
facoltà.
Testolin (UV) -
In realtà l'interrogazione in esame
conteneva alcune imprecisioni, conseguenza probabilmente della non
corretta narrazione che sovente caratterizza quest'argomento;
alcune precisazioni sono dunque necessarie.
In primo luogo non esiste alcuna intesa da firmare, tantomeno
alcuna intesa è necessaria per riconoscere o meno l'emergenza
migranti.
L'intesa di cui si tratta trae origine dalle dichiarazioni
adottate l'11 aprile scorso dal Consiglio dei Ministri di stato di
emergenza sull'intero territorio italiano.
È evidente pertanto che la cosiddetta emergenza migranti
interessa tutto il Paese - e non potrebbe essere altrimenti - senza
alcun bisogno di riconoscimento da parte delle Regioni. Ciò è
indubbio nonostante che a oggi tale dichiarazione governativa non
risulti né pubblicata né reperibile.
La dichiarazione dello stato di emergenza necessita poi,
chiaramente, di disposizioni attuative, tipicamente consistenti nel
nostro ordinamento in ordinanze del Capo del Dipartimento della
Protezione Civile.
Venendo alla situazione in esame, nella serata di venerdì 14
aprile scorso è stato sottoposto alle Regioni e alle Province
autonome, per il tramite della Conferenza delle Regioni, uno schema
di ordinanza, quale primo atto di attuazione della dichiarazione di
emergenza, con richiesta di riscontro entro le 10 del giorno
successivo, sabato 15 aprile.
Sin da una prima lettura, si è rilevata l'assenza di
qualsivoglia coinvolgimento della Regione nell'attuazione delle
diverse attività contemplate nello schema di ordinanza, quali, tra
le altre, la localizzazione e la realizzazione di eventuali hotspot
o centri straordinari di accoglienza dei migranti.
Preciso, peraltro, a beneficio di tutto il Consiglio, che
l'ordinanza in questione prevede altresì la nomina di un
Commissario delegato nella figura del Capo Dipartimento per le
libertà civili e l'immigrazione del Ministero dell'Interno che si
avvale, in qualità di soggetti attuatori, dei Prefetti dei
capoluoghi di Regione.
Considerato che l'ordinanza dispone la deroga anche a tutte le
leggi e altre disposizioni regionali strettamente connesse alle
attività previste dalla stessa, quindi una definizione molto ampia
e poco circostanziata, ci è parso quanto mai necessario, a
salvaguardia del nostro ordinamento, richiamare l'esigenza che la
Regione fosse in ogni caso coinvolta e sentita nelle fasi
attuative.
Tale osservazione, che voleva esprimere di fatto un'intesa
condizionata all'essenziale integrazione dello schema di ordinanza,
come peraltro proposto da altre Regioni, è stata invece
interpretata come un mero parere negativo, senza ulteriore
confronto da parte statale o in ambito di Conferenza delle
Regioni.
A tal proposito, altre Regioni, in particolare a Statuto
speciale, hanno manifestato analoghe perplessità, tanto che
l'articolo 2 del testo finale dell'ordinanza del Capo del
Dipartimento della Protezione Civile, che ha assunto il n. 984 del
16 aprile 2023, è stato integrato con la formulazione: "Nelle
Regioni autonome Friuli -Venezia- Giulia, Sardegna, Province
autonome di Trento e Bolzano, il Commissario delegato e i soggetti
attuatori agiscono nell'intesa con i rispettivi Presidenti".
È del tutto evidente che con questa formulazione l'ordinanza
sarebbe stata condivisa sin da subito anche dalla nostra
Regione.
Per questo, appena esaminata l'ordinanza sottoscritta dal Capo
della Protezione Civile, abbiamo avuto una fattiva interlocuzione
con il Ministero per la Protezione Civile e le politiche del mare
alla luce del quale ogni anomalia sarà superata con una prossima
ordinanza che dovrà necessariamente tenere conto anche della
peculiare situazione valdostana in cui Presidente della Regione e
soggetto attuatore si trovano a coincidere.
Presidente -
Per la replica, il consigliere Baccega.
Baccega (FI) -
Grazie, Presidente, per la chiarezza,
anche se ha letto molto in fretta, però credo che ci siano i
presupposti per il riconoscimento delle prerogative statutarie
della nostra regione e soprattutto lei ha affermato - almeno ieri
al TG3 lei ha affermato - che la Valle d'Aosta non si sottrarrà
alle responsabilità, quindi ci troviamo sicuramente in linea.
Siamo lieti che il percorso di solidarietà, che in qualche modo
contraddistingue la nostra regione sempre, è ancora vivo e questo
ci fa sicuramente piacere.
