Classificazione
INDUSTRIA
LAVORO



Oggetto del Consiglio n. 2633 del 13 luglio 2023 - Resoconto
OGGETTO N. 2633/XVI - Interrogazione: "Informazioni relative
all'accordo Governo e Regioni sul rilancio della produzione
automobilistica in Italia e alla situazione dello stabilimento
Shiloh di Verrès".
Bertin (Presidente) -
Punto n. 23. Risponde il Presidente
della Regione, ne ha facoltà.
Testolin (UV) -
La Consigliera Guichardaz chiede al
Governo regionale: "Se la Valle d'Aosta sia stata chiamata al
tavolo del Ministero, visto che lo stabilimento di Verrès, che
produce componenti di qualità per l'automobile, fa parte del gruppo
Stellantis".
Il 21 giugno scorso, il Ministero delle imprese del Made in
Italy ha incontrato i rappresentanti regionali delle principali
aree territoriali che ospitano gli stabilimenti automotive del
gruppo Stellantis; le Regioni convocate: Piemonte, Basilicata,
Abruzzo, Campania, Emilia Romagna, Lazio e Molise.
L'obiettivo dell'incontro, come risulta dal comunicato del
Ministero, era quello di definire da una parte quanto lo Stato e le
Regioni interessate potessero garantire all'azienda, e dall'altro
l'impegno che potesse assicurare il gruppo Stellantis.
Lo scorso 10 luglio
-
quindi due giorni fa
-
, si è
tenuto invece un incontro tra il Ministro Urso e Carlos Tavares,
amministratore delegato di Stellantis, per presentare il documento
di politica industriale e per costituire il gruppo di lavoro
tecnico che giungerà alla definizione di un accordo di transizione
che dovrà tutelare produzione e occupazione.
Vista la posizione dell'azienda Magnesium Components Verrès ex
Shiloh nel gruppo Teksid, e non direttamente in Stellantis, la
nostra Regione non era stata coinvolta all'interno di questo
percorso.
La Valle d'Aosta, e la Magnesium Components Verrès seppur non
direttamente interessata in questa fase, beneficerà comunque degli
obiettivi che il piano nazionale sull'automobile porrà; obiettivi
che porteranno ad aumentare la produzione di auto in Italia e ad
investire anche con risorse pubbliche nei nuovi modelli più
sostenibili per le auto del futuro, così come annunciato dal
Ministro Urso e dallo stesso Tavares.
Per quanto riguarda la seconda domanda, "quale sia la situazione
attuale dello stabilimento di Verrès dopo quasi due anni
dall'acquisizione", la Magnesium Components Verrès, che ha
acquistato la Shiloh, è una fonderia fondata nel 1995,
specializzata nella produzione di pressocolata, di componenti in
magnesio destinati all'industria automotive; oggi fornisce i
principali costruttori europei.
Su una superficie di 12.500 metri quadrati, Magnesium Components
Verrès produce traverse plancia, colonne sterzo, cuscini e
schienali sedili anteriori, piani bagagli sedili posteriori. L'ex
Shiloh è stata rilevata dal gruppo industriale italiano Teksid,
leader mondiale nel settore siderurgico fondato nel 1978 dal gruppo
Fiat.
Dal 2021, con la fusione di Fiat Chrysler e PSA e parte di
Stellantis, è il quarto costruttore automobilistico mondiale.
A fine 2021, Teksid Aluminium ha acquisito la fonderia di
Verrès, Magnesium Components Verrès, espandendo il proprio business
anche sui prodotti automotive realizzati in magnesio. La Teksid
conta sei stabilimenti in tutto il mondo.
Dopo la crisi del 2019, che ha visto un periodo di cassa
integrazione straordinaria in cui è stato previsto un piano di
formazione da parte del CPI (Centro Per l'Impiego), l'ex Shiloh al
30 giugno scorso rappresentava un organico di 89 unità.
Nel 2022 lo stabilimento ha fatturato oltre 18 milioni di euro
per la vendita di componenti strutturali in magnesio ed alluminio
per il settore automotive.
Da metà gennaio 2023, non ha più fatto ricorso ad ammortizzatori
sociali e a seguito delle nuove commesse produttive non è previsto
il loro utilizzo per tutto il resto dell'anno in corso.
Queste sono le acquisizioni che abbiamo fatto di concerto con
l'Assessore Bertschy per dare una risposta il più possibile
esaustiva e complessiva in merito alla situazione societaria e alle
dinamiche di questi ultimi giorni in merito al gruppo
Stellantis.
Presidente -
Replica la consigliera Erika Guichardaz.
Guichardaz E. (PCP) -
Grazie Presidente della sua
risposta. Come lei sa bene, esistono anche altri stabilimenti in
Valle d'Aosta che si occupano di produzione automobilistica oltre
all'MCV: quindi Tecnomec, piuttosto che un pezzo della CAS (Cogne
Acciai Speciali), che di Podium. E molto probabilmente sarebbe
importante partecipare a quei tavoli di cui lei ha parlato, quindi
magari sollecitare in qualche modo la presenza della nostra
Regione, visto anche
-
è notizia di due giorni fa
-
,
che ci sarà un prossimo incontro del Ministro Urso proprio con i
Presidenti delle Regioni rispetto agli stabilimenti della
produzione automobilistica. Questo perché
-
sicuramente lei
lo saprà
-
i lavoratori sono piuttosto preoccupati, anche
perché è da qualche settimana che si sta anche smantellando una
pressa nella fabbrica di Verrès e rispetto proprio a questa
fabbrica, anche se in questo momento, come lei ha detto, non c'è
più stata mobilità, nel passato i dipendenti di Verrès sono stati
messi prima in cassa integrazione e poi dovevano andare a
Carmagnola. E rispetto alle loro sostituzioni non sono mai stati
sostituiti, a differenza invece delle procedure che avvengono
altrove.
Quindi, quello che noi le chiederemmo è di cercare di prestare
attenzione a quanto sta avvenendo, soprattutto alla luce del fatto
che la produzione automobilistica
-
come ci è stato anche
detto l'altro giorno nell'incontro nella tavola rotonda organizzata
dalla CGIL in cui era presente l'assessore Bertschy
-
sicuramente è uno di quei settori da attenzionare in maniera seria
proprio per un cambio di mercato che è sotto gli occhi di tutti e
visto che diverse fabbriche in Valle d'Aosta si riferiscono a
questo tipo di produzione, forse essere a quei tavoli con il
Ministero potrebbe essere utile.
