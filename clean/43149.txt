Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Impianti a fune



Oggetto del Consiglio n. 579 del 13 maggio 2021 - Resoconto
OGGETTO N. 579/XVI - Interrogazione: "Formulazione di
eventuali direttive alla Monterosa Spa finalizzate allo sviluppo
della società nei settori dei collegamenti intervallivi e delle
stazioni minori del comprensorio sciistico".
Bertin (Presidente)
- Punto n. 30. Risponde l'assessore
Bertschy.
Bertschy (AV-SA) -
L'interrogazione chiede, partendo
dalla risoluzione approvata in aula il 7 marzo 2019, quali sono le
risultanze della risoluzione approvata in seguito alla petizione
relativa al mantenimento della stazione sciistica di Antagnod; le
iniziative, credo, assunte da Monterosa.
Il primo quesito è "se siano state fornite, tramite Finaosta, al
Consiglio di amministrazione della Monterosa direttive per lo
sviluppo della società". Le direttive che vengono date per lo
sviluppo in generale del settore sono direttive che rivengono alle
nostre normali regionali, al DEFR, alle risoluzioni approvate in
aula ed eventualmente alle mozioni e agli ordini del giorno che
vengono trasmessi, valutati e fanno parte delle iniziative che poi
vengono assunte. In particolare quello che rileva sono soprattutto
gli indirizzi generali nella gestione e nello sviluppo degli
obiettivi che discendono dal DEFR.
Rispetto al secondo quesito: "in caso di risposta affermativa al
primo quesito, quali direttive siano state comunicate al Consiglio
di amministrazione della Monterosa in merito allo sviluppo della
società per quanto riguarda i collegamenti intervallivi", rispetto
anche a questo, soprattutto nello sviluppo dei collegamenti, che è
stato oggetto di numerosi dibattiti anche qui in aula, rileva a
quanto poi è stato approvato nei vari DEFR, in particolare nel DEFR
2020-2023 e anche nel DEFR 2021-2023, dove sono stati indicati in
maniera chiara quali erano gli obiettivi da perseguire e in
particolare quello di dare corso agli studi di fattibilità
tecnico-economica, definendo costi, crono-programmi, percorsi di
autorizzazione di finanziamento delle iniziative proposte.
Questa è la linea di indirizzo che è stata data e che discende
dal DEFR che abbiamo approvato.
Per quanto riguarda il terzo quesito, "in caso di risposta
affermativa al primo quesito, quali direttive siano state
comunicate al Consiglio di amministrazione della Monterosa S.p.A.
in merito allo sviluppo della società per quanto riguarda le
stazioni minori del comprensorio Antagnod, Weissmatten,
Champorcher, Estoul-Palasinaz", rispetto a questo - oltre
all'indirizzo generale che deriva dal DEFR e alla risoluzione
approvata in quel contesto, al DEFR e a vari atti approvati in
Consiglio regionale - l'indirizzo che è stato dato a tutte le
società è di lavorare al mantenimento nelle piccole località
dell'attenzione verso le stazioni; è un lavoro che però si è
interrotto bruscamente a livello di programmazione nella situazione
attuale, in quanto questa stagione è completamente saltata e ha
fatto anche saltare di vista la programmazione e anche i piani di
sviluppo delle varie società. Quando avremo una definitiva risposta
rispetto agli indennizzi che anche le società d'impianti a fune
avranno, si potrà riprendere il discorso con un po' più di
tranquillità.
Ovviamente società Monterosa ha in più, rispetto ad altri
comprensori, ancora più stazioni di piccola dimensione da
sviluppare. La società si è attivata con un proprio studio
rispetto, in particolare, alle località di Champorcher e
Weismatten, è poi seguita la petizione che abbiamo affrontato in
aula: rispetto a quella petizione si sono sviluppati una serie
d'impegni che abbiamo assunto insieme, uno di questi è stato dare
corso alla revisione della seggiovia e dello skilift, ma, in
particolare, mantenere in attività e sviluppare una legge che possa
dare una risposta al sostegno dei piccoli comprensori.
Rispetto a questo impegno si sta lavorando, come ho già
annunciato nello scorso Consiglio, a un documento da fornire ai
gruppi consiliari perché si possa proseguire a definire quale può
essere la soluzione migliore di alcune delle soluzioni individuate
per sviluppare una legge a sostegno dei piccoli comprensori.
La difficoltà attuale in termini amministrativi è inserirsi in
un'organizzazione della gestione del settore che ci ha visto nel
passato fare una scelta importante, che è stata quella della
fusione in poche società di tutti i comprensori; adesso la
necessità è quella di aiutare le comunità locali a mantenere i
piccoli comprensori in attività, questo si trasforma in un sostegno
in spesa corrente che ha bisogno di essere sviluppato attraverso
delle risorse da recuperare in bilancio, che faranno parte
dell'iniziativa che, a livello legislativo, andremo a fare. In
alcune regioni sono state fatte delle scelte che possono essere
utili per fare degli approfondimenti e, rispetto a questo, ci sarà
a breve questo documento che ci permetterà di confrontarci per
ragionare su come sostenere l'iniziativa al riguardo delle piccole
località, dei piccoli comprensori e delle stazioni e delle località
minori.
Presidente -
Per la replica, il consigliere Lavy.
Lavy (LEGA VDA) -
Mi dispiace, Assessore, ma d'ora in
avanti dovrò chiamarla Ponzio Pilato, perché se ne è totalmente
lavato le mani.
Della sua risposta non ho praticamente capito quasi nulla, il
che mi preoccupa parecchio. Semplicemente, qual è la vostra linea?
Qual è la linea del Governo Lavevaz per quanto riguarda i
collegamenti intervallivi e le piccole stazioni sciistiche? Non si
sa.
C'è il rimando a... "Ma comunque le azioni portate in
Consiglio"... bla bla bla...  Sappiamo benissimo che di varie
risoluzioni in certi contesti se ne fregano, e questo è stato
dimostrato in tempi passati.
Dal suo modo incerto di rispondere so benissimo che, da questo
punto di vista, è in difficoltà, semplicemente perché si lasciano
alle partecipate - soprattutto in questo caso, alla Monterosa Sky -
fare ciò che vogliono, cosa che è molto pericoloso perché poi
comunque noi come Consiglieri dobbiamo correre ai ripari per
evitare certi danni, evitare che certe cose capitino; poi mi ha
lasciato essenzialmente un poco senza parole ciò che ha detto lei
sul fatto che la programmazione in atto è stata praticamente
bloccata dal Covid, dagli eventi e ovviamente dall'impossibilità di
avere una stagione sciistica quest'anno. Cosa significa? Che il
mantenimento delle piccole stazioni può essere messo a repentaglio
a causa di questa stagione che non c'è stata? Questo significa?
Questo, sinceramente, mi preoccupa molto, soprattutto perché se a
monte non ci sono delle linee d'indirizzo chiare - perché non le
avete! - è ovvio che poi le partecipate fanno ciò che vogliono.
Sappiamo benissimo da chi sono gestite certe partecipate,
sappiamo benissimo quali sono gli obiettivi di certe persone che
gestiscono certe partecipate, e voi cosa fate? Niente.
Io sinceramente non so cosa dire, ripeto, voi ve ne lavate le
mani e qualcun altro si dovrà occupare di queste situazioni.
