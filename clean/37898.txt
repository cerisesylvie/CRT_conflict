Classificazione
TRASPORTI E VIABILITÀ
Viabilità
Strade di interesse regionale



Oggetto del Consiglio n. 1545 del 4 novembre 2015 - Resoconto
OGGETTO N. 1545/XIV - Interpellanza: "Interventi per la
realizzazione di una nuova strada di accesso alla località Plontaz
nel comune di Valgrisenche".
Presidente -
Per l'illustrazione, chiede la parola il
collega Gerandin; ne ha facoltà.
Gerandin (UVP)
- Merci Président.
Della diga del Beauregard di Valgrisenche se ne è parlato
veramente per tanto tempo, e la scelta di abbassare il livello
della diga è sempre stata vista con occhio di favore da parte di
tutti, perché comunque necessitava; è stato un segnale importante
anche dal punto di vista dell'impatto che ha creato. Questo ha
generato tutta una serie di aspettative legate all'esecuzione delle
opere, per cui sappiamo che c'è stato un occhio di riguardo anche
dal punto di vista ambientale su come veniva eseguita quest'opera,
e quant'altro. Ha però creato anche una serie di aspettative dal
punto di vista di quella che dovrebbe essere la soluzione
definitiva intorno a quella che rimarrà la diga di Beauregard. A
questo proposito è già da tanto tempo che la comunità di
Valgrisenche parla della possibilità concreta di avere una
viabilità nuova per raggiungere la località di Plontaz.
Noi sappiamo che la strada esistente lungo la sponda orografica
destra è chiusa da una decina d'anni a causa di continui crolli di
pietre, che solo alcuni hanno la chiave dei cancelli posti per
bloccarne l'accesso e che durante i lavori è stata tracciata
un'altra strada, più in basso, lungo il lago, utilizzata come pista
di cantiere e che potrebbe essere facilmente, con poca spesa,
adeguata al traffico regolare. Questa è per Valgrisenche
un'occasione irripetibile e irrinunciabile per avere finalmente una
nuova strada, anche legata al fatto che comunque questo intervento
viene fatto da CVA. Noi sappiamo che CVA di fatto è una società
regionale, il capitale è capitale della Regione, per cui noi
vorremmo capire, a fronte di tutto questo, qual è stato l'evolversi
della situazione, quali sono state le risorse che sono state spese
per questi interventi, cosa è stato speso e cosa rimane ancora da
spendere, chi ha pagato questo intervento, e se la Regione o CVA
hanno preso in seria considerazione la necessità della sistemazione
di una nuova strada di accesso in località Plontaz. Perché? Perché
comunque di questo se ne è parlato, ne ha parlato il Consorzio di
miglioramento fondiario che di fatto gestiva questa strada, ne ha
parlato in Consiglio comunale la popolazione di Valgrisenche, sono
stati fatti anche degli incontri con la popolazione dov'erano
presenti anche i vertici di CVA. Ora, noi sappiamo tutti che c'è
una parte molto più formale, ma c'è una parte anche molto più
informale quando si trattano questi interventi.
A noi risulta che CVA abbia presi degli impegni verbali: di
costruire questa strada e di metterla in sicurezza. Ora, noi
vorremmo capire se c'è questa volontà, anche per non creare falsi
miti o false illusioni. Noi pensiamo che la sicurezza di una
piccola comunità come Valgrisenche, che ha dato tanto al suo
territorio e agli interessi della collettività valdostana,
probabilmente tramite una controllata come CVA abbia la
possibilità, in questo momento, di avere questo riconoscimento,
questa possibilità di sognare veramente per il futuro una viabilità
sicura per la località di Plontaz. Teniamo conto che questa
località, tra le altre cose, si sta costruendo un Bed &
Breakfast, che è la base per gli alpeggi, i rifugi come il "Bezzi",
per cui c'è veramente quello che è un po' il nucleo forte dal punto
di vista dell'offerta anche turistica, oltre che agricola, per
quello che riguarda la comunità di Valgrisenche. Grazie.
Presidente
- Grazie. Per la risposta chiede la parola
l'Assessore Baccega; ne ha facoltà.
Baccega (SA)
- Sì, grazie Presidente.
Com'è noto, i lavori della messa in sicurezza della diga di
Beauregard hanno rivestito carattere d'urgenza e sono stati
realizzati in forza di una serie di provvedimenti che dal 2006 al
2010...l'ultimo è il decreto commissariale del 1° ottobre 2010, con
cui è stato approvato il progetto definitivo. Va evidenziato che
CVA è mero esecutore di quanto stabilito dal Commissario delegato
in relazione ai lavori di messa in sicurezza della diga di
Beauregard. Contrariamente a quanto riportato nel testo
dell'interpellanza, ad oggi non c'è nessuna convenzione in atto tra
CVA e Comune di Valgrisenche, ma va detto che, sentiti i soggetti
in tal senso, è in corso la predisposizione di un'intesa che
comunque non è ancora stata sottoscritta dalle parti.
Per rispondere al quesito n. 1, le opere complessivamente
realizzate e quelle ancora da completare comporteranno un onere per
CVA dell'ammontare di circa 31 milioni di euro. Nel dettaglio, i
lavori preliminari collegati in particolare al nuovo sfioratore e
al regime acque superficiali sponda sinistra e galleria di
drenaggio hanno comportato un esborso di circa 8,6 milioni di euro.
Le spese tecniche e quelle per i nuovi strumenti di controllo
ammontano a circa 5 milioni e 200 mila euro, di cui 1 milione e 100
ancora da sostenere. I costi dei lavori di abbassamento della diga
sono pari a circa 17 milioni e 200 mila euro, di cui 4 milioni e 2
ancora da sostenere.
Per quanto riguarda le iniziative regionali, con riferimento
agli altri due quesiti posti dall'interpellanza, con la
deliberazione della Giunta n. 595 dell'aprile 2015, recante: "
Comune di Valgrisenche; variante sostanziale generale al piano
regolatore generale comunale vigente, adottata con deliberazione
consiliare n. 28 del 5 settembre 2014", è stato inserito il comma 2
all'articolo 33 delle norme tecniche di attuazione, che prevede
esplicitamente una nuova strada lungo il tracciato esistente dalla
pista di cantiere della CVA e stabilisce che la realizzazione di
tale viabilità è subordinata ad uno studio comparativo di costi e
benefici che valuti la fattibilità tecnica, l'analisi dei costi, il
grado di sicurezza da effettuare per gli interventi necessari per
la sistemazione della pista di cantiere e quelli per l'adeguamento
della strada esistente in versante orografico destro. Abbiamo già
convenuto - ho sentito sia CVA che il Sindaco di Valgrisenche - che
il percorso andrà nella direzione di sostenere un intervento sulla
pista di cantiere esistente, perché certamente i costi di messa in
sicurezza dell'altra pista sono assolutamente molto più alti, però
bisogna fare un documento che il Consiglio comunale dovrà adottare.
Si rimane in attesa che il Comune di Valgrisenche, anche attraverso
gli accordi con CVA, predisponga la documentazione prevista dalle
norme tecniche di attuazione del piano regolatore perché possano
essere assunte le decisioni finali circa la viabilità. Sono certo
che l'impegno verbale di CVA c'è, esiste, è un dato di fatto; le
parti si stanno parlando e stanno cercando di mettere a punto la
documentazione necessaria al completamento dell'opera. Grazie.
Presidente -
Per la replica chiede la parola il collega
Gerandin; ne ha facoltà.
Gerandin (UVP)
- Merci Président. La ringrazio,
Assessore, devo dire che ogni tanto ci sono anche buone notizie,
per cui non possiamo che compiacerci di tutto questo.
L'interpellanza andava proprio nel senso di sottolineare che era
assolutamente inadeguato andare a mettere in sicurezza l'attuale
tracciato, e penso sia molto chiaro anche l'interno
dell'interpellanza con cui si chiedeva di rendere viabile
soprattutto la parte legata all'attuale pista-cantiere, su questo
non c'è ombra di dubbio. Penso anche che sia quanto si aspetta la
comunità di Valgrisenche, per cui indubbiamente è inutile, in
questo momento di restrizione, andare a spendere delle somme
importanti per andare a mettere in sicurezza un qualcosa che
difficilmente si mette in sicurezza se c'è l'opportunità di fare
una viabilità alternativa e con minori risorse si risolve il
problema. Torno a dire che è nello spirito e penso anche nelle
aspettative della comunità di Valgrisenche, nonché
dell'Amministrazione comunale. Dicevo questo perché penso che avere
da parte sua la conferma che l'impegno verbale di CVA c'è...io
penso che sia un impegno che vada al di là di quelli che sono stati
gli impegni verbali di fino a poco tempo fa, che c'erano, ma non
erano stati neanche confermati, se vogliamo.
Non posso che essere soddisfatto di quanto lei ci ha detto.
Assessore, le chiederei un ulteriore sforzo nei contatti che avete
con CVA. Bene, che sia CVA a preparare questo documento che dovrà
approvare il Comune, sappiamo che i Comuni in questo momento hanno
delle difficoltà di carattere economico, e io penso che con
l'impegno verbale che lei ha confermato CVA possa anche preparare
questo documento, documento che dovrebbe dare il via dopo la
variante di piano che lei ha annunciato. Le chiederei veramente in
tempi brevi, anche con l'organizzazione, i tecnici e l'apparato che
ha CVA, di predisporre questo documento, per cui potremmo magari
già in primavera dare una buona notizia alla comunità di
Valgrisenche, perché sennò, se aspettiamo...Lei sa bene che il
futuro dei nostri Enti locali non sarà probabilmente dei più
facili, soprattutto quello delle comunità piccole, per cui in
questo senso le chiedo di fare un ulteriore sforzo, e che
all'interno di questo impegno verbale da parte di CVA, che lei ha
confermato, e che ringrazio, ci sia anche l'impegno di predisporre
questo documento che è propedeutico all'approvazione da parte del
Consiglio comunale per dare il via definitivo a quanto previsto
nella variante di piano regolatore. Grazie.
Presidente
- Grazie. Come già preannunciato, i punti 7 e
18 verranno discussi nel pomeriggio, quindi passiamo al punto 19
dell'ordine del giorno.
