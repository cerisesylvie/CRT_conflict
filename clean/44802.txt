Classificazione
ISTRUZIONE PUBBLICA



Oggetto del Consiglio n. 1729 del 14 luglio 2022 - Resoconto
OGGETTO N. 1729/XVI - Interpellanza: "Avvio di una
riflessione sull'attuale organizzazione scolastica".
Bertin (Presidente) -
Punto n. 40. Si è prenotata la
consigliera Guichardaz, ne ha facoltà.
Guichardaz Erika (PCP) -
Quest'interpellanza nasce
dall'esigenza di comprendere la modifica che è stata fatta
quest'anno rispetto alla questione delle procedure per
l'individuazione dell'organico di fatto. È un po' per capire anche
le tempistiche, lo dicevamo già nello scorso Consiglio: forse
rallentare i tempi rispetto a questa procedura potrebbe portarci
addirittura al 19 settembre a non avere il personale.
Ho trovato poi anche piuttosto strano il fatto che si chiedesse
alle istituzioni di procedere all'individuazione dell'organico di
fatto senza avere il pezzo della mobilità, che sappiamo essere un
elemento che si incastra con la definizione dell'organico di fatto.
Avevamo visto un appello e una proroga da parte del dirigente del
reclutamento del personale, che ci diceva che stavano lavorando e
abbiamo visto che l'ultimo decreto rispetto alla mobilità è
dell'altro ieri, quindi evidentemente ci sono ancora delle piccole
modifiche da fare. Volevamo capire la logica che sottende a questa
nuova procedura, tenendo conto di una criticità che ormai ripetiamo
in continuazione, che è quella della carenza di organico nelle
istituzioni scolastiche, che naturalmente lei ben conosce, sapendo
anche che ci troviamo nel periodo in cui anche i dipendenti delle
organizzazioni scolastiche hanno diritto ai loro giorni di
permesso, ferie o congedo. Già la carenza, aggiunta alle esigenze
del personale, sicuramente complica un po' la situazione,
soprattutto perché, lo dico da dipendente di una di quelle
segreterie, abitualmente ci si incastrava nelle ferie proprio per
permettere che tutte le procedure andassero avanti. Aver deciso
all'ultimo di modificare quella procedura, ha fatto sì che i miei
ex colleghi in questo momento abbiano dovuto rinunciare anche a
quelle ferie, per poter adempiere a uno dei compiti principali,
perché comunque sappiamo che se non vi è il personale docente,
difficilmente può partire l'anno scolastico.
Volevamo capire la motivazione di questo aumento di procedure in
capo alle istituzioni scolastiche e poi se vi è l'idea o
l'intenzione in qualche modo di rivedere l'organizzazione, o
comunque di rivedere tutto ciò che riguarda le istituzioni, proprio
perché ci rendiamo conto che sotto questo punto di vista, con tutti
gli sforzi che possono fare i dipendenti del personale di
segreteria, ci si trova sempre un po' a rincorrere i vari problemi.
Queste sono le motivazioni dell'interpellanza.
Presidente -
Risponde l'assessore Caveri.
Caveri (AV-VDA UNIE) -
Il tempo a disposizione forse non
mi consentirà di dare tutti i numeri, glieli fornirò poi per
iscritto. La struttura del personale scolastico all'interno del
dipartimento della Sovrintendenza che si occupa di queste scadenze,
mi ha formalizzato tutta una serie di dati che credo siano utili,
partendo dal presupposto che rispetto alla mobilità la proroga è
stata dovuta al fatto che due impiegati avevano in contemporanea il
Covid, questo all'interno degli uffici può capitare, ma come lei
sa, e l'ho anche detto, noi non abbiamo una vastità di personale
all'interno della Sovrintendenza stessa.
La mobilità definitiva dei docenti assunti a tempo
indeterminato. La scadenza delle domande era il 27 aprile, sono
pervenute 75 domande dalla scuola dell'infanzia e primaria, 59
dalla scuola secondaria di cui 10 provenienti da fuori Valle e 9 in
passaggio di ruolo, che in caso di esito positivo richiedono degli
adempimenti aggiuntivi, oltre a 2 domande per mobilità verso
l'esterno della Valle d'Aosta. Gli uffici hanno dovuto riscontrare
i docenti eventualmente in soprannumero, controllare le graduatorie
inviate alle istituzioni scolastiche interessate ed eventuali
domande presentate dai docenti. I primi di luglio sono stati
pubblicati i decreti con i movimenti disposti.
Aggiornamento delle graduatorie ed esaurimento, quindi
nell'acronimo GAE 2022-2024. La scadenza delle domande era il 24
maggio e sono pervenute 74 domande, 14 sulla graduatoria della
primaria e 60 sulla graduatoria dell'infanzia. Il decreto di
approvazione delle graduatorie è previsto per la seconda metà del
mese di luglio, quindi in questi giorni.
Graduatorie regionali delle supplenze GRS. È stata riaperta la
piattaforma informatica per la presentazione delle domande a
seguito della pubblicazione dell'ordinanza ministeriale 112/2022
del 6 maggio. L'istruttoria viene quindi effettuata dalla struttura
personale scolastico congiuntamente a INVA che gestisce la
piattaforma. L'aggiornamento e la procedura si è aperta a metà del
mese di giugno e si è chiusa il primo luglio. Sono state
protocollate 745 domande complessive per 1953 graduatorie di posti
e classi di concorso richieste.
Alla fase di presentazione delle domande fa seguito quella
effettuata congiuntamente dalla struttura personale scolastico e da
INVA, per la parte relativa alla valutazione dei titoli, gestita
tramite la piattaforma informatica e quella di convalida dei
punteggi svolta dalle segreterie scolastiche, previa distribuzione
delle domande tra le segreterie medesime, secondo criteri di
omogeneità e congruità del numero di domande loro affidate.
L'estrazione delle graduatorie è prevista per la metà del mese di
agosto.
Richiesta
part time
dei docenti assunti a tempo
indeterminato: la data per la scadenza delle domande era fissata al
20 maggio. In data 21 giugno è stato trasmesso alle varie
istituzioni scolastiche, previa determinazione del contingente
annuale destinato alla trasformazione del rapporto di lavoro in
regime di part time, il documento contenente gli elenchi del
personale docente di scuola secondaria che hanno ottenuto, dal
primo settembre 2022, la trasformazione del rapporto di lavoro da
tempo pieno a tempo parziale e da tempo parziale a tempo pieno. In
data 7 luglio è stato trasmesso l'analogo documento relativo alla
scuola dell'infanzia e della primaria.
Procedura dell'organico di fatto. Riguarda entrambi i settori,
quindi primaria e infanzia da una parte, secondaria dall'altra.
Vengono analizzati i prospetti trasmessi dalle istituzioni
scolastiche recanti i dati, sulla base dei quali viene determinato
il numero di posti eventualmente aggiuntivi rispetto all'organico
di diritto da attribuire alle varie istituzioni. In mezzo a questo
poi ci sono i genitori, ci sono i sindaci, e dovremo anche
riflettere sui numeri, perché è chiaro che la diminuzione forse ci
porterà a delle diminuzioni rispetto ai parametri attuali, non
scendendo al di sotto di una certa logica.
Per le secondarie - e torno alla procedura organico di fatto -
l'elaborazione di cui sopra può determinare la necessità di
valutare anche la costituzione di nuove e/o diverse cattedre intere
o cattedre orario esterne, cioè da abbinare su più scuole. Questo
tra l'altro non viene più fatto con delibera di Giunta, ma con un
provvedimento dirigenziale. Attualmente le istituzioni hanno
provveduto a trasmettere tutti i dati, formulando le relative
proposte di risorse aggiuntive, e gli uffici del personale
scolastico stanno procedendo alle verifiche e alla definizione con
PD dell'organico per l'anno scolastico 2022-2023.
Ricognizione delle sedi. Sulla base dell'organico di fatto,
devono essere rilevate le sedi vacanti o disponibili destinate alle
varie operazioni di assegnazione alle istituzioni scolastiche del
personale docente di ruolo e non di ruolo, mobilità annuale dei
docenti di ruolo, nuove assunzioni in ruolo, conferimento supplenze
annuali e temporanee fino al termine delle attività didattiche, 30
giugno, dalle GAE e in subordine dalle GRS; uso gli acronimi perché
lei conosce il settore. Tale rilevazione si può svolgere solo dopo
la definizione dell'organico di fatto ed è progressivamente
aggiornata all'esito della conclusione delle sequenziali operazioni
di assegnazione e assunzione, come sopra descritte.
La mobilità annuale dei docenti assunti a tempo indeterminato.
Il decreto relativo alla mobilità annuale che, come è avvenuto a
livello nazionale, proroga il provvedimento del contratto
collettivo regionale integrativo 2019-2021, è stato pubblicato il
27 giugno e il termine per la presentazione della domanda è stato
fissato per l'11 luglio. Effettuata la valutazione delle varie
tipologie di domande pervenute, utilizzazioni di diverso genere,
assegnazioni provvisorie, si procederà alla pubblicazione del
decreto con i movimenti disposti che dovrebbe avvenire nella prima
metà di agosto.
Nuove assunzioni a tempo indeterminato. Individuazione del
contingente annuale di posti da destinare all'assunzione a tempo
indeterminato dal primo settembre 2022 per i diversi gradi di
istruzione e per le diverse procedure di reclutamento: GAE infanzia
primaria, concorsi banditi nel 2016, 2018, 2020 e 2022, che sono
stati un sacco, sulla base delle graduatorie di merito vigenti, da
effettuarsi anche questi nella stessa tempistica del mese di
agosto.
Reclutamento del personale a tempo indeterminato per l'anno
scolastico 2022/2023. Le convocazioni sono generalmente previste
per la seconda metà di agosto: conferimento delle supplenze sulla
base delle graduatorie a esaurimento GAE; per infanzia e primaria,
idem. Conferimento delle supplenze sulla base delle GRS: il
conferimento dovrebbe avvenire nella seconda metà del mese di
agosto, una volta concluse le assunzioni a tempo indeterminato e le
assunzioni dalle GAE. Credo che concordiamo sul fatto che c'è una
certa complessità.
Gli ultimi tre punti, che sono quelli che portano alla risposta
della prima domanda della Consigliera, sono ovviamente subordinati
all'espletamento delle precedenti procedure sopra evidenziate. Il
ritardo delle operazioni che temporalmente precedono le assunzioni,
determina conseguentemente il ritardo di queste ultime. A ciò si
aggiunga che gli uffici, nello stesso periodo, devono far fronte
anche ad altre procedure che, sebbene non direttamente attinenti
con le assunzioni, comportano un aggravio di lavoro. Si ricorda: il
concorso ordinario 2020 delle secondarie e il concorso STEM 2022
delle secondarie, che sono in corso di svolgimento e per i quali
sono coinvolti sia gli uffici del dipartimento della
Sovrintendenza, sia gli uffici del personale scolastico, che stanno
proseguendo il loro iter e devono concludersi con l'approvazione
della graduatoria di merito da cui attingere per le assunzioni a
tempo indeterminato dal primo settembre del 2022.
C'è in più una gestione seriale del contenzioso, che viene
alimentato anche da una serie di avvocati che si sono ormai
specializzati. Da questo punto di vista, con il legale stiamo
riflettendo, laddove la Regione ha subito una serie di condanne, di
stoppare e trovare una soluzione per chiudere i contenziosi. Anche
se un po' stupisce che non ci si renda conto che anche questo
continuo contenzioso sulla gestione delle progressioni stipendiali,
sull'aggiornamento del sistema informatico e cose di questo genere,
comunque intasa i medesimi uffici.
Sulla carenza dell'organico delle singole segreterie, le
chiederei di evitare la lettura dei dati di scuola per scuola,
glieli consegno, vedrà che non abbiamo messo esclusivamente quelli
delle segreterie, ma ci siamo anche allargati: abbiamo messo il
personale che manca per ogni singola scuola. Va detto che è in
corso un concorso per c2, uno per tecnico informatico e si stanno
cercando nuove modalità, al di là delle chiamate pubbliche, per gli
accudienti, quindi i bidelli e il profilo B2, perché è chiaro che
oggi c'è un intasamento nei concorsi, ne abbiamo discusso ancora di
recente, e bisogna trovare delle modalità nuove per sveltire.
Infine, sentito il Dipartimento personale e organizzazione,
confermo che si intende avviare una riflessione sul tema
dell'organizzazione scolastica, in particolare sulla possibilità di
prevedere ulteriori incentivi per coloro che operano nelle
segreterie scolastiche. Si precisa che, allo stato, ai funzionari D
responsabili delle segreterie, quelli che vengono chiamati i
capisegreteria, viene riconosciuta la PPO, fascia massima, sin dal
primo giorno di assunzione. Ogni ulteriore incentivo confluisce nel
Fondo unico di amministrazione, il FUA, per incentivare la
produttività del personale. Si segnala che a breve sono previsti
degli incontri con le organizzazioni sindacali per valutare la
questione e sono il primo a ritenere che ci debbano essere dei
meccanismi che rendano appetibili le segreterie scolastiche.
Presidente -
Per la replica la consigliera
Guichardaz.
Guichardaz Erika (PCP) -
Grazie Assessore. Dalla sua
lettura si comprende la complessità delle procedure di cui stiamo
parlando, perché spesso chi non lavora in quel campo non si rende
assolutamente conto di quello che vuol dire il reclutamento del
personale. Quest'interpellanza è un po' per dirle "facciamo
attenzione", perché ci rendiamo conto che siamo già un pelo in
ritardo rispetto al solito, quindi quel pelo in ritardo si accumula
nelle altre procedure ed effettivamente, anche se iniziamo la
scuola il 19 di settembre, rischiamo di non avere il personale per
quella data. Era un po' da monito in questo senso, proprio perché a
vedere le tempistiche di quest'anno rispetto agli anni passati, ci
si rende conto che già c'è uno slittamento e in più, come diceva
lei, abbiamo i concorsi e tutte le altre cose che troviamo
quest'anno, le graduatorie e altro, che non ci sono tutti gli anni,
quindi bisogna tener conto anche di quell'aspetto.
Rispetto alle segreterie, apprezzo che si pensi a un incentivo
rispetto a queste figure, perché mi rendo assolutamente conto che
anche la carenza è legata a una poca appetibilità di quel ruolo,
che invece è sicuramente una figura che, rispetto ad altre della
pubblica amministrazione, può dare maggiori soddisfazioni, anche
per una questione di non ordinarietà del lavoro: è ciclico, ma è
ogni volta diverso, quindi sotto questo punto di vista sicuramente
all'interno delle segreterie scolastiche c'è tutt'altra prospettiva
rispetto ad altri lavori.
Come le dicevo ieri, rispetto alla questione del PNRR, molto
probabilmente una possibilità che non abbiamo mai sfruttato, sia
per il personale tecnico ma anche per il personale amministrativo,
è quella di attivare delle reti di scuole che possano in qualche
modo agevolare anche il lavoro di chi magari si trova a dover fare
contratti e stipendi il primo giorno in cui viene catapultato in
una segreteria scolastica e purtroppo magari non ha nemmeno le
competenze. Sotto questo punto di vista, anche la questione della
formazione, di cui abbiamo già parlato in altri momenti, può essere
sicuramente d'aiuto a chi deve fare tutto ciò.
Rispetto alla questione dell'avere consegnato questa procedura
alle istituzioni scolastiche, non ho ben compreso la
ratio
.
Mi sembra di capire che sia legata al fatto che anche la
Sovraintendenza è in uno stato di carenza evidente e che quindi un
po' si cerca in qualche modo di aiutare, anche se, ripeto, fare
l'organico di fatto senza avere la mobilità è cosa assai complessa.
Spero che sotto questo punto di vista non vi siano poi cammin
facendo delle valutazioni e dei dati sbagliati, ma ho avuto
rassicurazione che tutto ciò che è stato inviato comunque sarà
controllato dalla Sovraintendenza e immagino che quindi sarà
responsabilità della Sovraintendenza anche la parte dell'organico
di fatto.
