Classificazione
ISTRUZIONE PUBBLICA



Oggetto del Consiglio n. 3942 del 19 settembre 2024 - Resoconto
OGGETTO N. 3942/XVI - Interpellanza: "Problematiche relative
all'avvio dell'anno scolastico 2024/2025".
Bertin (Presidente) -
Punto n. 43. Per illustrare
l'interpellanza, ha chiesto la parola la consigliera Erika
Guichardaz, ne ha facoltà.
Guichardaz E. (PCP) -
Nel mese di luglio avevamo chiesto
all'Assessore le scadenze e che cosa si pensava di fare per l'avvio
dell'anno scolastico e mi ricordo che, quando l'Assessore mi aveva
dato le date, avevo ipotizzato che ci sarebbe stato nuovamente un
ritardo rispetto all'avvio dell'anno scolastico proprio perché
alcune date poi sono anche slittate per ragioni diverse, ma
soprattutto perché so bene che lavoro ci sta dietro
all'assegnazione di quelle supplenze. Sicuramente si è fatto meglio
dell'anno passato, questo è evidente, oltretutto anche con
l'aggiornamento delle graduatorie, ma abbiamo rilevato anche questo
1° settembre ancora la criticità rispetto alle carenze del
personale in segreteria, che sì, è stato chiamato, ma non ha preso
servizio per il 1° di settembre e lo prenderà più tardi, molti
docenti non erano nominati al 1° settembre, le reggenze sono state
date un po' all'ultimo, quindi anche per il passaggio di consegne,
che sappiamo essere importante, perché comunque dover gestire una
nuova scuola è sicuramente complicato, il fatto della non
assegnazione dei docenti alle classi il 1° di settembre crea poi,
all'interno del sistema scuola, diverse criticità, perché comunque
sia gli orari degli operatori e degli insegnanti di sostegno, tutto
quello che c'è attorno alla didattica, viene fatto proprio in quei
primi dieci giorni in cui gli insegnanti sono insediati, quindi
anche tutti i collegi, i consigli di classe, la programmazione,
tutto viene fatto in quei dieci giorni.
Grazie all'interpellanza precedente, abbiamo anche chiesto lumi
rispetto a quanto è stato fatto sui crediti necessari per le
abilitazioni, perché sappiamo che anche qui in quei giorni di
settembre e ancora oggi ci sono problemi legati proprio alla
partecipazione di questi insegnanti ai corsi, nonostante tutte le
disponibilità che hanno dato i vari dirigenti scolastici, ma
sappiamo bene che i tempi della scuola, il fatto anche di
spostamenti a Torino o Vercelli fanno sì che questi impegni siano
ancora più gravosi rispetto al normale.
Abbiamo poi appreso, questo dai collegi del 2 di settembre, che
in molti casi - almeno non so se in tutti ma questa poi è una
domanda che facciamo all'Assessore - molte scuole hanno abbandonato
il periodo unico che era stato da poco introdotto all'interno della
scuola valdostana. Nella conferenza stampa l'Assessore ha già
anticipato alcuni dati rispetto a quello che è avvenuto nella prima
parte dell'assegnazione dei posti, quindi quella dedicata alla
Sovraintendenza, che ha rilevato che, rispetto a infanzia e
primaria, gli organici erano al completo, a parte la questione
dell'educazione fisica, mentre, rispetto alla secondaria di primo
grado, erano assegnate solo 90 supplenze sui 143 posti e, rispetto
alla scuola secondaria di secondo grado, 167 sui 251.
Ha anche detto l'Assessore che l'Università stava valutando
l'attivazione del corso per i crediti, immagino per l'anno
accademico prossimo, ma questo magari ce lo dirà, ha avvisato che è
finito il periodo unico che era da poco attivato e ha rilevato che
sono stati convocati più di 500 insegnanti all'interno di quel
processo fatto per dare le cattedre a inizio anno.
Ricordiamo poi che la situazione poteva essere anche peggiore se
non si approvava quella legge rispetto alle reggenze che
sicuramente qualche segnale positivo, almeno anche rispetto a
quanto aggiunto poi dal testo normativo che avevamo depositato, ha
portato anche degli effetti sotto questo punto di vista.
Rileviamo poi anche delle criticità, forse per deformazione
professionale, visto che facevo quello di mestiere, vado sempre a
vedermi le rettifiche dei decreti; abbiamo chiesto un accesso agli
atti, che è da poco arrivato, rispetto ad alcune criticità, che,
facendo le solite analisi che facevo già quando ero a scuola, ho
identificato rispetto a delle utilizzazioni che non c'erano e sono
apparse in un secondo momento.
Le domande che facciamo all'Assessore sono l'esplicitazione del
numero dei posti destinati a supplenza non ancora coperti all'11
settembre, quindi quelli successivi alle procedure della
Sovraintendenza; quali sono la motivazione e l'indicazione data
dalla Sovraintendenza rispetto all'abbandono del periodo unico;
qual è la motivazione per cui l'Università della Valle d'Aosta non
ha attivato alcun corso per il conseguimento dell'abilitazione; le
motivazioni dei decreti di rettifica alle utilizzazioni o delle
utilizzazioni ottenute senza essere presenti nell'elenco dei
convocati.
Presidente -
Risponde l'assessore Jean-Pierre
Guichardaz a cui passo la parola.
Guichardaz J. (FP-PD) -
Collega Guichardaz, io ho riletto
ancora stamattina, appena mi sono svegliato e anche poco fa, le
premesse della sua interpellanza e devo dirle che, oltre a
riportare svariate approssimazioni, che spero siano dovute alla
mancanza di approfondimento e non a mala fede, rappresentano - me
lo lasci dire - un
j'accuse,
più che verso di me in quanto
amministratore e avversario politico, verso un'organizzazione fatta
da persone che lavorano con esemplare dedizione, impegno e
abnegazione durante tutto l'anno, ma soprattutto durante i periodi
caldi. Chiamo così i tempi delle fasi tecniche di costituzione
degli organici e di assegnazione delle cattedre, che più volte ho
avuto modo di raccontare in quest'aula e che lei sa bene sono
spessissimo indipendenti dalla volontà delle nostre strutture,
delle segreterie scolastiche essendo conseguenti a meccanismi
previsti da norme e disposizioni sulle quali noi, come Regione, non
possiamo in alcun modo intervenire.
Dicevo che lei e anche i suoi compagni di conferenza stampa,
perché ho avuto modo di ascoltare quella conferenza stampa che ha
fatto in cui dipingeva scenari terrificanti rispetto alla scuola,
pensando di attaccare politicamente l'Assessore, alla fine, a mio
modesto parere - e mi lasci dire che non sono l'unico a pensarla
così, essendomi confrontato anche con numerosi operatori, quindi
con dirigenti, insegnanti, personale tecnico-amministrativo e ho
ascoltato anche le organizzazioni sindacali di categoria
confederali, perché ero un po' stranito rispetto a questa cosa -,
ottiene il risultato di offendere e di svalutare l'impegno dei
lavoratori della Sovraintendenza e soprattutto, collega, dei suoi
colleghi delle segreterie scolastiche sulle quali - mi permetta di
ricordarglielo per l'ennesima volta - io non ho alcuna possibilità
di intervenire in termini di processo, godendo le istituzioni della
sacrosanta autonomia, oltre che didattica, anche amministrativa e
organizzativa.
Colgo quest'occasione per dire che mai come in questi anni la
Regione ha posto attenzione agli organici delle segreterie, che, le
ricordo, dipendono intanto non dalla Sovraintendenza, ma dalla
Presidenza della Giunta e approfitto anche di quest'occasione per
ringraziare la dottoressa Morelli, il dottor Desaymonet e le
strutture che da loro dipendono, perché stanno dimostrando
un'attenzione quotidiana per gli apparati tecnico-amministrativi
delle istituzioni scolastiche, attraverso piani assunzionali
dedicati, riserve di posti e priorità assunzionali nei concorsi per
il personale tecnico-amministrativo. Solo per darle un dato
esemplificativo di quest'impegno, che è un dato comunque non
esaustivo e riferito agli ultimi tempi, è già prevista, dal
Dipartimento personale, l'assunzione di nove C2, che sono in
priorità assunzionale, quattro B2 sono stati appena assunti e altri
sei lo saranno a breve. Questo per dire l'attenzione che c'è sulle
segreterie, con corsi e procedure di reclutamento - lo voglio
ricordare - che sono attivati tenendo conto dei piani assunzionali
appunto e dei limiti imposti dalla legge dei bilanci, che non si
attivano con uno schiocco di dita, collega Guichardaz, ma
richiedono equilibrio economico, attivazione di percorsi
complessissimi, che spesso - e questo va detto - rimescolano
situazioni organizzative ed equilibri preesistenti attraverso
continue trasfusioni di personale tra una struttura e
un'Amministrazione e l'altra, quindi di competenze, di conoscenze,
di
know-how
, con le conseguenze che si possono ben
immaginare sul buon funzionamento della macchina amministrativa,
perché poi, quando si parla male del sistema scuola, non si tiene
conto che il sistema scuola è un sistema complesso, dove non esiste
solo la singola istituzione o il singolo dipendente, ma è tutto
collegato.
Veniamo alle sue domande alle quali voglio rispondere integrando
alcune considerazioni che derivano dalle premesse della sua
esposizione, perché poi le domande sembrano sempre delle domande
tecniche, poi bisognerebbe leggere le premesse in cui si dipingono
spesso degli scenari terrificanti e disastrosi. Tanto per
riscontrare il suo primo "constatato" e il suo ultimo "rilevato",
quello in cui parla della nostra mancanza di volontà di affrontare
tempestivamente i problemi - dice lei -, la informo che tanto la
scuola dell'infanzia quanto la scuola primaria hanno avuto un avvio
regolare sin dal primo giorno di lezione, come ha detto lei e ha
ricordato onestamente e lealmente. Le operazioni di assegnazione
delle cattedre da parte della Sovraintendenza sono state concluse
ben prima del 30 agosto comunque.
Aggiungo per sua informazione, quindi per confutare questo suo
terrificante scenario che lei ha dipinto, che, a fronte della
definizione degli organici di fatto, nei primi giorni di agosto,
con l'attivazione di 17 classi aggiuntive nelle varie istituzioni
di secondo grado, che sono volte prevalentemente a soddisfare tutte
le richieste di mobilità di studenti tra scuole... perché uno
potrebbe anche fregarsene e dire: "Noi andiamo avanti con le nostre
scadenze", no, si attende fino all'ultimo per cercare di soddisfare
le richieste degli studenti, delle famiglie, eccetera, il 19 agosto
- e ribadisco il 19 agosto -, un mese fa, è stato consegnato al
gruppo di lavoro il materiale necessario alle chiamate delle GRS.
Quest'anno le domande pervenute non erano 70, ma erano un migliaio
circa - e ribadisco un migliaio -; quest'ultimo gruppo di lavoro si
è riunito a partire dal 26 agosto e ha proseguito fino a
esaurimento delle chiamate e io andavo lì a dire: "Bravi, state
lavorando bene".
Per chi non lo sapesse - e questo è bene che lo si sappia - il
cosiddetto "gruppo di lavoro" con accordo sindacale è costituito da
membri delle segreterie scolastiche, che sono coadiuvate secondo la
necessità dai dipendenti della Sovraintendenza, dipendenti che
c'erano sempre - questa Sovraintendenza che è colpevole di tutti i
mali, oltre a non aver fatto le ferie in agosto, oltre ad aver
lavorato il sabato e delle volte le domeniche... -, erano lì a
coadiuvare i suoi colleghi delle segreterie.
Rammento altresì, per chi non lo sapesse, che al termine delle
convocazioni da GRS le supplenze rimanenti sono assegnate
direttamente dalle singole istituzioni scolastiche, non dalla
Sovraintendenza, perché qua c'è questa storia che si chiede sempre
all'Assessore, allora riconduciamo chi fa che cosa. Al di là di chi
assegna o meno le cattedre, le supplenze e tutte le altre belle
cose che le ho spiegato, in data 10 settembre, su mia specifica
richiesta, i dirigenti scolastici hanno segnalato alla
Sovraintendenza agli studi un quadro assolutamente positivo, con
pochissime cattedre o spezzoni da coprire, limitati alle sole
scuole secondarie. Ricordo che gli insegnanti in Valle d'Aosta sono
2700, non sono 100 e non 150, sono 2700, il che vuol dire una
complessità enorme nell'assegnazione di spezzoni alle volte di 3
ore, di 4 ore, eccetera.
Non sto a elencare tutte le cose, proprio per una questione di
tempo, ma le assicuro che sono pochissime. Posso dirle, per
esempio, che, presso l'Istituto tecnico e professionale ITPR
Corrado Gex, le cattedre intere sono tutte assegnate, residuavano
solo alcuni spezzoni orari di geografia, scienze e tecnologia;
presso il Liceo classico, artistico e musicale, le cattedre intere
sono state tutte assegnate, permanevano esclusivamente spezzoni
orari con particolare riferimento a strumenti e discipline
musicali, quindi fagotto, eufonio, che sono alle volte degli
strumenti anche impossibili da collocare; presso il Liceo delle
scienze umane Regina Maria Adelaide, il liceo Edouard Bérard, a
inizio lezione le cattedre risultavano tutte coperte; presso
l'Istituzione scolastica di istruzione liceale tecnica e
professionale, il famoso ISILTEP di Verrès, una cattedra di
matematica, una di informatica e avanti così.
Per quanto riguarda i posti di sostegno, a differenza di quanto
da lei constatato nella premessa dell'interpellanza, dove lei dice:
"Molti insegnanti di sostegno sono ancora da nominare con le
difficoltà quindi di definire gli orari", si segnala la copertura
totale di tutte le cattedre delle scuole secondarie di secondo
grado già dalle convocazioni GRS, mentre, per la scuola secondaria
di primo grado, in data 11 settembre, residuava esclusivamente uno
spezzone orario di nove ore presso l'istituzione Elio Reinotti di
Gressoney-Saint-Jean e può immaginare il motivo per cui quella
scuola non è così appetibile probabilmente a qualche
insegnante.
Alla sua constatazione sui dirigenti, quando scrive: "Ai nuovi
dirigenti sono state date nuove scuole di reggenza qualche giorno
prima dell'avvio dell'anno", rispondo dicendole che i criteri di
nomina delle reggenze sono stati trasmessi addirittura in data 29
luglio 2024, cioè un mese e mezzo prima dell'avvio dell'anno
scolastico, altro che qualche giorno prima dell'avvio! Siamo stati
i primi in Italia a trasmettere le nomine delle reggenze, tanto per
dire.
Comunque i dati che le ho riportato, non riesco a leggere gli
altri, ma, visto che mi fa delle premesse chilometriche, io
rispondo anche alle premesse, la prossima volta le risponderò anche
alle questioni relativamente al periodo unico. Il periodo unico è
una norma e tutte le scuole hanno rinunciato al periodo unico e lei
lo sa benissimo, perché non dipende dalle scuole, ma dipende da
disposizioni ministeriali che stanno arrivando, che sono arrivate e
che dicono questo. Dopodiché, se per lei il periodo unico è un
dogma, ne parli probabilmente con il Ministero.
Presidente -
La parola alla consigliera Erika Guichardaz
per la replica.
Guichardaz E. (PCP) -
Dieci minuti di "pippone" senza
avermi risposto nemmeno a una delle domande. Si chiedeva
semplicemente...
Presidente -
Consigliera, la invito a moderare i
termini.
Guichardaz E. (PCP) -
...mi si accusa di avercela con i
miei colleghi dopo che io ho fatto per anni quel lavoro e so
benissimo cosa vuol dire.
Il gruppo di lavoro tendenzialmente... e lo dico perché quando
si dice che a scuola non si lavora... da sempre si sa che nei mesi
di agosto e settembre non si va in ferie proprio perché bisogna
assegnare le supplenze, non è una novità di oggi; le novità sono
che di anno in anno si è sempre spostata la data e anche rispetto
alla questione è inutile accusare i dirigenti. Lei dice: "Stiamo
rispondendo alle carenze delle segreterie", ma sono passati anni,
vada a vedersi quante iniziative io ho fatto sulle carenze delle
segreterie.
Non possiamo dire: "Abbiamo assunto nove nuovi C2", che non sono
nemmeno arrivati per il 1° settembre, li avremo assunti, ma
aspettiamo ancora, come aspettiamo le tre palestre, come aspettiamo
tantissime altre cose e anche rispetto al periodo unico io non è
che sono innamorata del periodo unico, ma se si è andati verso il
periodo unico... io ho chiesto le motivazioni per cui si è tornati
indietro, cosa che lei non ha esplicitato e quindi le farò una
nuova interpellanza nel prossimo Consiglio, come non ha detto - e
così avrò anche tempo di vedermi bene l'accesso agli atti che mi è
arrivato quest'oggi - come mai ci sono persone che sembra che non
abbiano presentato la domanda, ma poi risultano nelle
utilizzazioni. Io per anni ho visto gente piangere in segreteria
perché, per non aver messo una crocetta, è stata eliminata da
alcune graduatorie o non ha potuto andare su alcuni posti. Allora
io voglio capire se il metodo utilizzato quest'anno è esteso per
sempre, se così è, o quali sono le motivazioni che ci stanno dietro
a quel metodo.
Sinceramente poi, nuovamente, dire che va tutto bene vuol dire
tapparsi gli occhi. Vada a vedere quali sono le competenze, se
tutti quegli insegnanti che sono stati assunti sono dei docenti con
laurea, se abbiamo invece ancora una grossa problematica rispetto
alle supplenze. Su infanzia e primaria è piuttosto evidente che non
ci sono questi grossi problemi, perché non ci sono posti.
Sull'infanzia da tempo chiediamo che venga rivisto l'organico
proprio perché - lei lo sa meglio di me - continuano a esserci dei
perdenti posto perché si perdono numeri di alunni, questo è del
tutto evidente, quindi anche incensare il fatto che sull'infanzia
non abbiamo avuto problemi di supplenze... è evidente, e non li
abbiamo avuti neanche l'anno prima, quindi è inutile che si cerchi
di scaricare il barile su altri quando dietro ci sono delle
responsabilità politiche. Mi dispiace che lei veda tutto come se le
responsabilità ricadessero sugli uffici, non è così, gli uffici
hanno lavorato, come ha detto lei.  I miei colleghi dal 26
agosto al 4 settembre, compreso il sabato, hanno lavorato fino alle
ore 21:00 per poter dare delle risposte per l'inizio della scuola,
quindi forse, quando parliamo di incentivi del FUA - ieri lo
accennava il collega Restano -, pensiamo a quelli che fanno orari
di questo tipo, perché effettivamente, se dobbiamo incentivare
delle persone, quelle forse sarebbero le prime da incentivare e lo
dico perché quel lavoro l'ho fatto - e tornerò a farlo - e so
benissimo che cosa vuol dire.
Presidente -
Sospendiamo brevemente i lavori del
Consiglio al fine di arieggiare i locali. Il Consiglio è
sospeso.
La seduta è sospesa dalle ore 11:11 alle ore 11:35.
