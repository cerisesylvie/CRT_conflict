Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 2996 del 23 novembre 2023 - Resoconto
OGGETTO N. 2996/XVI - Interrogazione: "Notizie in merito alla
riapertura all'utenza della piscina di Pré-Saint-Didier".
Bertin (Presidente) -
Punto n. 65. Risponde l'assessore
Sapinet.
Sapinet (UV) -
Grazie collega per quest'interrogazione
che ci permette di parlare di questo cantiere che è stato oggetto,
nei primi giorni del mese di ottobre, di un accurato sopralluogo da
parte di tecnici, politici e rappresentanti del Comune di
Pré-Saint-Didier.
Primo quesito: "quale sia l'effettivo stato del cantiere". Sono
conclusi i lavori di sostituzione della copertura e, in attesa
della fornitura dei serramenti, la ditta incaricata ha concluso gli
interventi di consolidamento e sta procedendo con le lavorazioni
interne al fabbricato legate agli impianti. L'avanzamento dei
lavori...
Presidente -
Assessore, la fermo un attimo; Consiglieri,
c'è un brusìo di fondo molto fastidioso, vi invito ad abbassare il
volume o a uscire nel foyer. Scusi, Assessore, a lei la parola.
Sapinet (UV) -
...avrà soluzioni di continuità anche
durante la stagione invernale in quanto la presenza della copertura
consente alle maestranze impegnate di effettuare le lavorazioni
previste.
Secondo quesito: "a quanto ammonti nel complesso la cifra spesa
per la realizzazione degli interventi sino ad oggi espletati e
quanto ancora è necessario per il completamento degli stessi". Alla
data del 6 ottobre 2023, che è l'ultimo stato di avanzamento
approvato, per i lavori effettuati sulla piscina sono stati
liquidati circa 2 milioni e 800 mila euro lordi, corrispondenti a
circa il 60%, e sono disponibili ancora per la fine dei lavori
circa 2 milioni di euro lordi. Si precisa che nel frattempo sono
state eseguite altre lavorazioni che potrebbero determinare
l'emissione di un nuovo stato di avanzamento entro fine anno.
Per completezza di informazioni, si evidenzia che si procederà a
un'ulteriore definitiva variante in corso d'opera per 750 mila euro
lordi, volta a dare compiutezza all'adeguamento impiantistico
dell'intera piscina e che, parallelamente, con una procedura a sé,
che non condizionerà i tempi di consegna della piscina, si sta
procedendo con la progettazione di due idroscivoli da realizzare
esternamente alla piscina ma con partenza e arrivo interno ai
locali per un importo stimato di 1 milione e 400 mila euro lordi.
Gli scivoli andranno avanti per conto proprio in modo da contenere
il più possibile le tempistiche al fine di aprire l'infrastruttura
nel minor tempo possibile.
Riassumendo, quindi per gli interventi da realizzare sulla
piscina di Pré-Saint-Didier sono state stanziate risorse
complessive, spese tecniche incluse, per circa 7 milioni e 450 mila
euro lordi, dei quali 2 milioni e 800 mila euro su risorse euro
unitarie. Le somme spese sino ad ora ammontano a circa 3 milioni e
200 mila euro per lavori, spese tecniche e oneri di legge, quelle
ancora da spendere ammontano a circa 4 milioni e 250 mila euro.
Quando riaprirà la struttura di Pré-Saint-Didier, tenuto conto
che, come sopra affermato, la parte relativa agli idroscivoli verrà
realizzata, come detto, in un secondo tempo, quindi a piscina già
funzionante, al momento si stima la riapertura in vista della
stagione estiva 2024.
Presidente -
La parola al consigliere Aggravi.
Aggravi (RV) -
Il costo sembra far pensare alla piscina
di zio Paperone, ma questa è una battuta, me la consenta.
Io mi auguro che la risposta alla terza domanda si possa
finalmente verificare, perché oggettivamente - guardo anche il
collega Marzi, nel senso che ho già fatto delle iniziative a uno e
all'altro - già avevamo parlato sia di varianti, sia di
idroscivoli. Ben venga anche il fatto di separare la riapertura tra
il corpo principale della piscina e gli idroscivoli che vanno da
sé: io penso che la priorità vera e propria - e penso che anche
durante il sopralluogo i rappresentanti degli Enti locali lo
abbiano detto a chiare lettere - vi è la necessità che questa
piscina riapra perché comunque in Alta Valle è particolarmente
importante, se ciò avviene ancora di più nell'estate 2024, è cosa
buona e giusta.
Adesso avevo cercato un po' di fare alcuni conti, poi lei ha
riassunto correttamente, è un intervento che è costato notevolmente
e si è anche gonfiato nel tempo, sappiamo qual è la situazione in
generale dei lavori.
Ripeto: mi auguro che, come si fa in altre situazioni, si faccia
il nodo al fazzoletto e si possa sciogliere appunto nell'estate
2024, me lo auguro, perché siamo in tanti ad attendere la
riapertura della piscina.
