Classificazione
ASSISTENZA SANITARIA E OSPEDALIERA
Servizio di emergenza sanitaria (118)
TRASPORTI E VIABILITÀ
Aeroporti



Oggetto del Consiglio n. 372 del 5 febbraio 2019 - Resoconto
OGGETTO N. 372/XV - Interpellanza: "Interventi per migliorare
il servizio di elisoccorso".
Rollandin (Président)
- Point n° 21 de l'ordre du jour.
La parola alla collega Pulz.
Pulz (ADU VDA)
- Vogliamo ora richiamare l'attenzione
dell'aula sull'elisoccorso, ponendoci dal punto di vista dei
sanitari, preoccupati per il fatto che a bordo degli elicotteri
predisposti per l'elisoccorso non è prevista la presenza di
personale infermieristico che possa coadiuvare il medico durante
gli interventi di eliambulanza, come invece accade altrove in buona
parte dei servizi di questo genere, dove gli infermieri sono a
volte persino due. La motivazione che viene addotta è che il
velivolo non presenterebbe spazio sufficiente per un passeggero in
più, fatto che in realtà è smentito dalle situazioni particolari
già previste, come, per esempio, la possibilità per un genitore di
salire a bordo durante il trasporto del figlio minorenne. La figura
della guida alpina risulta, al contrario, sempre di turno durante
gli interventi di eliambulanza sul territorio valdostano, sebbene
essa non risulti indispensabile in qualsiasi tipo di soccorso. La
guida alpina è, infatti, essenziale nei tanti e pericolosi
interventi di soccorso in alta montagna, quando si tratta di
recuperare un alpinista in un crepaccio, oppure in parete, oppure,
ahimè, sotto una valanga, anzi, quando il soccorso è davvero
complesso, servono più guide alpine. A noi risulta che questa
tipologia di soccorso rappresenti più o meno il 4% del totale degli
interventi di elisoccorso. Si può facilmente convenire sul fatto
che la presenza della guida alpina sia meno importante, o
addirittura superflua quando vi siano emergenze mediche e
traumatiche, dove invece l'infermiere avrebbe a tutti gli effetti
un ruolo fondamentale. Le competenze specifiche necessarie per
sostenere il medico nelle situazioni emergenziali che richiedano un
pronto intervento rianimatorio non attengono, infatti, alle
funzioni della guida alpina. Supponiamo, per esempio, il caso di
intervento con elisoccorso su un incidente stradale o un caso di
infarto anche in montagna. Sono certa di non inimicarmi gli amici
guide alpine della mia Valpelline dicendo che noi tutti, se
l'infarto capitasse a noi, preferiremmo incontrare sul posto un
medico con un infermiere, piuttosto che con una guida alpina,
perché il personale infermieristico è stato formato
ad hoc
per sfruttare al massimo la cosiddetta "
golden hour
", cioè
l'impegnativa prima ora dopo un trauma. Durante quest'ora la vita
delle persone dipende per lo più da pochi gesti, che possono
garantire quelli che appartengono a personale esperto. Se poi
vogliamo vedere la questione da un altro punto di vista e vogliamo
considerare anche i consumi dell'elicottero, sappiamo che ci
vogliono circa 350 litri all'ora di carburante speciale, carburante
per uso aeronautico e, se valutiamo anche i tempi di percorrenza
dal Pronto soccorso di Aosta a quello di Torino, e viceversa,
scopriamo che con l'ambulanza sono necessari 60 o 70 minuti, mentre
con l'elicottero ne bastano 15 o 20 per il trasporto dall'ospedale
all'eliporto, però poi vanno aggiunti circa 35 minuti per il volo
con un totale che si aggira intorno ai 65-75 minuti, che, di fatto,
superano il tempo necessario all'elisoccorso.
In base a questi dati in nostro possesso, noi interpelliamo
quindi l'Assessore competente per conoscere quali siano i dati in
possesso dell'Amministrazione in merito appunto all'elisoccorso e
quali siano gli intendimenti per apportare necessarie migliorie a
questo servizio relativamente al personale specializzato a bordo e
anche alla questione del risparmio del denaro pubblico, che di
questi tempi va speso in modo più oculato, senza tuttavia dover
rinunciare a interventi di alta qualità, soprattutto quando questi
interventi sono in grado di salvare nientemeno che delle vite
umane.
Presidente
- La parola al Presidente Fosson.
Fosson (GM)
- Le rispondo io, Consigliera Pulz, per una
questione di competenza della Presidenza della Regione in materia
di soccorso alpino. Sono contento perché questo è un argomento che,
le assicuro, abbiamo studiato tanti anni. È arrivata da lei tutta
la squadra delle infermiere, che vuole partecipare, squadra che io
rispetto tantissimo e le dirò anche dopo perché, io credo alla
funzione del laureato in Scienze infermieristiche, ma qui ci sono
dei presupposti e non si può essere teorici su presupposti
completamente diversi. Certo che il soccorso alpino - adesso meno,
perché molti medici lo fanno in orario di servizio - una volta non
si faceva in orario di servizio. Le guide sono retribuite a parte,
perché c'è un compenso notevole per chi partecipa a questo. Lei mi
chiede nella prima questione tutti i dati in possesso
dell'Amministrazione in merito agli interventi di elisoccorso, se
le dovessi dare tutti i dati... io le ho preparato qualcosa, ma
sono dati gestionali, amministrativi, contabili, dati sanitari...
veramente dovrei avere una grande documentazione. Dalle tabelle che
mi hanno dato - poi se vuole, mi dice quale dato vuole, non c'è
nulla da nascondere -, le posso però dire che nel 2017 abbiamo
avuto 1073 missioni, nel 2018 1128, quindi siamo in aumento. Lei lo
sa che abbiamo fatto una legge per cui i soccorsi inadeguati
vengono comunque addebitati a chi utilizza l'elisoccorso: se c'è
uno che va in montagna con le scarpette da ginnastica, si va, lo si
salva, ma poi questa persona si paga il trasporto. Parlo volentieri
di questo... lei mi chiede gli intendimenti circa le migliorie e io
sono sicuro che le migliorie ci possono sempre essere, guai a
essere chiusi, anche se quando parliamo del nostro servizio di
elisoccorso, parliamo di un servizio straordinario e si è visto
anche in questi giorni con quanta professionalità, con quante
capacità e con quali rischi anche viene svolto. Le migliorie però
si possono sempre avere, l'attenzione è massima anche per
risparmiare risorse, è ovvio.
Per quanto riguarda gli aspetti sanitari - perché non si può
essere teorici su questo, ma bisogna andare nel concreto -,
l'elisoccorso è già un servizio con un livello di efficienza
ottimo. Lei ha detto che in altre parti si fa diversamente, questo
è vero, perché, purtroppo, a livello italiano non esistono linee
guida condivise. Non c'è una linea guida, anche perché, come lei
sa, il nostro servizio di elisoccorso è un servizio pubblico, in
altre regioni è stato dislocato, dato ai pompieri per esempio; qui
la scelta è stata questa. Le assicuro però, perché me ne occupo da
tempo - e siamo andati anche all'Agusta a saggiare, a vedere quale
elicottero, e ritornerò sul dato tecnico -, che molti vengono a
imparare qui e a un certo punto si era anche pensato di fare una
scuola di pilotaggio in alta montagna. Pur non essendoci dei
protocolli, nel 2018 è stato fatto un regolamento per l'attività di
elisoccorso della Valle d'Aosta proprio perché non ci siano delle
chiamate superflue. Forse lei non si ricorda, ma tanti anni fa
durante la Marcia Gran Paradiso cadde un elicottero chiamato per
una frattura di femore perché toccò un cavo e morirono diverse
persone. L'elisoccorso poi è anche un raddoppio per quei trasporti
che... lei ha parlato del caso in cui ci sia un bambino, mi
permetta, ma nei soccorsi d'urgenza la madre non sale mai con il
figlio; se c'è un trasporto dall'ospedale a Torino, può anche
salire la madre, ma in un soccorso di tale tipo si carica da solo,
perché il grande problema, non teorico ma vero, è che noi agiamo in
montagna, dove gli elicotteri devono salire e, per salire, non
devono avere grandi pesi. C'è un pilota, il secondo pilota, che,
tra l'altro, è fondamentale... in questi giorni ho saputo che sugli
elicotteri per l'
hélisky
non è obbligatorio avere il secondo
pilota, che è un tecnico; poi ci sono la guida alpina e il medico e
poi si carica il paziente. Ora, l'infermiera non è che non ci
starebbe bene, ma aumenterebbe il peso e, quando si fanno dei
soccorsi a tremila metri, non tutti gli elicotteri riescono ad
andare a quell'altezza, anche perché, per la nuova legge italiana,
gli elicotteri che fanno soccorso devono essere dei bimotori - in
Svizzera, dove salgono di più, possono fare dei soccorsi con il
monomotore -, e, avendo gli stessi un peso molto maggiore, vi è il
rischio di non salire: questo è il primo problema. Se si mette
un'infermiera, si può caricare un paziente in meno.
Il dato, che contraddice completamente quello che lei diceva del
soccorso alpino, è che l'85% dei soccorsi vengono fatti in zone di
montagna, non il 4%, e questo è anche comprensibile. Perché la
guida alpina? Proprio perché c'è l'85%, ma poi mi permetta anche di
dire che, se lei arriva sul luogo di un incidente stradale,
l'elicottero non atterra, l'elicottero vericella. Non so se lei ha
mai provato a vericellarsi o ad attaccarsi ad una fune e a farsi
calare giù con l'elicottero che sbanda, con il vento: ecco perché
la guida alpina c'è sempre. Mi permetta un'altra cosa: la guida
alpina che va sui nostri elicotteri è una guida alpina che ha fatto
un corso specifico, è un tecnico del soccorso preparato anche a
muoversi, sono tecnici specializzati di soccorso alpino che hanno
delle competenze particolari perché hanno fatto dei corsi. Non
tutte le guide alpine sono state definite idonee a salire
sull'elicottero, forse lei non ha seguito in passato questo
discorso. Si tratta di guide alpine necessarie perché l'85% dei
soccorsi vengono fatti lì, si vericellano, ma poi fanno anche
l'assistenza medica.
Un'altra cosa che bisogna ricordare alle amiche infermiere, alle
quali ho già detto questo, è che, mentre una volta, tanti anni fa,
il problema era prendere il paziente e portarlo velocemente in
ospedale - se lei si ricorda, c'è stato un periodo in cui gli
elicotteri atterravano nel piazzale dell'ospedale -, la tecnica è
cambiata completamente, adesso l'elicottero arriva, cerca di
atterrare, stabilizza il malato e poi lo carica e deve avere lo
spazio per caricare un malato intubato, non si può più mettere il
ferito sui cingoli, sui pattini dell'elicottero come si faceva una
volta, pertanto è cambiato tutto.
I costi dell'elicottero: i tempi che lei ha detto
correttamente... sono tempi completamente diversi, l'uso
dell'elicottero è un uso imposto da una tempistica perché 15
minuti, invece di 60 minuti, quando un bambino ha un'emorragia
cerebrale ci sono i tempi che salvano una vita umana, pertanto è
completamente diverso. L'uso dell'elicottero è determinato dalla
gravità della situazione e dai tempi necessari per portare a
termine l'operazione di soccorso.
Con questa nuova legge il comandante dell'elicottero decide se
l'uso dell'elicottero è improprio e viene tariffato il soccorso a
carico di chi chiama l'elicottero, questo ha ridotto sicuramente le
chiamate inopportune o comunque non corrette. L'infermiera quindi
non è che non ci starebbe bene, ma, quando si viaggia in montagna -
e l'85% dei casi sono in ambiente montano -, la guida, che è stata
educata e attrezzata, sicuramente sa fare meglio dell'infermiera...
o comunque non è che sappia fare meglio, mi scusi, è più
utilizzabile, più idonea in questo spazio. Le infermiere sono
spesso utilizzate invece nei transiti secondari, quando si va con
il "A104", con l'elicottero più veloce a Torino, quando il malato è
già stabilizzato e ha bisogno solo di essere trasportato, è chiaro
che l'infermiera svolge un ruolo importante.
Io credo molto nell'utilizzo delle laureate in Scienze
infermieristiche, purtroppo la legge italiana limita quello che in
altri Paesi, come la Francia, loro potrebbero andare a fare. Guardi
che cos'è una sala operatoria in Francia e guardi che cos'è in
Italia. Io sono stato uno dei primi che ha promosso il discorso
dell'infermiera sull'ambulanza al posto del medico dicendo che
l'infermiera sull'ambulanza ottiene dei risultati a volte simili a
quelli del medico in quest'aula. Sono stato portato davanti
all'Ordine dei medici perché avevo disprezzato le capacità dei
medici. Questo è un problema che in questo momento è stato risolto
così per il bene dei malati. L'altro giorno il Consigliere Ferrero
ha detto: "
le migliorie in questo campo si ottengono solo con
una maggiore flessibilità e con una maggiore cooperazione tra tutte
le forze
". In questi giorni c'è stato il corso di alta montagna
di tutte le scuole militari alpine d'Europa e loro hanno chiesto di
venire a imparare dai nostri specialisti come si fanno i soccorsi
in elicottero.
Presidente
- Per la replica, la parola alla collega
Pulz.
Pulz (ADU VDA)
- Grazie, Presidente Fosson, soprattutto
per i dati che chiedevamo e la ringraziamo se vorrà metterli a
nostra disposizione. Spero che sia chiara l'intenzione che sta alla
base di questa interpellanza: quella di capire come si possa
migliorare e razionalizzare il sistema dell'elisoccorso. Mi
riferivo, ripeto, non chiaramente ai soccorsi pericolosi in alta
montagna, ma poniamo, per esempio, il caso di un elisoccorso di un
malcapitato che si sia fratturato una caviglia, fosse anche in quel
di Pila. Nel caso in cui le guide alpine si trovassero a dover
sostituire un'infermiera durante manovre di rianimazione, insieme a
un medico, farebbero un intervento che non compete loro, per il
quale non sono preparati nello specifico.
La nostra intenzione è comunque di garantire allo stesso tempo
l'efficacia indispensabile dei soccorsi, che spesso si rivelano dei
veri e propri salvavita, armonizzandoli con la necessità di gestire
al meglio il denaro pubblico, preoccupazione che comunque un
amministratore deve sempre avere. Come accennava anche lei, vi sono
degli altri corpi formati nello specifico per il soccorso anche in
condizioni impervie: penso ai vigili del fuoco, che spesso,
tuttavia, vengono chiamati quando l'intervento è già in corso,
sebbene spazino a 360 gradi per quanto riguarda il soccorso. Hanno
anche la squadra SAF, formata per il soccorso alluvionale e
fluviale e prevedono anche un aereo soccorritore, figura che però
in Valle d'Aosta non è presente. Allo stesso modo vanta personale
altamente specializzato per il soccorso e proprio anche per il
soccorso alpino, come sappiamo, la Guardia di finanza.
Ci chiediamo quindi in conclusione se non sia giunto il momento
di ripensare, di riorganizzare questo fondamentale servizio anche
per onorare fino in fondo la sua ideazione, che lei conosce meglio
di me, da parte del dottor Carlo Vettorato, a partire dal 1972, e
poi l'istituzione del servizio permanente di elisoccorso dal 1984.
Tra l'altro, ci fa piacere ricordare in conclusione che il dottor
Vettorato, a fine 2018, è stato insignito con altri cittadini
italiani niente meno che dal Presidente della Repubblica, Sergio
Mattarella, del titolo di Commendatore dell'Ordine al merito della
Repubblica Italiana proprio per il "
suo prezioso contributo
nella ideazione e realizzazione dell'attività di elisoccorso in
Valle d'Aosta e nella sensibilizzazione sul fondamentale tema della
sicurezza in montagna
".
Presidente
- La parola al Presidente Fosson.
Fosson (GM)
- Intervengo a nome di tutto il Governo e di
tutti i Consiglieri, lei ha citato il dottor Vettorato, io mi
associo alle sue sottolineature. Ho avuto la fortuna di lavorare
con lui, è stato uno degli ideatori, dei più generosi membri del
soccorso alpino, molte delle soluzioni sono state trovate da lui,
dal grande Garda e da Renzino Cosson e quindi la ringrazio di
averlo ricordato in questa sala qui, lo faccio anch'io, sono molto
contenti dell'onorificenza che gli è stata data.
