Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Impianti a fune



Oggetto del Consiglio n. 1978 del 5 aprile 2016 - Resoconto
OGGETTO N. 1978/XIV - Interpellanza: "Presentazione di
manifestazioni di interesse per l'acquisto di immobili di proprietà
della società Cervino S.p.A.".
Viérin M. (Presidente) -
Punto n. 27 dell'ordine del
giorno. La parola al Consigliere Chatrian.
Chatrian (ALPE) -
Grazie Presidente.
Il gruppo ALPE ha voluto fortemente presentare una seconda
iniziativa sul prosieguo di come una società di nostra proprietà,
la Cervino S.p.A., sta cercando di vendere una parte di patrimonio
immobiliare. Permettetemi una brevissima premessa. Il nostro gruppo
è molto interessato affinché il complesso Gran Baita, che immagino
tanti di voi conoscano, venga ristrutturato al più presto per mille
ragioni di natura ambientale, urbanistica, architettonica e poi
perché è il biglietto da visita della società più importante nel
comparto funiviario, dove migliaia e migliaia di persone hanno modo
comunque di notare - scusatemi il passaggio - il fabbricato che da
più di 40 anni non è stato ristrutturato. Abbiamo voluto nuovamente
presentare un'iniziativa per sapere dall'Assessore Marguerettaz gli
avvicendamenti e soprattutto i passaggi, l'evoluzione che c'è stata
in questi due mesi soprattutto per quanto riguarda tale
edificio.
Due mesi fa in Consiglio avevamo chiesto informazioni ricevendo
una risposta da parte del Governo regionale particolarmente
gradita, perché si è mantenuto comunque il vincolo di ricettivo.
Per qualcuno è banale, per noi no perché riteniamo importante nel
momento in cui sia il pubblico a dettare l'agenda, a dettare le
regole, che, dal punto di vista urbanistico, si pianifichi, si
decida di creare dei posti caldi che più volte in quest'aula
abbiamo affrontato nella passata e in questa legislatura. Cos'è
successo in questi due mesi? La società Cervino ha deciso di fare
un piccolo avviso preventivo per l'avvio di una trattativa privata
con una scadenza a fine febbraio, diversi imprenditori hanno
accettato la sfida e hanno fatto presente alla Cervino S.p.A. di
essere interessati alla cosa.
Vorremmo sapere dall'Assessore perché si è deciso di seguire
questa via della trattativa privata e non invece di un'evidenza
pubblica, come oltretutto sta facendo la Cervino S.p.A. su altre
attività - e l'Assessore ne è a conoscenza sicuramente - per quanto
riguarda la concessione di un bar (Rocce Nere) vicino a Plan
Maison. C'è un bando pubblico, da diversi mesi...è un bando a cui
tutti possono partecipare e, viste le regole, vinca il migliore. Su
quest'edificio più importante, più impattante di migliaia di metri
quadrati invece c'è stata quest'iniziativa di evidenza se qualcuno
è interessato e poi da questo qualcuno si fa la seconda parte.
Gradiremmo sapere dall'Assessore sulla seconda parte: "per quale
ragione la preventiva richiesta di manifestazione di interesse è
stata pubblicata unicamente sul sito, senza alcuna altra forma di
pubblicità limitando dal nostro punto di vista in tal modo la
platea dei potenziali interessati e senza indicazioni di alcun
prezzo di riferimento...". Il nodo di tutta la questione, dal
nostro punto di vista, è perché non avete fatto un avviso pubblico
come per le Rocce Nere e perché non è stata messa quanto meno una
cifra di riferimento che da lì si partiva (5 milioni, 3 milioni, 2
milioni, 10 milioni), viste le grandi potenzialità di questo
patrimonio immobiliare.
Oltre a questo, chiederemmo al Governo regionale: "quali siano,
in relazione all'immobile Gran Baita, la situazione attuale e gli
intendimenti futuri, in particolare quante manifestazioni di
interesse all'acquisto dell'immobile sono state presentate...".
Perché chiediamo questo? Perché oltretutto - e l'Assessore
sicuramente ci darà delle risposte in merito - il Comune di
Valtournenche non ha ancora chiuso l'iter...non vi è stata ancora
la chiusura del cerchio del piano regolatore, lo sta chiudendo.
Allora le regole sono uguali per tutti, tutti hanno le stesse
chance
di poter giocare le proprie carte per aggiudicarsi
questo grosso investimento? Perché diciamo questo? Perché la
Cervino S.p.A. ha inoltrato a chi interessato una serie di regole
dicendo anche che la compravendita del complesso edilizio Gran
Baita è preordinata e vincolata alla riqualificazione dell'area
anche attraverso l'eventuale demolizione del fabbricato, di cui
l'acquirente dovrà garantire la destinazione alberghiera nel
rispetto delle previsioni pianificatorie del Comune di
Valtournenche attuali e future essendo in corso l'iter di
approvazione della variante generale al PRGC di adeguamenti al PTP.
Come dire? "La chiusura del cerchio non c'è ancora, ma si va nello
stesso tempo avanti con la procedura". Diciamo questo perché in
questa procedura non c'è una base d'asta, non c'è un prezzo di
riferimento, non c'è stata evidenza pubblica, ma il termine
perentorio per il recapito o la consegna della proposta di acquisto
mi sembra sia - poi l'Assessore mi correggerà se sono andato fuori
strada - il 21 aprile 2016. Come dire? La Cervino dice: "ho messo
sul mercato quest'immobile, ho fatto questo piccolo avviso sul
nostro sito e qualche imprenditore ci ha segnalato il suo
interesse, ai quali dico: "vi dò tre-quattro settimane, fatemi
un'offerta, l'unico requisito praticamente certo che vi chiedo è di
mantenere la destinazione ricettiva dell'immobile"".
Ultima domanda: "quante manifestazioni di interesse sono state
presentate in relazione agli altri due immobili richiamati
nell'avviso preventivo ad eventuale trattativa privata di cui in
premessa e quali altre azioni si intendono avviare per giungere nei
tempi più brevi... ". Perché abbiamo fatto anche la quarta domanda?
Perché la stessa società che ha deciso di alienare una parte
importante del patrimonio immobiliare utilizza tre procedure
diverse: per quanto riguarda la più importante, la Gran Baita, la
trattativa privata - e poi sicuramente l'Assessore ci illuminerà -;
le due più piccole con un'alienazione diretta e la terza con un
bando in concessione, quindi tre tipologie per addivenire,
speriamo, ad un risultato, dal punto di vista del collettivo, il
migliore possibile.
Abbiamo presentato questa nostra iniziativa, come dicevo prima,
esclusivamente affinché questa cattedrale, che da 40 anni è un
brutto biglietto da visita del Breuil-Cervinia, comunque venga
ristrutturata a destinazione ricettiva, come ci è stato detto, ma
con regole chiare e uguali per tutti i
competitor
, che a
questo punto stanno segnalando alla Cervino S.p.A. il loro
interesse e soprattutto la loro proposta. Grazie.
Presidente -
La parola all'Assessore Marguerettaz.
Marguerettaz (UV) -
Grazie Presidente.
Devo dire che il collega Chatrian mi conforta dicendo che le
risposte del Governo date due mesi or sono lo hanno soddisfatto,
quindi credo che ci sia da evidenziare che, dopo un periodo molto
importante (40 anni), c'è qualcosa che si muove. Ricordo che
tuttavia questo è stato possibile grazie all'acquisizione della
Cervino da parte dell'Amministrazione regionale, perché questi 40
anni non sono da imputare all'Amministrazione regionale o ad una
sua partecipata, poi lei è della zona, quindi sicuramente lo sa,
però era per dire che quell'operazione che è stata fatta in allora
è un'operazione che ha permesso di fare degli investimenti, di
rilanciare una delle stazioni più importanti che abbiamo in Valle
d'Aosta e che genera occupazione, fiscalità, genera quindi
sviluppo.
Ovviamente, rispetto a tutta una serie di domande puntuali, ho
avuto modo di chiedere alla Cervino di farmi una relazione, quindi
le cose che le dirò mi sono state relazionate dall'Amministrazione
della Cervino S.p.A.. Sulla prima domanda, a seguito dei contatti
avuti dalla Cervino con soggetti interessati all'acquisto di alcune
proprietà immobiliari, la società ha richiesto un parere legale
sulle procedure da adottare per un'eventuale cessione. Il parere
pervenuto nel mese di gennaio evidenzia che l'alienazione del
compendio immobiliare della Gran Baita non è soggetta ad obblighi
legati di evidenza pubblica, in quanto si connota come contratto
attivo da cui deriva un'entrata, per il quale non si applicano gli
obblighi di pubblicità dettati dal decreto legislativo n. 163/2006
in materia di appalti pubblici. Essendo prevista la destinazione
ricettiva, non riguarda neppure un bene strumentale dell'esercizio
del trasporto pubblico, quest'ultimo è oggetto di concessione
amministrativa, è esente dagli obblighi di pubblicità dettati dalla
normativa in materia di contabilità pubblica, il cui ambito di
applicazione è circoscritto alle amministrazioni statali e locali,
restandone invece escluse le società a partecipazione pubblica. Si
sottolinea che la Finaosta ha supportato la Cervino S.p.A. per
quanto riguarda la stima dei valori ed è stata tenuta al corrente
delle procedure adottate dalla società dietro assistenza dei suoi
consulenti legali e tenuto conto dell'esito di precedenti procedure
di tentata vendita.
Seconda domanda. La pubblicazione sul sito internet in data 2
febbraio di un avviso preventivo di un'eventuale trattativa privata
riguardante anche la Gran Baita è frutto di una scelta volontaria,
quindi non imposta da alcun obbligo normativo, dettata da esigenze
di trasparenza e di concorrenzialità, al fine di ampliare il numero
dei potenziali acquirenti, oltre a quelli che in modo autonomo e
spontaneo avevano già manifestato il proprio interesse
all'acquisto. L'omessa esplicitazione nell'avviso del prezzo di
riferimento e dei criteri per un'eventuale aggiudicazione è
coerente con la sua finalità: quella di sollecitare una
manifestazione di interesse, non già di un'offerta, quindi
lasciando un'ampia possibilità, si andava a sollecitare qualsiasi
tipo di offerta, in modo tale da avere la maggiore diffusione
possibile. Le modalità di presentazione di offerta e di
individuazione dell'acquirente sono state infatti precisate nella
successiva lettera d'invito.
Terza domanda. La situazione attuale è la seguente: il 2
febbraio 2016 è stato pubblicato l'avviso per sollecitare le
manifestazioni di interesse dei soggetti interessati ad una
trattativa privata per l'acquisto della Gran Baita e degli altri
due immobili: Villa Freddolina e Villa Lora; alla scadenza del 26
febbraio il Consiglio d'amministrazione ha preso atto dell'arrivo
di otto manifestazioni di interesse per la Gran Baita, il Consiglio
ha quindi deliberato di predisporre un invito a produrre una libera
offerta economica vincolante per l'acquirente a tutti i soggetti
interessati, l'invito è partito in data 25 marzo, le lettere di
invito a produrre un'offerta prevedono, come ha ricordato, il
termine ultimo del 21 aprile 2016. Poiché dopo molti anni è stata
finalmente portata avanti un'iniziativa concreta per la cessione e
la riqualificazione dell'immobile attualmente utilizzato per le
sole attività amministrative e contabili di cassa,
l'Amministrazione regionale resta in attesa della conclusione del
procedimento che risulta al momento efficace e rapido.
Quarta domanda. Come per l'immobile della Gran Baita, in data 25
marzo la Cervino S.p.A. ha inviato un invito a produrre una libera
offerta economica vincolante per l'acquirente a tutti i soggetti
interessati all'acquisto di Villa Freddolina e Villa Lora. In
particolare, sono giunte alla scadenza del 26 febbraio sei
richieste per Villa Freddolina e quattro per Villa Lora. Le lettere
di invito a produrre un'offerta vincolante prevedono il termine
ultimo del 26 aprile 2016, poi seguiranno ovviamente le trattative
del caso.
Président -
La parole au collègue Chatrian.
Chatrian (ALPE) -
Grazie Presidente.
Una battuta per iniziare. Non ho fatto altre premesse, le
avevamo fatte due mesi fa per l'importanza della società
direttamente, indirettamente: fiscalità, posti di lavoro,
traino...
(interruzione dell'Assessore Marguerettaz, fuori
microfono)
...perché non mi piace fare il pappagallo e quindi ripetere le
cose, quindi mi sembra che la scorsa volta abbiamo insieme
condiviso l'importanza del traino della Valtournenche, solo la
Cervino S.p.A. penso che rappresenti più del 35 percento del
comparto funiviario, quindi che possa dire la sua all'interno del
sistema Valle d'Aosta.
Al di là delle battute, l'iniziativa voleva essere se non di
stimolo in questo caso, di conoscenza, ben venga se ci sono le
condizioni per ristrutturare un bene così importante, stiamo
parlando comunque di un bene grosso, grande e impattante e che ha
un suo valore non solo finanziario e economico, ma anche di
impatto, se ci saranno dei letti caldi, dei posti caldi, un albergo
e altre cose ancora, io penso che sia l'obiettivo, lo stimolo per
tutta la comunità.
Assessore Marguerettaz, due riflessioni invece per quanto
riguarda le risposte. Lei ci ha detto che c'è un parere a monte ed
è normale che, nel momento in cui un Consiglio d'amministrazione
decide una strada, dal punto di vista amministrativo, le cose sono
fatte secondo normativa. La domanda andava un po' oltre, visto il
bene, visto l'interesse, visto che non stanno vendendo un reliquato
vicino magari ad una piccola curva di venti o trenta metri quadri,
ma si sta alienando il Gran Baita del Breuil, dato che ci ha
parlato di offerta libera, per quanto riguarda il prezzo
soprattutto, sarebbe stato positivo avere un prezzo di riferimento
per poter iniziare un percorso del mercato. Questa è una mia
considerazione, non vuole assolutamente essere una polemica, è una
riflessione a voce alta, come si suol dire. La parte invece un po'
più delicata indubbiamente - e seguiremo attentamente l'evoluzione
del dossier - è le mani libere della società, che ci siano le pari
condizioni, le pari opportunità per gli imprenditori che faranno la
migliore offerta, con i dubbi che ho sollevato poc'anzi, non so se
il Presidente ha colto il passaggio che ho fatto: dato che il piano
regolatore non è ancora stato chiuso, che ci siano comunque le pari
condizioni per chi partecipa e chi mette nero su bianco l'offerta
che scade il 21 aprile 2016. Se per la Regione il cerchio è già
chiuso, quello che dico dal punto di vista del potenziale
imprenditore è che sappiano tutti com'è chiuso il cerchio perché -
scusatemi se sono ridondante - nel momento in cui io imprenditore
presento l'offerta senza una base di valore di prezzo...che abbiano
le stesse informazioni per quanto riguarda il piano regolatore che
da voi è già stato chiuso. Capite le segnalazioni che cerco di
portare a conoscenza del Governo. Voi mi dite che il cerchio è già
tutto chiuso, tutti sono informati di quali saranno le ricadute
urbanistiche, le potenzialità urbanistiche, meglio ancora, giovedì
mi dite che ci sarà l'atto o che cosa, però capite che oggi è il 5
aprile e la scadenza è il 21 aprile, l'obiettivo era che tutti
avessero le pari informazioni. Stessa considerazione per le altre
due ville più piccole e meno impattanti rispetto al Gran Baita, che
a questo punto sono minimali, perché sicuramente la partita più
importante per la comunità è la Gran Baita, che venga ristrutturata
bene e ci sia la possibilità di fare una bella cosa, in modo che
sia da traino per la comunità e la collettività abbia anche non il
suo
revenu
, ma la sua visione generale per trainare tutta la
vallata laterale che termina con questa potenza che è la Cervino
S.p.A., che comunque sia d'estate che d'inverno, oltre
all'occupazione, è traino diretto e indiretto di tutta la vallata
laterale. Grazie.
