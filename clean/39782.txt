Classificazione
CASA DA GIOCO



Oggetto del Consiglio n. 2860 del 13 luglio 2017 - Resoconto
OGGETTO N. 2860/XIV - Interpellanza: "Verifica dei costi
relativi ai lavori di ristrutturazione della Casa da gioco e del
Grand Hôtel Billia".
Rosset (Presidente) -
Punto n. 19 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
Questa interpellanza parte da una
questione emersa agli onori della cronaca qualche tempo fa: quella
relativa ai famosi lampadari in vendita su un sito di aste di New
York, lampadari che parrebbe fossero della Casa da gioco. In
effetti è così, erano della Casa da gioco, ma della gestione
Lefebvre, quindi non erano lampadari nuovi o comunque della
gestione regionale, bensì di una gestione precedente e pertanto non
interessava questo Consiglio regionale.
Per capirne di più rispetto ai lavori di ristrutturazione, ho
cominciato a spulciare all'interno della Casa da gioco, perché per
sapere che fine avessero fatto quei lampadari lì e da dove
arrivavano ho dovuto capire quanti ce n'erano e che fine avessero
fatto. Ho scoperto che i lavori di demolizione, che tecnicamente
vengono definiti "
strip-out
" (eliminare il materiale in
eccesso), sono stati fatti dalla ditta Biondi. Cosa vuol dire? Che
tutte le suppellettili, tutti i materassi, piuttosto che tutte le
cose obsolete all'interno degli alberghi e in parte anche al Centro
Congressi, sono stati portati via da questa società che si è anche
occupata, insieme ad un'altra, della realizzazione del nuovo
ingresso della Casa da gioco. Quando ho visto che questa società
era stata incaricata di fare questo lavoro direttamente con
un'estensione d'appalto, ho cercato maggiori informazioni sulla
società stessa e mi sono imbattuto in un articolo di giornale:
La Sentinella
della Valchiusella e delle Valli Orco e Soana,
in cui c'era scritto che nel 2015 il TAR confermava l'interdittiva
antimafia per la ditta Biondi, interdittiva già partita nel 2014.
Cosa dice questo articolo di giornale? Dice che a questa azienda
veniva data l'interdittiva antimafia - poi confermata - a seguito
di un incontro svoltosi nel 2007 a casa del responsabile
dell'allora locale di Cuorgnè. Cos'è il locale di Cuorgnè? È
praticamente una zona di riferimento della 'ndrangheta. Il
responsabile di questa zona, tale Iaria Giovanni, aveva organizzato
una riunione il 28 gennaio 2007 a casa sua con una serie di
imprenditori, tra cui anche i responsabili della ditta Biondi.
Cercando poi su internet il materiale relativo a questo incontro,
materiale che si trova pubblicamente perché fa parte delle
risultanze dell'inchiesta "Minotauro", vedo uno schema di
riferimento con una serie di persone che hanno partecipato a questa
riunione, tra cui l'ingegnere Trasino di Aosta, che tra le altre
cose lavora per la ditta SITEC. A questo punto cosa faccio?
Verifico se anche la società SITEC è all'interno delle società che
hanno lavorato per la ristrutturazione del Casinò e dai documenti
che sono stati inviati dalla società stessa vedo che tale società
si è occupata della progettazione, della direzione lavori, delle
pratiche amministrative, dell'integrazione delle pratiche di
progettazione, della direzione artistica e di tutta una serie di
altri lavori. Sempre il responsabile della ditta Biondi ha anche
fatto una collaborazione con la società Tekne di Verrès. Verifico
anche questa e, anche questa, ha fatto diversi lavori, sempre
all'interno della ristrutturazione della Casa da gioco.
A questo punto mi pongo delle domande e le pongo in questa
interpellanza. A fronte della situazione emergente dai documenti
che ho ritrovato su internet rispetto alle persone presenti alla
riunione di Cuorgnè, chiedo sostanzialmente quali lavori sono stati
svolti dalle società SITEC e Tekne, e per quali importi. Chiedo poi
se è vero e se è possibile che per 69 mila euro di materiale
dismesso sono stati pagati 1,318 mila euro, se per "buttare via" 69
mila euro di materiale la Saint-Vincent Resort & Casino ha
speso 1.318.705 euro (questo lavoro è stato affidato alla ditta
Biondi in modo diretto). A questo punto domando inoltre chi doveva
verificare i requisiti delle aziende che hanno eseguito i lavori
all'interno della Casa da gioco e poi se è intenzione di questo
Governo fare le opportune verifiche rispetto ai costi dei lavori,
che perizie si possono fare per sapere se tali costi erano adeguati
rispetto ai lavori svolti, alla loro qualità. Tra l'altro sulla
qualità dei lavori abbiamo già detto qualcosa in questa sede, però
noi non siamo esperti, ci sono sicuramente persone più esperte di
noi che possono specificare questo, perché se ci sono stati dei
sovracosti forse è il caso di segnalarlo a chi di competenza. Se
abbiamo speso più di quanto dovevamo spendere, è vero che il
passato è passato, però sarebbe magari il caso di farlo presente a
chi di dovere. Questo è quanto. Attendo una risposta.
Presidente -
Ha chiesto la parola l'Assessore Chatrian
per la risposta; ne ha facoltà.
Chatrian (ALPE) -
Rispondo alla prima domanda che il
collega mi pone: "quali lavori o servizi sono stati svolti dalla
società SITEC, Tekne S.r.l. e per quali importi complessivi
rispettivamente". Da quanto mi è stato relazionato dall'azienda, la
società SITEC S.r.l., in associazione temporanea d'impresa con
altri professionisti, è stata incaricata di espletare attività
nell'ambito delle opere di cui al piano di sviluppo approvato dal
Consiglio regionale in data 15 aprile 2009. Gli incarichi affidati
e gli onorari spettanti alla SITEC S.r.l. risultano essere i
seguenti: progettazione esecutiva, direzione, contabilità ed
assistenza lavori inerente la realizzazione delle opere di
riqualificazione architettonica, strutturale e impiantistica
relativi alla Casa da gioco, nonché all'ampliamento delle sale da
gioco per un importo complessivo pari ad euro 624.900, più IVA;
direzione di esecuzione della fornitura di arredi su misura
relative alle sale da gioco, per un importo complessivo pari ad
euro 11.760, più IVA; progettazione preliminare e definitiva
redazione degli elaborati per l'esecuzione dei lavori della nuova
centrale termica, per un importo complessivo pari ad euro 94.308,
più IVA; direzione, misura, contabilità e assistenza lavori
inerenti l'effettuazione delle opere di realizzazione della nuova
centrale termica, ivi comprese le migliorie tecniche ed economiche
offerte in sede di gara dall'esecutore per un importo complessivo
pari ad euro 287.645. Non risulta invece aver mai operato per la
Casa da gioco la società Tekne S.r.l., impresa di costruzioni non
più attiva. Probabilmente intendeva riferirsi alla Tekne S.p.A.,
società di ingegneria di Milano, capogruppo del raggruppamento che
ha redatto il progetto del Grand Hôtel Billia e del Parc Hotel, ma
i soggetti sono del tutto differenti, hanno differenti strutture
societarie e partite IVA diverse.
La seconda domanda: "se le operazioni di smontaggio, carico e
messa al piano degli arredi mobili delle camere d'albergo e degli
strumenti tecnici del Centro Congressi, il cui valore a libro dei
cespiti era di 69 mila euro, sono costate alla società 1,318
milioni e sono state effettuate dalla società Biondi come
integrazione all'appalto relativo ai lavori". La società precisa
che l'importo di euro 1,318 milioni risulta comprensivo di IVA e
riguarda due contratti di affidamento alla ditta Biondi S.p.A., e
precisamente: l'esecuzione delle opere di
strip-out
,
demolizione e rimozione nell'ambito dei lavori del Resort
per complessivi euro 1,77 milioni più IVA; l'affidamento
dell'attività smontaggio, carico, messo a piano e smaltimento di
una parte degli arredi mobili dell'hôtel per complessivi 110 mila
euro, sempre più IVA. La società precisa inoltre che l'importo di
euro 69 mila corrisponde al valore di vendita che Casino ha
fatturato alla ditta Biondi per gli arredi dismessi e non, come
indicato nella domanda, il valore a libro cespiti. L'importo citato
di euro 2,725 milioni, comprensivo di IVA, è relativo invece al
contratto di appalto per l'esecuzione dei lavori del nuovo ingresso
del Casino de la Vallée affidato alla società Biondi, costituita in
ATI. La quota di competenza della ditta Biondi S.p.A. è pari ad
euro 1,1 milioni, quindi è un "di cui".
La terza domanda: "chi era e quali operazioni di verifica dei
requisiti ha fatto il responsabile del procedimento o la direzione
generale della società in ordine ai partecipanti alle gare
d'appalto". Il responsabile del procedimento, avvocato Rosario
Scalise, in merito alle verifiche dei requisiti in capo ai
partecipanti alle gare d'appalto, ha prodotto una nota in cui
precisa che la Biondi S.p.A. ha stipulato il contratto il 24 agosto
2011 e ha concluso ogni rapporto contrattuale con la Casino S.p.A.
nel corso dell'anno 2013. L'interdittiva antimafia a carico
dell'impresa, a cui fa riferimento l'interpellanza, è stata emessa
il 13 maggio 2014, quindi l'anno successivo alla cessazione del
rapporto con la Casa da gioco. In particolare, con riferimento alla
ditta Biondi, il responsabile del procedimento - che in questo caso
è l'avvocato - precisa: "Prima dell'affidamento è stato chiesto il
nullaosta dell'allora vigente normativa antimafia e sono state
compilate le schede informative da consegnare all'Osservatorio dei
lavori pubblici. Prima degli affidamenti, e in concomitanza con il
pagamento, sono stati acquisiti i certificati di regolarità
contributiva, retributiva e fiscale da parte delle autorità
competenti; i cantieri sono stati gestiti con scrupolo, con
particolare riferimento ai subappalti - questo è quanto certifica
il responsabile - alle notifiche e agli organi di controllo
(Ispettorato del lavoro, ASL) e alle verifiche periodiche dei
collaudatori della direzione lavori e del coordinatore alla
sicurezza. Per quanto riguarda la SITEC S.r.l., pare non risulti
che tale società sia stata colpita da interdittiva... - questo è
quanto mi certifica il responsabile - ... in ogni caso, il
responsabile del procedimento dichiara che sono state compilate le
schede informative da consegnare all'Osservatorio dei lavori
pubblici". Qualora al collega interessasse prendere visione di
tutta la documentazione relativa alle verifiche e ai controlli da
me elencati poc'anzi, il responsabile del procedimento Scalise
dichiara che è a disposizione.
L'ultima domanda: "se è intenzione del Governo regionale di
avviare, avvalendosi anche di esperti del settore, una verifica sui
costi dei lavori di ristrutturazione svolti presso la società". Le
comunico che la nuova
governance
aziendale, in relazione a
segnalazioni di potenziali vizi relativi ai lavori di
ristrutturazione, ha convocato l'avvocato Scalise, essendo stato il
responsabile unico del procedimento, al fine di richiedere formali
deduzioni allo stesso ed al tecnico collaudatore, ingegner Blanc,
ciò al fine dell'accertamento dei vizi occulti o in parte già
appalesati. Al termine di tali attività, l'azienda, dopo aver
incontrato i vari responsabili valuterà la percorribilità di
un'azione civile di accertamento tecnico preventivo (in gergo
tecnico "ATP"), ai sensi degli articoli 696 e 696 bis del Codice di
procedura civile per garantire la genuinità dell'accertamento
tecnico con lo scopo di evitare costi e tempi di un'eventuale
potenziale causa in merito.
Se è di suo interesse, le posso fornire per le vie brevi un
prospetto di sintesi con le indicazioni dei professionisti e delle
aziende che hanno ricoperto incarichi di responsabilità per i
lavori di ristrutturazione ed il valore dei compensi
contabilizzati.
Dalle ore 17:16 assume la presidenza il Vicepresidente
Fosson.
Fosson (Presidente) -
Ha chiesto la parola il Consigliere
Cognetta per la replica; ne ha facoltà.
Cognetta (M5S) -
Presidente, se poi mi lascia il
prospetto con la nota mi fa una cortesia.
Per quanto riguarda la società Tekne, in effetti, avendo io un
prospetto con solo il nome, non sapevo se fosse una S.r.l. o una
S.p.A., quindi ben venga che siano due ditte diverse. Per quanto
riguarda SITEC e Biondi, è vero che l'interdittiva è partita nel
2014, ma è anche vero che questo procedimento si è aperto nel 2011,
quindi era
in itinere
mentre lavorava per il Casinò, il che
ci lascia comunque aperti diversi interrogativi. Le cifre che ho
citato mi sembrano invece corrette.
A questo punto, Assessore, proprio per essere d'aiuto a chi sta
valutando se i lavori sono stati eseguiti in maniera corretta o
meno, o a chi sta valutando quanto è accaduto all'interno della
società, dovrebbe magari lasciare anche ciò che ci è stato
consegnato a suo tempo dalla società Magellan, che è venuta in
Commissione dicendoci diverse cose rispetto ad un
surplus
di
attività di domotica, piuttosto che di altri fornitori utilizzati
per sistemare le cose all'interno del Billia. In particolare
all'interno di questa relazione, che è agli atti e alla quale lei
può accedere, si cita che sono state messe più placche di quanto
era necessario, che per le unità di trattamento aria si è
utilizzata una marca con costi molto elevati, non necessaria, e
così via sui termoconvettori e su tutta un'altra serie di cose per
quanto riguarda le stanze del Parc Hotel. Quella che ci ha lasciato
questo professionista è una lettura molto interessante, è agli
atti, e credo che avvalori in qualche modo la possibilità che forse
un qualche spreco ci sia stato. Le due cose messe assieme fanno
comunque pensare che forse non tutto è stato eseguito nella
perfetta regola d'arte. Nulla da dire al professionista avvocato
Scalise, per carità, non voglio assolutamente contrastare ciò che
lui giustamente ha fatto, però a me è bastata una semplice ricerca
su internet per trovare un documento del 2011, non ci voleva chissà
che. Che poi certe questioni siano perfette dal punto di vista
estetico non c'è bisogno di dirlo, Assessore! È normale, se io devo
fare certe operazioni, che queste siano perfette dal punto di vista
puramente formale. Nella sostanza gli interrogativi però restano:
sono comunque stati affidati così, a fronte di 69 mila euro di
materiale.
Faccio solo una considerazione nel poco tempo che mi rimane. Gli
arredi dismessi non erano tutti in gravi o in brutte condizioni, si
potevano utilizzare anche altre modalità. Per esempio, per portare
via determinate cose, si poteva tranquillamente magari chiamare la
Caritas, cosa che succede spesso quando le persone dismettono gli
arredi, o altre organizzazioni simili, e probabilmente non ci
sarebbe costato così; lei dice 1,077 milioni più IVA, più 110, ma
io l'ho fatto più facile il calcolo e mi è venuto 1,318 milioni di
euro; siamo lì comunque, ben più di 1 milione di euro,
abbondantemente. Si poteva fare un'opera di altro tipo, ci sarebbe
costata magari 1 milione di euro in meno e forse non saremmo qui a
discutere di quanto è accaduto. Lei mi lasci per cortesia ciò che
ha e io le lascio quanto è comunque agli atti della Commissione,
che si è riunita a gennaio di quest'anno.
