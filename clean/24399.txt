Classificazione
AMBIENTE
Stoccaggio e smaltimento rifiuti



Oggetto del Consiglio n. 3332 del 21 febbraio 2008 - Resoconto
OGGETTO N. 3332/XII - Interpellanza: "Interventi per la
bonifica della discarica di Brissogne".
Interpellanza
Richiamata la propria interrogazione n. 12 del 25 gennaio
2008 avente per oggetto "Piano di bonifica integrale ed urgente
della discarica di Brissogne";
Preso atto delle gravi omissioni nella risposta
dell'Assessore ai lavori pubblici il quale ha dichiarato di non
aver notizia alcuna degli accadimenti relativi alla bonifica
dell'area di discarica sopracitata;
Ritenuto opportuno e indispensabile far conoscere anche
all'Assessore, ai vertici e ai consulenti dell'Assessorato stesso,
almeno i tratti salienti delle 19 delibere di Giunta regionale
approvate tra il 1986 e il 1990;
Richiamati quindi i seguenti provvedimenti:
a. D.G. n. 5823 dell'8 agosto 1986 "Incarico per il progetto
di bonifica dell'area sita n Comune di Quart, già utilizzata come
discarica di rifiuti solidi urbani".
b. D.G. n. 6612 del 31 luglio 1987 "Bonifica dell'area di
discarica di rifiuti solidi urbani sita in Comune di Quart.
Approvazione del progetto esecutivo."
c. D.G. n. 8507 del 2 ottobre 1987 "Lavori di bonifica
dell'area di discarica di rifiuti solidi urbani sita nei Comuni di
Quart e Brissogne. Appalto dei lavori mediante licitazione privata.
Approvazione ed impegno di spesa.
d. D.G. n. 2254 del 12 marzo 1988 "Lavori di bonifica
dell'area di discarica di rifiuti solidi urbani sita nei Comuni di
Quart e Brissogne. Appalto dei lavori di 1ª fase mediante
licitazione privata. Approvazione progetto aggiornato".
e. D.G. n. 3342 del 15 aprile 1988 "Lavori di bonifica
dell'area di discarica di rifiuti solidi urbani sita nei Comuni di
Quart e Brissogne. Modifica precedente deliberazione n. 2254 del
12.3.1988".
f. D.G. n. 3494 del 15 aprile 1988 "Lavori di bonifica
dell'area di discarica di rifiuti solidi urbani sita nei Comuni di
Quart e Brissogne. Approvazione di convenzione".
g. D.G. n. 5153 del 3 giugno 1988 "Lavori di bonifica
dell'area di discarica di rifiuti solidi urbani sita nei Comuni di
Quart e Brissogne. 1ª Fase. Approvazione elenco delle imprese da
invitare".
h. D.G. n. 8106 del 9 settembre 1988 "Liquidazione di acconto
ai tecnici incaricati della redazione del progetto esecutivo di
bonifica dell'area sita in Comune di Quart, già utilizzata come
discarica di rifiuti solidi urbani. Approvazione ed impegno di
spesa".
i. D.G. n. 11445 del 9 dicembre 1988 "Lavori di bonifica
dell'area di discarica di rifiuti solidi urbani sita nei Comuni di
Quart e Brissogne. Aggiudicazione definitiva mediante licitazione
privata al raggruppamento Follioley Giuliano, I.V.I.E.S. S.r.l. -
Capogruppo Follioley Giuliano con sede in
Pont-Saint-Martin".
j. D.G. n. 1799 del 24 febbraio 1989 "Incarico della
Direzione dei lavori di bonifica dell'area di discarica di rifiuti
solidi urbani sita nei Comuni di Quart e Brissogne (1ª
Fase)".
k. D.G. n. 7359 del 4 agosto 1989 "Proroga
dell'autorizzazione alla gestione di discarica di 1ª Categoria sita
in Comune di Brissogne - Loc. Les Iles".
l. D.G. n. 7935 del 25 agosto 1989 "Nulla-osta alla rimozione
e all'utilizzazione del materiale della discarica della Deltacogne
interessata alla costruenda tangenziale di Aosta".
m. D.G. n. 8022 del 1° settembre 1989 "Liquidazione saldo
parcella ai tecnici incaricati della redazione del progetto
esecutivo di bonifica dell'area sita in Comune di Quart, già
utilizzata come discarica di rifiuti solidi urbani. Approvazione ed
impegno di spesa".
n. D.G. n. 9430 del 13 ottobre 1989 "Bonifica dell'area di
discarica di rifiuti solidi urbani sita nei Comuni di Quart e
Brissogne - Lavori di 1ª Fase. Approvazione progetto di
variante".
o. D.G. n. 9749 del 27 ottobre 1989 "Bonifica dell'area di
discarica di rifiuti solidi urbani sita nei Comuni di Quart e
Brissogne - Lavori di 1ª Fase. Approvazione di perizia suppletiva.
Approvazione di nuovi prezzi. Proroga della data di ultimazione
lavori".
p. D.G. n. 10204 del 10 novembre 1989 "Bonifica dell'area di
discarica di rifiuti solidi urbani sita nei Comuni di Quart e
Brissogne - Richiesta dell'Impresa Follioley S.p.a., con sede in
Issogne, di anticipo del 10% del prezzo contrattuale, ai sensi del
D.M. 25.11.1972 e successive modificazioni e proroghe".
q. D.G. n. 1739 del 23 febbraio 1990 "Bonifica dell'area di
discarica di rifiuti solidi urbani sita nei Comuni di Quart e
Brissogne. Approvazione di perizia di variante e di nuovi
prezzi.
r. D.G. n. 7842 del 14 settembre 1990 "Liquidazione di saldo
parcella al tecnico incaricato del rilievo topografico del terreno
interessato dai lavori di bonifica dell'area sita in Comune di
Quart".
s. D.G. n. 10420 del 30 novembre 1990 "Nulla-osta alla
rimozione e all'utilizzazione del materiale della discarica della
Deltacogne interessata alla costruenda tangenziale di
Aosta".
i sottoscritti Consiglieri regionali
Interpellano
l'Assessore competente per sapere:
1) se erano sorti dei problemi in merito alla procedura di
aggiudicazione e all'esecuzione dei lavori;
2) quali reali interventi di bonifica sono stati realizzati a
suo tempo e su quali aree;
3) quanto si è globalmente speso tra consulenze, incarichi,
progettazioni, varianti in corso d'opera, aggiornamento prezzi ed
esecuzione dei lavori;
4) se è intenzione del Governo regionale affidare
all'A.R.P.A. uno studio serio e approfondito che indaghi sulla
presunta contaminazione della falda idrica derivata da contaminanti
provenienti dalla discarica e sull'ipotetica necessità ed urgenza
di bonificarne il sito.
F.to: Venturella - Squarzino Secondina
Presidente
- La parola al Consigliere Segretario
Venturella.
Venturella (Arc-VA)
- Sconcerto e preoccupazione, così
possono essere riassunti i due sentimenti che ci hanno spinto a
presentare questa interpellanza, che rappresenta la seconda
iniziativa sullo stesso argomento. Sconcerto e preoccupazione per
la mancata risposta dell'Assessore Cerise, per la quale non
riusciamo ancora a capire oggi la motivazione: non conoscenza,
omissione volontaria, preciso calcolo politico di non rispondere
all'interrogazione? Una cosa è certa: la risposta che vorrei qui in
questo Consiglio citare è sicuramente parziale, incompleta e
palesemente errata. Leggo la risposta che ho tratto dalla
registrazione del Consiglio scorso, l'interrogazione chiedeva lumi
sulla bonifica... è bello parlare con un Assessore che legge il
giornale e che dopo pretende che lo si guardi negli occhi quando
risponde, sa benissimo che, quando lei risponde, la guardo sempre
con attenzione e anche un pizzico di educazione. L'Assessore Cerise
affermava:
"La mia sarà una risposta telegrafica, anche perché
non ho degli elementi di risposta, nel senso che abbiamo fatto una
verifica con gli uffici e non abbiamo rilevato alcun progetto o
intervento di bonifica della discarica del centro regionale di
Brissogne e di Quart, per cui io documentazione che faccia
specifico riferimento ad interventi di questo genere non ce
l'ho"
. Questo invece non risponde a verità, perché, sollecitati
dalla sua omertosa risposta, siamo andati a scartabellare, certo,
non sono delle deliberazioni che troviamo in formato elettronico,
bisogna fotocopiarle, perché sono in formato cartaceo, ma ne
esistono ben 19 sullo stesso argomento a partire dal gennaio 1986
per finire a novembre 1990.
Perché abbiamo fatto questa interrogazione e ora questa
interpellanza? Perché la questione ci è parsa preoccupante proprio
per ciò che scrive un suo consulente sulla discarica di Brissogne e
di Quart, cito la "relazione Cossu":
"Alcuni settori della discarica sono privi di adeguati
sistemi di impermeabilizzazione; anche le impermeabilizzazioni
presenti nei più recenti settori di scarico sono destinate a
perdere la loro efficienza nel tempo, in un tempo inferiore
comunque al tempo di impatto della discarica. La discarica è di
tipo tradizionale e prevede il deposito dei rifiuti tali quali,
quindi con un certo grado di possibilità di formare sostanza
putrescibile. Le acque sotterranee presentano già segni di
contaminazione, da ricondursi alla presenza nella zona di
discariche non impermeabilizzate precedenti alla realizzazione
degli attuali lotti in esercizio"
.
Dato che questo pezzo era un po' confuso, non riuscivamo a
capire di quale area il prof. Cossu stesse parlando, perché prima
parla di Brissogne e Quart e poi parla di aree vicino a Brissogne e
Quart, non eravamo così sicuri che il prof. Cossu sapesse di quale
area si stesse parlando. Abbiamo allora chiesto in Commissione al
professore di spiegarci quale discarica, perché dalla prima parte
pensavamo che fosse la discarica attualmente gestita dalla "Valeco
S.p.a.", perché, se era quello il sito, allora la situazione era
preoccupante, perché è una discarica - come ha detto l'Assessore -
coltivata in modo moderno. In Commissione il prof. Cossu ha
risposto affermando che è la discarica di Brissogne, in definitiva
riaffermando ciò che scrive sul progetto. A questo punto interviene
un altro consulente dell'Assessore Cerise, che tutti noi conosciamo
perché diventato indispensabile per l'Amministrazione, a tal punto
che credo sia l'unico professionista che collezioni un numero
insolitamente alto di consulenze e incarichi fin dal 1986 ad oggi,
una vera potenza! Un professionista che è riuscito a passare
indenne o quasi da conseguenze di piccoli infortuni
extraprofessionali ed extraterritoriali, che comunque non hanno
scalfito la sua capacità di attirare su di sé l'attenzione di
Amministratori regionali, comunali e di Comunità montane. C'è
voluto proprio questo stimato e irreprensibile professionista per
tirare fuori dagli impicci il prof. Cossu, che forse fuorviato
dalla toponomastica francese ha confuso le aree, ma viene spontaneo
domandare: quali aree saranno oggetto di bonifica? Quali aree
contaminano la falda? Quali aree non sono impermeabilizzate bene?
Sono solo quelle di Quart, o quelle di Brissogne, o di entrambe? Ma
soprattutto perché una bonifica integrale ed urgente? Tutti gli
studi che abbiamo analizzato in Commissione avevano una cosa certa
in comune: il metodo scelto per la bonifica, ma il resto era basato
sull'indeterminatezza delle aree, dei siti, del perché e degli
effetti. Forse c'è una risposta a questo... lei nella risposta dice
che non c'è stata bonifica, invece è il contrario, Assessore, e
questo glielo ho scritto sull'interpellanza, ho voluto riprendere
19 deliberazioni di Giunta apposta e mettere in grassetto ciò che i
suoi predecessori dal 1986 al 1990 avevano scritto sulle
deliberazioni di Giunta; ad esempio, l'Assessore ai lavori pubblici
nell'agosto 1986 riferisce che è urgente, che si deve bonificare
l'area sita nel Comune di Quart, già utilizzata come discarica di
RSU. Tutte le deliberazioni di Giunta quindi parlano di bonifica,
eppure lei questa parola non l'ha trovata, eppure gliela ho
sottolineata la "bonifica"! Lei non ha trovato il toponimo di
Brissogne e Quart nelle vecchie deliberazioni di Giunta che invece
c'è. Sa che esiste un metodo: quello di lanciare una parola chiave
e il sistema elettronico ripercorre tutte le deliberazioni, queste
19 deliberazioni lei non le ha trovate! Noi allora torneremo su
questo argomento, perché per adesso chiediamo lumi sul perché e sul
come sono state fatte queste bonifiche dal 1986 al 1990.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Collega Venturella, siccome lei sa già
tutto, non mi offendo se leggerà il giornale mentre rispondo, stia
pure comodo non si faccia degli scrupoli, può fare quel che vuole,
glielo dico con molta cordialità.
Ribadisco senza mezzi termini, dal momento che ho cominciato a
fare l'Assessore all'ambiente in questa legislatura, a partire dal
2003, che per me il termine "bonifica" corrisponde a quello che è
nella vigente legislatura e per termine "bonifica" si intende
operazione che è l'insieme degli interventi atti ad eliminare le
fonti di inquinamento e le sostanze inquinanti o a ridurre le
concentrazioni delle stesse presenti nel suolo, nel sottosuolo e
nelle acque sotterranee ad un livello uguale o inferiore ai valori
delle concentrazioni soglia di rischio. Per me, da un punto di
vista giuridico, questo è il termine di bonifica, sulla base di
tale definizione, riaffermo che non mi risulta siano state fatte
operazioni di bonifica né sulla discarica di Brissogne, né in altri
siti circostanti. Questo deve essere chiaro, lo ripeto perché non
vorrei che si travisasse come al solito la verità: non sono stati
fatti interventi di bonifica ai sensi della legge n. 152, che è
quella a cui faccio riferimento dal momento che nel 1979 non facevo
l'Assessore, questa Giunta non c'era, non c'era nessuno di quelli
che lei cita in questo Consiglio regionale, per cui lei fa
riferimenti alla paleostoria che poco ci interessano, salvo su
altre questioni e, essendo stata riformulata l'interpellanza
rispetto all'altra volta, le darò risposta. Se poi nella dialettica
e nell'utilizzo delle formule di rito nelle deliberazioni è stato
citato il termine "bonifica"... quello è stato fatto oltre 20 anni
fa, quando questo concetto non era stato giuridicamente definito,
per cui, stando alla definizione di "bonifica", vale quello che ho
detto prima. Non so cosa intendevano 20 anni fa con il concetto di
bonifica, probabilmente lo sa molto meglio lei che ha avuto
l'accortezza di tirarsi giù tutte le deliberazioni e di guardare
cosa in queste stava scritto. Quella discarica è stata
caratterizzata dalla presenza fin dagli anni '60... di discariche
per rifiuti urbani non controllate, cosa significa questo?
Significa che ci mettevano tutto quello che capitava. Con la legge
regionale n. 37/1982 si era stabilito che entro un anno dall'avvio
del Centro regionale di trattamento dei rifiuti urbani ed
assimilati di Brissogne dovevano essere chiuse e messe in sicurezza
o bonificate...
(interruzione del Consigliere Segretario Venturella, fuori
microfono)
... bonificate, ma secondo un'accezione che non è sicuramente
quella della legge n. 152, bonificare significava riprendere questi
rifiuti e riportarli da un'altra parte, è un concetto del tutto
diverso rispetto a quello di cui stiamo parlando e di cui mi rendo
responsabile... quindi bonificate tutte le discariche non
controllate allora in esercizio. Fra le discariche non controllate
in esercizio alla data di entrata in vigore, in particolare della
deliberazione del Comitato interministeriale del 27 luglio 1998, vi
erano le aree di Quart e di Brissogne - giustamente, perché dagli
anni '60 erano state utilizzate come deposito - fra le maggiori in
regione evidentemente perché raccoglievano tutto quello che c'era
nel circondario, a questo punto la Giunta regionale decise di far
predisporre un progetto per la messa in sicurezza e, come ha potuto
leggere nelle deliberazioni, per la parziale bonifica, ma secondo
quella accezione...
(nuova interruzione del Consigliere Segretario Venturella,
fuori microfono)
... se non è, provveda lei a correggere!
Il progetto iniziale, affidato con deliberazione della Giunta
regionale n. 5823 del 8 agosto 1986, è stato redatto dal Prof.
Giordano Urbini dell'Università di Pavia e dall'ing. Luciano
Ziviani nel gennaio 1987. Gli interventi riguardavano la messa in
sicurezza della discarica di Brissogne e la parziale bonifica e
messa in sicurezza della discarica di Quart, ubicate in un'area
compresa tra i territori di Quart e Brissogne. Tale intervento si
rendeva ancor più necessario a seguito della prevista realizzazione
in un'area di un tronco del sistema tangenziale di Aosta, per cui
bisognava provvedere anche in funzione di queste infrastrutture.
Ripeto: gli interventi di progetto prevedevano quella che lei
chiama la bonifica - e che, secondo me, era una semplice rimozione
dei rifiuti esistenti - della discarica di Quart mediante lo
spostamento di una quota parte dei rifiuti presenti in tale
discarica non controllata (allora si chiamava deposito di tipo I),
di volumetria pari a 160.000-180.000 metri cubi (cosa che generava
un cumulo affiorante per circa 3-4 m fuori terra ed interrato a
profondità di circa 4-6 metri) e l'abbancamento di una parte degli
stessi, valutati in circa 110.000 metri cubi, nella discarica non
controllata esistente in Comune di Brissogne (cosiddetto "deposito
II"), quindi lei vede che quello che lì è definito bonifica questo
non era, ma era una semplice operazione di spostamento di rifiuti
dal deposito I al deposito II. In questo deposito c'erano allora
solo 60.000 metri cubi di rifiuti, ma il progetto prevedeva anche
la messa in sicurezza del deposito dove si andavano a depositare i
rifiuti. L'importo dei lavori progettati ammontava a nette lire
4.878.180.000. Questo importo era determinato, oltre che dagli
interventi che lei chiama parziale bonifica - come riportato nelle
deliberazioni, ma che di fatto erano uno spostamento di rifiuti - e
da quelli di messa in sicurezza e recupero ambientale, dalla
necessità di eseguire le opere di presidio ambientale (rete di
raccolta del biogas) e di servizio (rete di irrigazione) per i
cumuli di terra: questo era stato imposto introdotte dalle nuove
disposizioni nazionali tecniche. Successivamente l'Amministrazione
regionale decideva di procedere all'appalto dei lavori e richiedeva
la redazione di uno stralcio funzionale del progetto originario,
avendo deciso di rinviare ad una fase immediatamente successiva la
realizzazione dei presidi ambientali, quali la rete di raccolta e
trasporto del biogas, e delle opere di servizio, quali la rete di
irrigazione: questo era dovuto alla necessità di portare i rifiuti
che arrivavano da tutta la Valle, perché ormai si erano chiuse
tutte le discariche sul territorio regionale. Il progetto, redatto
nel febbraio 1988, individuava in nette lire 4.156.933.000
l'importo dei lavori da realizzare a stralcio. Il progetto è stato
approvato con deliberazione della Giunta del 1988 che lei ha potuto
vedere. I lavori sono stati aggiudicati con deliberazione di Giunta
- e vengo ad una risposta precisa a una sua domanda - del 9
dicembre 1988 al raggruppamento Follioley-IVIES, con il ribasso
d'asta del 36,77%, quindi per un importo netto di lire
2.628.428.735. Dal dicembre 1988 all'ottobre 1989 si verificava
un'interruzione delle procedure di affidamento definitivo dei
lavori, legata in parte alle inchieste in corso sulle procedure di
appalto, che non permise di dar corso alla consegna immediata dei
lavori.
A costruzione completata, il Centro regionale di trattamento dei
rifiuti di Brissogne venne avviato nel settembre 1989, fino a tale
data si rese necessaria la prosecuzione della coltivazione della
discarica non controllata di Brissogne, con conseguente saturazione
della stessa, perché non c'erano più luoghi in Valle dove portare i
rifiuti e i rifiuti dovevano andare lì indipendentemente dal fatto
che i lavori fossero stati non aggiudicati o l'aggiudicazione
sospesa, la discarica non controllata di Brissogne rappresentava
infatti l'unico punto di riferimento per il conferimento di
rifiuti, oltre a quella di Pontey. Ne derivò che il deposito di
Brissogne, che nel gennaio 1987 conteneva circa 60.000 metri cubi
di rifiuti, a seguito della prosecuzione dell'esercizio, nel
settembre 1989 era stato colmato fino a raggiungere circa
230.000-240.000 metri cubi. In seguito a questa situazione, non
essendo più possibile smaltire la quota parte di rifiuti derivanti
dalla bonifica della discarica di Quart - il famoso deposito I -
nel sito non controllato di Brissogne, l'Amministrazione regionale
disponeva una revisione completa del progetto e richiedeva la
progettazione della nuova discarica controllata di 2° lotto,
destinata a ricevere la quota parte di rifiuti derivanti dallo
spostamento che lei chiama bonifica della discarica di Quart, ciò
in quanto nel 1° lotto erano già state avviate le attività di
coltivazione essendo nel frattempo stati chiusi tutti i depositi di
rifiuti della regione. La Regione disponeva inoltre la revisione
del progetto di bonifica della discarica di Quart, anche alla luce
della configurazione del nuovo tracciato autostradale, che avrebbe
consentito una quasi totale ricollocazione in loco dei rifiuti, con
la possibilità quindi di limitare il trasferimento nella nuova
discarica controllata di 2° lotto dei soli rifiuti eccedenti. La
variante progettuale veniva consegnata alla Regione ad ottobre
1989. Il progetto di variante prevedeva l'esecuzione dei seguenti
interventi: discarica di Brissogne (deposito II), messa in
sicurezza e recupero ambientale del corpo discarica mediante
regolarizzazione delle scarpate dei versanti e costruzione di tutti
i presidi ambientali necessari (rete di raccolta e trasporto
biogas) e di tutti i servizi (rete di irrigazione); costruzione del
2° lotto di discarica controllata, in conformità ai nuovi criteri
costruttivi previsti dalle disposizioni di legge; discarica di
Quart (deposito I), ricollocazione per quanto possibile in sito dei
rifiuti e abbancamento dei rifiuti eccedenti nella nuova discarica
controllata di 2° lotto da realizzare presso il Centro regionale di
trattamento di Brissogne. L'importo dei lavori a seguito della
variante è risultato pari a netti 4,692 miliardi di lire di cui
2,647 miliardi per la realizzazione della nuova discarica e 2,045
miliardi per le opere restanti. I lavori sono stati consegnati in
data 13 ottobre 1989, sono stati eseguiti tra l'ottobre 1989 e il
dicembre 1991.
Nel gennaio 1990 è stata predisposta, su richiesta
dell'Amministrazione regionale, la perizia di variante n. 2, senza
costi aggiuntivi. Tale perizia merita di essere citata perché venne
predisposta in quanto, a seguito della presentazione del progetto
definitivo dell'autostrada, il deposito di Quart risultava solo
parzialmente interessato dal tracciato; fu così possibile prevedere
l'asportazione dei soli rifiuti interferenti con il nuovo tracciato
autostradale e la ricollocazione degli stessi nel corpo principale
della discarica medesima visibile all'interno dell'attuale svincolo
di ingresso all'autostrada; di conseguenza, l'intervento progettato
assunse la configurazione di una messa in sicurezza e non più di
una bonifica neanche di spostamento dei rifiuti, sia pur limitata,
come già detto... nemmeno più bonifica come chiamata nella
deliberazione venne fatta.
Nel marzo 1991 è stata redatta la perizia di variante n. 3,
senza costi aggiuntivi per l'Amministrazione, che ha permesso,
oltre all'esecuzione di altri interventi migliorativi, grazie alle
economie di spesa derivanti dalla contabilità dei lavori, di
impermeabilizzare con un sistema innovativo, costituito da un telo
ruvido in polietilene ad alta densità, il versante nord della
discarica non controllata di Brissogne. Tale opera, tra l'altro, è
quella che consentirà di realizzare la futura discarica controllata
di IV° lotto in appoggio alla vecchia discarica di Brissogne, posta
in sicurezza a suo tempo. I lavori si sono conclusi in data 7
dicembre 1991. L'importo complessivo netto dei lavori
contabilizzati è risultato pari a 3,910 miliardi di lire, così come
risulta dallo stato finale dei lavori, quindi con un consistente
risparmio rispetto all'importo stanziato a seguito di perizia di
variante e suppletiva n. 1 (risparmio pari a circa lire
782.000.000). Con tale somma si sono potuti quindi realizzare sia i
lavori di costruzione della discarica di 2° lotto (con un costo di
circa nette lire 2.845.000.000), che le opere di messa in sicurezza
e recupero ambientale delle discariche di Quart e Brissogne (con un
costo di circa netti 1,065 miliardi).
Per quanto concerne le spese di progettazione, direzione lavori,
sono state complessivamente liquidate ai professionisti incaricati
nette lire 432.582.260. Ne deriva, quindi, che gli interventi
realizzati a suo tempo sono inequivocabilmente interventi di messa
in sicurezza e di recupero ambientale e non già, come capziosamente
riferito dagli interpellanti, opere di bonifica, al massimo di
spostamento dei rifiuti. D'altra parte dove avrebbero potuto essere
collocati, a parere degli interpellanti, quantitativi così
imponenti di rifiuti se si fosse dovuto procedere alla bonifica dei
siti? Perché bonifica come intendiamo noi significa prendere questi
rifiuti e portarli tutti via, magari in Campania che lì sanno come
si fa... Non potendo rimuovere i rifiuti, è stata decisa l'adozione
di iniziative finalizzate ad un corretto contenimento degli
impatti, nel rispetto degli indirizzi fissati dalle normative di
legge vigenti, pur nella consapevolezza che il permanere di
depositi anche interrati a profondità rilevanti avrebbe comportato
per un certo periodo di tempo l'obbligo di porre sotto costante
controllo l'intero sito.
La Regione, ben consapevole della situazione ambientale del
sito, ha avviato immediatamente dopo la conclusione dei lavori di
messa in sicurezza e recupero ambientale, fin dal 1989 una costante
attività di monitoraggio delle falde, attività che attualmente
svolge regolarmente l'ARPA. Per quanto concerne quindi la volontà o
meno di affidare un'indagine specifica all'ARPA per studiare la
contaminazione rilevata, ribadisco che il monitoraggio della falda
dell'intera area sopraindicata è già in corso sin dal 1989. La
contaminazione è, come relaziona regolarmente l'ARPA nei suoi
rapporti trimestrali, di natura organica e non chimica, non
riconducibile nel modo più assoluto alle nuove discariche
controllate realizzate a servizio del centro regionale, ma è
conseguenza dei depositi non controllati di rifiuti nelle aree a
confine fra i Comuni di Quart e Brissogne presenti sin dal 2°
dopoguerra. Anche la nuova indagine ambientale attivata da oltre un
anno da parte dell'ARPA e del Politecnico di Torino, nell'ambito di
un programma generale di caratterizzazione delle acque superficiali
e sotterranee della piana di Aosta, ha confermato tale problema, ma
sempre nei livelli storicamente rilevati e conferma l'esclusione di
contaminazioni derivanti dalla presenza delle discariche
controllate.
Presidente
- La parola al Consigliere Segretario
Venturella.
Venturella (Arc-VA)
- La sua risposta non ci soddisfa
affatto perché non corrisponde a ciò che ci hanno detto in
Commissione, perché rimane l'indeterminatezza di quale discarica
volete smontare e bruciare per l'inceneritore, perché alla
popolazione lei e il suo Presidente andate a dire che smonterete la
discarica di Brissogne perché quella contamina la falda e invece
non è vero. Il prof. Cossu, quando parla nella relazione di
contaminazione, parla di discarica di Brissogne; allora voi, prima
di dare l'incarico, dovevate spiegare al prof. Cossu che esistono
diverse aree, diversi siti e diversi Comuni su cui proprio lei ha
detto che sono intervenuti dei depositi, perché non corrisponde
alla realtà. Prima ci dite che no... la discarica di Brissogne...
sto parlando di quella gestita da "Valeco", quella controllata...
ecco il prof. Cossu su questa discarica dice che, nonostante sia
controllata, provoca e provocherà sempre più dei problemi, ce lo ha
detto in Commissione! Vi dovete mettere d'accordo allora: un conto
è ciò che dice il prof. Cossu, altro è ciò che dice lei. Vi sono
delle notizie che cozzano le une con le altre, questo perché?
Perché l'indeterminatezza del sito e dell'area individuate per la
bonifica sono il problema in questa situazione, perché, da una
parte, alla popolazione dite che è la discarica controllata di
Brissogne che provoca contaminazione; da un'altra parte, in
Commissione dite che è sì la discarica di Brissogne che provocherà
contaminazione, qui in Consiglio - stanati con la domanda: ma
diteci quali sono le aree - dite che non è questa, sono le
discariche vecchie, quelle che erano utilizzate negli anni '60 e
raccontate delle cose che sono parzialmente confermate dallo
studio. Anche perché lei non c'era, Assessore, ma il dott. Ziviani,
recuperando una risposta mal data dal prof. Cossu in Commissione,
ha detto che la contaminazione proveniva dalle aree di Quart e
Brissogne e non dalla discarica di Brissogne, quella gestita da
"Valeco"; allora vi dovete mettere d'accordo! Qui denuncio il fatto
che non avete ancora voi le idee chiare su cosa contamina, su cosa
bisogna andare a bonificare per risolvere questo problema della
contaminazione della falda; questa è la cosa grave, che c'è ancora
questa indeterminatezza e questa non conoscenza da parte
dell'Assessorato su quali aree si deve intervenire, perché, se uno
prende lo studio "Cossu", non c'è scritto nulla, c'è scritto:
"discarica di Brissogne"
.
Le vorrei poi dire un'altra cosa: lei ha detto che l'ARPA
conduce dal 1989 il monitoraggio, mi chiedo da quando è costituita
l'ARPA, dal 1989? Non mi pare. Di solito lei è molto preciso nelle
sue risposte, ma dal 1989 l'ARPA? Comunque... se vi sono già questi
studi, che bisogno c'è di incaricare degli esperti di fuori? Se
tutto è già sotto controllo, perché spendere 750mila euro per
incarichi professionali all'esterno? Il Consiglio le aveva chiesto
di studiare approfonditamente, ma se era tutto sotto controllo,
c'era bisogno di spendere 1,5 miliardi di lire per sapere cose che
già l'ARPA sapeva dal 1989?
Sull'intervento di bonifica... che lei continua a dire che non
vi è bonifica secondo il decreto legislativo n. 152/2006, è chiaro
anche perché la bonifica è stata fatta nel 1989, dire che non c'è
bonifica perché ciò che viene definito nel 2006... ma bisognerebbe
essere dei maghi per dire che l'Assessore Fosson pensava alla
bonifica così come l'hanno pensata i funzionari ministeriali nel
2005-2006 per poi farvi fare la parte quarta della bonifica delle
aree! Io però le vorrei leggere, Assessore, ciò che è scritto nella
deliberazione che credo e spero sia stato fatto, altrimenti vuol
dire che c'è un altro problema, ovvero si scrive una cosa e se ne
fa un'altra. Le leggo la deliberazione del luglio 1987: la n. 6612,
cosa dice? Informa il suo predecessore che
"l'intervento di
bonifica..."
- né parziale, né messa in sicurezza, ma è
scritto: "bonifica", io non posso inventarmi il sinonimo perché a
lei non piace -
"... consiste
nella rimozione integrale
dei rifiuti depositati fino ad una quota pari a meno 1,50 dal piano
di campagna nel trasferimento di tali rifiuti nella discarica,
previa sistemazione e costruzione di argini di contenimento, nella
completa ricopertura, nella sistemazione dell'area sita nel Comune
con l'intervento di ripristino del terreno limoso e vegetale"
.
Lei me lo insegna... era sotto il terreno limoso e vegetale, sopra
c'erano interventi di ricopertura con materiale inerte, è
diverso!
Le leggo un altro riferimento in una deliberazione successiva a
questa, del 15 aprile 1988, quando si parlava di bonifica e
sistemazione finale della discarica dei rifiuti solidi urbani a
Brissogne e si faceva una convenzione fra la Regione e l'impresa
"Maddalena", le leggo una parte della convenzione:
"La Regione
Valle d'Aosta ha programmato una serie di interventi di
sistemazione e di bonifica di aree limitrofe destinate in passato a
depositi di rifiuti inerti o rifiuti solidi urbani, comportante la
rimozione di detti materiali ed il loro trasferimento nella
discarica di Brissogne, gestito dall'impresa, provvedendo a tal
fine a redigere un idoneo progetto regionale di bonifica delle aree
di discarica di rifiuti solidi urbani siti nei Comuni di Quart e
Brissogne..."
. Hanno preso tutte le aree e le hanno bonificate,
ma "bonificate" a quel tempo voleva dire rimuovere i rifiuti,
ricoprirli sotto e sopra. Rimane quindi indeterminato il punto da
dove partite: non sapete neanche voi da quale area prendere i
rifiuti per bruciarli.
