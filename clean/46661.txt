Classificazione
CONSIGLIO REGIONALE
Attività consiliare d'aula



Oggetto del Consiglio n. 3047 del 20 dicembre 2023 - Resoconto
OBJET N° 3047/XVI - Communications du Président du
Conseil.
Bertin (Presidente) -
Alla presenza di 31 Consiglieri,
iniziamo i lavori del Consiglio regionale di oggi. Punto n. 1
all'ordine del giorno.
In apertura di questo Consiglio, voglio ricordare che ieri,
martedì 19 dicembre, ricorreva l'80° anniversario della
Dichiarazione dei rappresentanti delle popolazioni alpine, firmata
a Chivasso.
La Carta di Chivasso, nella sua brevità e chiarezza espositiva,
80 anni fa indicava la strada da percorrere per uscire
dall'oppressione politica, dalla rovina economica, dalla
distruzione della cultura locale causata dallo Stato fascista, dal
regime fascista e la identificava nel federalismo e
nell'Europa.
I firmatari della dichiarazione, uomini legati alla Resistenza,
avevano individuato nel federalismo, nell'autonomia e nell'Europa
la forma politico-istituzionale che meglio coniugava la
salvaguardia dei diritti fondamentali con lo sviluppo
socio-economico delle comunità alpine, all'epoca a rischio di
marginalizzazione.
Un testo che conserva tuttora la sua grande attualità, fautore
ante litteram, tra l'altro, di uno sviluppo autenticamente
sostenibile che guarda alle generazioni future, un approccio che
dobbiamo fare nostro.
Il 19 dicembre, la Giunta ha presentato un disegno di legge in
materia di centralizzazione delle funzioni di committenza e altre
disposizioni in materia di contratti pubblici.
La Conferenza dei Capigruppo, nella riunione di ieri, ha
stabilito l'abbinamento dei punti all'ordine del giorno 5.01 e 5.02
(question time), 11 e 31 (Isiltp Verrès), 13 e 36 (distributori
metano). I punti 41 e 47 sono stati ritirati.
Vi comunico che la Consigliera del Comune di Donnas, Anna
Jacquemet, è stata nominata nella Consulta regionale per le pari
opportunità in rappresentanza degli enti locali, a seguito delle
dimissioni di Francesca Farinella, Consigliera del Comune di
Ayas.
Infine vi segnalo che è stata pubblicata su Apple Store l'App
ConsiglioValle.tv che permetterà una fruizione delle dirette del
Consiglio dai dispositivi Apple.
Lucianaz (RV) -
Grazie, Presidente, per
quest'introduzione, in ricordo della carta di Chivasso.
Devo dire che abbiamo avuto una vera "Abbuffata" di conferenze
in questo periodo, alcune interessanti, alcune meno, personalmente
ho molto apprezzato quella di Valsavarenche, sia per i contenuti
sia per la dinamica di quell'incontro.
Proprio per ricordare i principi che sono alla base della
dichiarazione di Chivasso, oggi - visto che ci avviciniamo al
Natale e tutti quanti andremo a mangiare al caldo il panettone
nella nostra casa e con i nostri familiari - voglio ricordare il
genocidio che è in atto in questo periodo in un'altra parte del
mondo in quanto stiamo assistendo direttamente, con il servizio di
telecamere e di giornalisti, allo sterminio di una popolazione.
Io non so se la volontà sia quella di eliminarli dalla terra o
di disperderli nel mondo e non ho gli elementi per condannare o
giustificare un certo atteggiamento militaresco, però quello che è
certo è che abbiamo decine di giornalisti uccisi e medici - mentre
stanno curando bambini distrutti, menomati - anche loro uccisi da
bombe che vengono gettate in una città abitata, con tutti i civili
che sono all'interno.
Tutto questo lo dico perché in questo Consiglio comunque si
ricordi almeno che siamo cittadini del mondo e che questi fatti non
dovrebbero accadere.
Mi fermo qui e grazie ancora per il ricordo della dichiarazione
delle popolazioni alpine.
Presidente -
Consigliere Lavy, a lei la parola.
Lavy (LEGA VDA) -
Grazie per il ricordo di questa
dichiarazione che è una pietra miliare nella storia dal dopoguerra-
allora si era ancora in guerra - fino a oggi, proprio perché è
stata una carta concepita in un momento in cui non era ancora
chiaro quale fosse il futuro dello Stato italiano, tanto meno
dell'Europa, proprio perché la guerra era ancora in corso, c'era
già stato un cambiamento con la battaglia di Kursk e l'entrata
degli Americani, quindi qualcuno poteva già capire in quale
direzione si poteva andare, però era un'opera coraggiosa di unirsi,
in quanto rappresentanti delle popolazioni alpine, per parlare del
futuro, dei propri enti che poi dopo sarebbero diventati anche
delle Regioni, dello Stato italiano e dell'Europa tutta.
Abbiamo una grande fortuna, perché questa carta è stata
commentata da uno dei principali protagonisti...
Presidente -
Sospendiamo un attimo.
La seduta è sospesa dalle ore 09:14 alle ore 09:37.
Bertin (Presidente) -
Possiamo riprendere. Abbiamo
sospeso brevemente per un malore di un dipendente del Consiglio che
fortunatamente si è ripreso.
Consigliere Lavy, a lei la parola.
Lavy (LEGA VDA) -
Faccio solo un augurio a Ermes.
Stavo parlando della dichiarazione di Chivasso, un'opera
centrale per la Valle d'Aosta e per tutti i popoli alpini e stavo
dicendo che abbiamo la fortuna di avere un commento alla stessa
dichiarazione di Chivasso, fatto da una persona che ha partecipato
ai lavori della stessa: Émile Chanoux, che tornò da Chivasso a
quanto pare non così contento, però nel suo "Federalismo e
autonomie" traccia un po' una linea del perché si sia arrivati a
questa dichiarazione di Chivasso ed è interessante capire come
nello scritto di Chanoux si valuti come il Fascismo fosse solamente
l'ultimo stadio di una degenerazione di quello che poi cominciò con
lo Stato italiano, per cui un annullamento delle varie identità
nella penisola, in questo caso maggiormente in Valle d'Aosta,
l'attacco dal punto di vista linguistico, la colonizzazione dello
Stato italiano tramite l'industrializzazione, tramite l'invio delle
cosiddette "Maestrine" nei nostri villaggi, nelle scuole di
villaggio, per italianizzare e colonizzare i Valdostani.
Ci sono alcuni passaggi di quello che scrive Chanoux che sono
molto interessanti in merito a questa dichiarazione di Chivasso,
per esempio: l'Alpe si spopola perché gli uomini dell'Alpe si
lasciano sedurre dal miraggio della città, attraverso gli esempi
degli insegnanti e dei villeggianti e perché nessuno ormai insegna
loro a migliorare le proprie condizioni di vita senza rinnegare il
passato della loro gente e la terra degli avi.
Riflessioni del tutto attuali, che fanno capire come comunque ci
sia un problema anche oggi, perché, sempre riprendendo un altro
passaggio, le varie montagne sono svuotate dalla loro identità
culturale e linguistica.
Oggi vediamo che le valli valdostane, non solo montane, sono
svuotate e basta, per cui si deve fare anche una riflessione di
quello che si è portato avanti di questa dichiarazione di Chivasso,
che garantiva tutta una serie di libertà anche prettamente
linguistiche ai territori montani, libertà che purtroppo nel tempo
si sono perse, basti pensare alle lingue minoritarie.
Chanoux descrive questo passaggio in maniera molto bella: "La
lingua di un individuo, quella che parla dell'intimità della
famiglia, quella che impara nelle braccia materne, quella con la
quale dice le cose più dolce e più intime, quella è veramente la
sua lingua; quell'altra, quella che serve nei rapporti con gli
estranei, non è la sua lingua. Un uomo ha quindi la sua lingua, ne
parla un'altra, ne può parlare diverse".
Tutte riflessioni che devono far capire come, in realtà, degli
aspetti presenti in questa carta ormai purtroppo rimanga ben poco,
o meglio, sia stato attuato ben poco, perché lo vediamo nei nostri
villaggi e nei nostri Comuni: le famiglie che magari sanno il
francoprovenzale, il titsch e il töitschu, parlano in italiano ai
loro figli.
C'è una questione per cui questi principi sono rimasti molto
spesso, troppo spesso, solamente sulla carta, e poi nella realtà
tutto è il contrario.
Per quanto riguarda anche l'Unione Europea, Chanoux analizza
alcuni aspetti di questa Carta, che va veramente al di là della
Valle d'Aosta e delle popolazioni alpine, Chanoux diceva: "Un
regime federale sul tipo svizzero è garanzia di questo reciproco
rispetto nell'interno degli Stati e nell'interno del Continente
europeo, così i piccoli popoli delle Alpi, così simili alla
Svizzera, sentono questa loro missione più alta, di richiamare
popoli maggiori a queste verità di pace e tolleranza".
Oggi l'Unione Europea tutto è fuorché la realizzazione di queste
parole, e lo vediamo dall'atteggiamento che l'Unione Europea ha
avuto verso la Catalogna e su tutti gli altri piccoli popoli che
comunque reclamano una libertà.
Una Carta che deve far riflettere sulla sua nascita, sulla sua
attuazione o parziale attuazione - in gran parte non lo è stata -
che deve essere veramente una linea e una speranza verso il futuro
per garantire non solo alla Valle d'Aosta e alle popolazioni
alpine, ma pure allo Stato italiano ma soprattutto nell'ambito
europeo, veramente una maggiore equità, dignità e attenzione verso
i piccoli popoli che sono, in realtà, la ricchezza del nostro
continente.
Presidente -
Consigliera Minelli, ne ha facoltà.
Minelli (PCP) -
L'incontro
di Chivasso e la
dichiarazione dei rappresentanti delle Vallate alpine che ne è
scaturita sono stati effettivamente un momento d'estrema importanza
nella storia politica e istituzionale valdostana.
Credo sia giusto ricordare che l'incontro avvenne fra due nuclei
di due vallate alpine che avevano in comune la ricerca di un nuovo
assetto dello Stato che doveva nascere dopo vent'anni di dittatura
e centralizzazione fascista. Da una parte la Val Pellice,
soprattutto con il nucleo dei valdesi di Torre Pellice, dall'altra
la Valle d'Aosta.
Non a caso l'incontro si tenne a casa di un Valdese che abitava
a Chivasso, il geometra Pons.
Fu un incontro ben preparato, con delle bozze di documento
esaminate preventivamente, su cui a Chivasso si fecero le ultime
correzioni e l'approvazione, non si trattò di un'iniziativa
estemporanea.
Un ruolo molto importante lo ebbe il Partito d'Azione, che
proprio a Torre Pellice aveva insediato il suo esecutivo nazionale
e che da due anni aveva posto al centro della sua azione la
prospettiva di un nuovo Stato e di una nuova Europa, come delineato
fin dal 1941 dal Manifesto di Ventotene "Per un'Europa libera e
unita" di Altiero Spinelli.
La Carta di Chivasso fu il frutto di un lavoro di elaborazione
che si stava facendo all'interno di vari gruppi antifascisti e che
trovò un valido interlocutore in Valle d'Aosta proprio in Émile
Chanoux.
Non è difficile immaginare con quale entusiasmo e con quali
speranze Chanoux abbia partecipato all'incontro di Chivasso, certo
è che il suo giudizio fu complessivamente positivo, tanto che
proprio per commentare la dichiarazione, scrisse il suo più
importante e ampio testo politico: "Federalismo e autonomie",
pubblicato dopo la sua morte nei quaderni dell'Italia Libera a cura
del Partito d'Azione.
C'era un nuovo mondo da costruire, un'indipendenza di tipo
cantonale da conquistare, un'economia alpina da rilanciare e
Chanoux s'impegnò convintamente in tale azione.
Giusto quindi valorizzare e ricordare quel momento storico, come
è stato fatto in questi giorni.
Permettetemi però di fare anche una riflessione d'attualità: se
provassimo a guardare con gli occhi di Chanoux la Valle d'Aosta di
80 anni dopo quel 19 dicembre 1943, cosa si potrebbe dire? Che va
tutto bene o si potrebbe fare di meglio?
Non mi riferisco particolarmente all'attuale situazione
politica, ma ai 75 anni di autonomia, di possibilità di
autogoverno. L'abbiamo utilizzata nel migliore dei modi?
In "Federalismo e autonomie" c'è un accenno, a pag. 42, alla
grossa speculazione di Cervinia, eppure si era soltanto agli
inizi.
Se Chanoux vedesse oggi l'urbanizzazione selvaggia che c'è stata
a Cervinia, cosa direbbe? Scriverebbe un elogio del buon governo
del territorio valdostano?
In "Federalismo e autonomie" c'è grande attenzione alla
questione delle concessioni idroelettriche, ma, se Chanoux sapesse
che dopo 75 anni di Statuto la Valle d'Aosta non ha ancora una
norma d'attuazione dello Statuto per disciplinare autonomamente le
concessioni idroelettriche, cosa dovrebbe pensare?
E potrebbe concordare sulla scelta della Valle d'Aosta di
lasciarsi inondare dai TIR fino ad arrivare a situazioni
parossistiche?
Chanoux, che era figlio di un guardiacaccia di Valsavarenche,
che cosa potrebbe mai pensare di progetti come quello del Vallone
di Cime Bianche, cioè la devastazione di un vallone di alto valore
naturalistico per incrementare un carosello d'impianti a fune a mo'
di luna park.
Campeggia sulla parete di quest'aula la frase di Chanoux: "Il y
a des peuples qui sont comme des flambeaux", riferito
originariamente alla Svizzera da lui considerata un esempio di
democrazia e partecipazione, dove è il popolo che decide, e
principalmente lo fa attraverso il referendum.
Come si concilia questa visione con un Consiglio regionale che
nega la possibilità di un referendum consultivo?
Ci sarebbero altre cose da dire, ci sono delle domande che,
secondo me, bisogna porsi, ma i tempi sono limitati.
Credo comunque di aver espresso l'importanza di sottolineare
l'80esimo anniversario della dichiarazione di Chivasso ma anche il
dovere che abbiamo di fare una riflessione sullo stato
dell'autonomia valdostana oggi e sulle scelte che sono state
compiute, che si compiono e che si compiranno.
Presidente -
Il Presidente della Regione ne ha
facoltà.
Testolin (UV) -
Je pensais intervenir mois aussi sur la
Déclaration de Chivasso dans mes communications, mais j'ai le
plaisir de le faire avec les communications du Président du
Conseil. Le 19 décembre 1943 dans la maison d'Edoardo Pons à
Chivasso, un groupe d'antifascistes - d'origines diverses : Vallée
d'Aoste, Valais, Vallée Vaudoise, et d'horizons politiques et
religieux différents - se réunit pour définir un projet d'autonomie
pour les communautés alpines dans le cadre d'une Italie fédérale et
républicaine sur une base régionale et cantonale : Émile Chanoux,
Ernesto Page, représentants de la Résistance valdôtaine, et Giorgio
Peyronel, Osvaldo Coïsson, Gustavo Malan et Mario Alberto Rollier,
représentants des Vallées Vaudoises. Ils étaient absents pendant la
réunion Lino Binel, arrêté par les fascistes, et Federico Chabod,
qui avait pourtant envoyé son texte préliminaire aux participants.
Quatre-vingt ans plus tard, nous avons consacré trois jours
d'études - et l'ont bien rappelé les Conseillers qui m'ont précédé
- et des réflexions à la Charte de Chivasso non seulement pour
célébrer sa centralité dans la pensée fédéraliste du XXème siècle,
mais surtout pour réaffirmer sa modernité. La charte - rédigée au
moment le plus sombre de l'histoire italienne et européenne, au
lendemain de l'Armistice et au début de la résistance et de la
lutte pour la libération du nazi-fascisme - relève encore son
regard propositif, le sens de l'identité et la confiance dans
l'avenir qui animaient les représentants des populations alpines,
alors comme aujourd'hui. Dans une période historique encore une
fois complexe pour l'Italie et pour l'Europe, la pensée idéale de
la Charte de Chivasso nous relève toute sa pertinence et nous
invite à redécouvrir ses principes et ses valeurs développés par
les peuples alpins qui, comme dit Chanoux, "portent en eux la
vérité et l'avenir" et qui, lu sous une perspective moderne, nous
montre encore le chemin à suivre pour combiner la protection des
droits fondamentaux de l'individu et le développement économique et
social des peuples et des communautés qui forment l'Europe. Pour
souligner l'importance et l'actualité de cette déclaration et des
principes qui la caractérisent, pendant la journée d'hier, 80 ans
plus tard, lors de la séance plénière du Sommet Grand Continent, en
cours en ces jours à Saint-Vincent et à Courmayeur, nous avons eu
le grand plaisir de remettre une copie de la Charte à tous les
participants au Sommet, aux représentants du monde politique,
académique et des entreprises. L'esprit valdôtain et l'identité
d'un peuple qui empreignent la déclaration deviennent ainsi un
élément d'actualité dans le contexte politique à niveau
européen.
Presidente -
Consigliere Aggravi ne ha facoltà.
Aggravi (RV) -
Anche io per dare un piccolo contributo,
come hanno fatto i colleghi, come ha fatto il Presidente, rispetto
a un anniversario importante.
Io penso che ognuno di noi abbia modi differenti di ricordare
eventi passati, importanti, e anche di rileggere delle
dichiarazioni, o comunque dei documenti e dei contenuti, che
sicuramente sono in parte figli di quel tempo - nella Carta di
Chivasso era presente quello che era il momento, c'era una volontà
di farsi riconoscere, di superare l'atteggiamento del "Roma doma",
come gli stessi dichiaranti lo rappresentano, quindi la volontà
omologatrice e soprattutto centralizzatrice di quel momento.
Tra l'altro ricordiamo anche che il '43 è un anno in cui non
erano ancora finite le cose, c'era ancora tanto sangue da scorrere
e tanti passaggi da fare.
Ognuno poi può anche, ricordando questi anniversari,
interpretare quello che può essere il pensiero di alcuni importanti
personaggi del passato, scritti del passato, sicuramente chiedersi
che cosa avrebbe detto oggi Émile Chanoux di tante cose ovviamente
è un esercizio che lascio ad altri colleghi, come lascio ad esempio
agli storici il giudizio negativo di alcuni rispetto a certe
assenze; cito l'assenza di Federico Chabod: qualcuno ci mette un
po' la fleur de la canaille, qualcun altro dice che non poteva
esserci. Io questo non lo posso sapere ed è giusto che siano gli
storici a fare il loro mestiere.
Non andrò quindi ad interpretare o a pensare quello che afferma
qualcuno, che oggi non è qui, che non ci può dare la sua
interpretazione autentica di quello che pensa; sicuramente un conto
è scrivere e dire certe cose, un altro è farle, perché tra il dire
e il fare c'è di mezzo tanta complicazione o, meglio, è un poco più
complicato.
Sicuramente nella carta di Chivasso ci sono degli elementi che
ci accomunano, come altri che ci differenziano; quello che secondo
me può rimanere - e io penso debba rimanere - è proprio questa
volontà di quei rappresentanti e, soprattutto, un certo modo di
pensare, di non subire delle forzate integrazioni, di non subire
delle forzate omologazioni, di non subire la volontà di altri,
anche con espressione violenta come fu all'epoca quella dei regimi
totalitari.
Ringrazio anche il Presidente di aver fatto un passaggio che mi
ha ricordato un pezzo della locution che ha fatto l'ami et
chevalier de l'autonomie Michel Barnier nel suo intervento, almeno
fino a quando ho potuto ascoltare, che ben rappresenta un passaggio
comune, tra l'altro di un rappresentante di una nazione, quella
francese, che è tutt'altro che federalista o comunque aperta alle
autonomie.
Barnier in un passaggio ha citato il Generale De Gaulle che
diceva: "Il futuro dell'integrazione europea dei popoli europei non
deve essere quello di intégrer des marrons dans la purée de
marrons", quindi non bisogna fare dell'integrazione una purée; io
adesso lo dico in maniera brutale ma è così. Non è
nell'omologazione delle varie differenze che è il futuro
dell'integrazione ma nel rispetto delle varie identità e delle
varie realtà. Da qui bisogna partire.
Uno degli spiriti che c'erano nella dichiarazione di Chivasso e
che ci dovrebbe anche essere oggi nel futuro non soltanto
dell'Italia ma anche dell'Europa è quello di non voler creare
qualcosa di nuovo omologando o comunque ripetendo l'errore, magari
anche non in maniera violenta, come fu per i regimi totalitari, ma
in maniera più subdola nel livellare tutto quello che è
diverso.
Invece io penso che nelle differenze ci possa essere
un'integrazione molto più forte, perché ovviamente la natura di
ognuno viene rispettata e può contribuire al futuro non soltanto,
ripeto, dell'Italia, ma anche dell'Europa, perché comunque oggi ci
muoviamo in un mondo molto più complesso ma non così diverso da
quello passato.
Presidente -
Al punto n. 2 all'ordine del giorno non ci
sono comunicazioni da parte del Presidente della Regione.
