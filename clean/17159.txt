Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 505 del 24 marzo 1999 - Resoconto
SÉANCE DU 24 MARS 1999 (APRÈS-MIDI)
OGGETTO N. 505/XI Campagna di informazione in merito ai reali
rischi di valanghe in Valle d'Aosta. (Interpellanza)
Interpellanza Visto l'allarme diffuso nei giorni scorsi da
giornali e televisioni nazionali circa il rischio, in questo
periodo, di valanghe sul territorio della nostra regione, allarme
generato, oltre che dalla tipologia delle condizioni climatiche,
anche e soprattutto dalla recente tragedia di Dailley;
Preso atto delle preoccupanti dichiarazioni di albergatori ed
operatori del settore turistico, secondo i quali, a seguito di tali
informazioni allarmistiche, le località sciistiche della nostra
regione sono state accuratamente evitate dai turisti e dagli
sportivi, sinceramente preoccupati dalle notizie riportanti
l'eventualità di valanghe e slavine anche a ridosso delle piste di
sci;
Considerato che la diffusione di notizie così allarmistiche ha
generato nell'opinione pubblica l'immagine di una Valle d'Aosta ad
alto "rischio valanga", in preda agli elementi scatenati e
incontrollabili della montagna; visione catastrofica, questa,
assolutamente non corrispondente al vero, che ha avuto come unico
risultato quello di scoraggiare chicchessia ad "avventurarsi" nelle
nostre località di montagna, e quindi ha prodotto ripercussioni
economiche non indifferenti al nostro mercato turistico;
i sottoscritti Consiglieri regionali
Interpellano
la Giunta regionale per sapere:
1) quali sono i suoi intendimenti circa quanto sopra riportato,
ovvero se ha già predisposto o se intende predisporre per
l'immediato futuro una opportuna campagna di corretta informazione
in merito ai reali rischi di valanghe in Valle d'Aosta e al modo
più appropriato per frequentare l'ambiente alpino, che circonda le
nostre località sciistiche e di alta quota;
2) se ritiene utile adoperarsi al fine di evitare che l'attuale
campagna di disinformazione in merito a quanto sopra debba
ripetersi negli anni a venire, costituendo un problema per tutti
gli operatori commerciali e turistici della nostra regione e in
caso di risposta affermativa come si intende operare.
F.to: Lanièce - Collé - Comé - Viérin M. - Marguerettaz
Président La parole au Conseiller Lanièce.
Lanièce (Aut) Una campagna stampa o meglio di comunicazione
pubblica per essere efficace deve rispondere ad almeno due
requisiti fondamentali: la sicura provenienza delle fonti di
informazione che la rendono possibile e l'esatta trascrizione dei
dati che tali fonti forniscono nonché il loro migliore utilizzo a
vantaggio dell'utente.
Nel caso della tempestiva, ma quanto mai inesatta campagna
divulgativa che i mezzi di informazione italiani hanno disposto
subito dopo la tragedia di Dailley, mi pare che almeno uno dei
suddetti requisiti sia stato completamente disatteso.
Mi spiego meglio: o i media hanno frainteso o trascurato i
bollettini che suppongo gli uffici di stampa della Regione e
l'Ufficio valanghe abbiano diffuso in quei giorni oppure i nostri
uffici regionali competenti - e questa sarebbe senz'altro l'ipotesi
peggiore - non hanno informato correttamente i comunicatori
pubblici ovvero i giornali, le televisioni e le radio che si sono
dati "un gran daffare" nel dipingere scenari apocalittici sulle
nostre montagne.
Mi chiedo altrimenti come avrebbero potuto molti giornalisti,
che sicuramente non si sono recati in Valle per constatare di
persona la reale situazione e hanno solamente potuto contare su
bollettini meteo e su altre testimonianze, scrivere e diffondere
notizie così allarmistiche che per fortuna non hanno trovato
conferma nei fatti, altrimenti oggi ci troveremmo a fare i conti
con tragedie peggiori di quella che purtroppo è successa nella
frazione di Morgex. Basti pensare ad alcuni articoli titolati:
"Morgex, frazione di Courmayeur" o altrimenti " Dailley, frazione
di Morgex, un avamposto turistico di Courmayeur" oppure "Morgex
(Courmayeur)", dove apparivano alcune dichiarazioni che non
c'entravano per nulla con la realtà. Penso ad alcuni telegiornali
nazionali che hanno indicato tutta la Valle d'Aosta come pericolosa
dal punto di vista delle valanghe, mentre in altre zone magari non
vi era nessuna indicazione e poi purtroppo anche lì si sono
verificate delle valanghe.
Mi rendo perfettamente conto che la sicurezza e la tutela della
salute pubblica vengono prima di ogni altra cosa, certo prima del
benessere economico dei nostri albergatori, ma qui ci si trova di
fronte alla situazione opposta. Diffondendo notizie inesatte su
eventi calamitosi impossibili non si è tutelata la sicurezza
pubblica, ma si è ottenuto un danno economico per i comprensori
sciistici e turistici della nostra Valle.
Questo è un fatto che, a prescindere dalle colpe soggettive, non
deve più ripetersi e per far sì che non si ripeta più questo fatto
riteniamo indispensabile fare due passi: il primo, quello di capire
dove è nato l'errore al fine di non ripeterlo più; il secondo,
quello di predisporre per il futuro i mezzi adatti a far fronte ad
una nuova emergenza di questo tipo.
Ecco perché riteniamo che fin d'ora sia necessario ipotizzare un
coordinamento più stretto fra gli Uffici stampa della Regione, la
Protezione civile, l'Ufficio valanghe.
Non credo che occorra spiegare qui che una valanga che cade, per
ipotesi, nella Val Ferret, non ha nulla a che vedere con le
condizioni climatiche di Gressoney ovvero se una zona specifica
della Valle può essere interessata ad un fenomeno franoso, non
necessariamente devono esserlo anche altre zone; eppure vi
ricorderete che dopo la tragedia capitata nella frazione di Morgex
più di una testata ha diffuso notizie circa il pericolo di recarsi
in qualunque zona della Valle d'Aosta, da Champoluc a Courmayeur
come se quella prima valanga fosse solo l'anticipo di chissà quali
smottamenti nevosi. Questo è un esempio di come una cattiva
informazione possa avere più di una ripercussione negativa.
Abbiamo letto in questi giorni le dichiarazioni a proposito dei
rappresentanti dell'ADAVA, ad esempio di Canepa: "La cattiva
informazione ci ha seriamente penalizzato, per due giorni certi
organi di stampa hanno detto che la zona di Courmayeur era molto
pericolosa e che era raggiungibile solo in elicottero, mentre la
viabilità stradale era stata interrotta solo per alcune ore. Si sta
ripetendo la stessa situazione dell'anno scorso quando i giornali
avevano scritto che l'enorme seracco delle Grandes Jorasses stava
per cadere su Courmayeur senza sapere che si trovava a circa 15
chilometri dal Paese. Bisogna far capire che la situazione di
pericolo è terminata, altrimenti rischiamo di far la fine della
costiera adriatica di qualche anno fa quando si disse che tutta la
zona era infestata dalle mucillagini, mentre in realtà c'erano
solamente alghe in alcuni tratti".
Queste sono state le dichiarazioni rese da Canepa. Altre
dichiarazioni sono state fatte da Piero Roullet, Presidente
dell'Associazione albergatori che ha evidenziato uno scollamento e
la mancanza di un portavoce cosa che ha penalizzato gli albergatori
e li ha resi incapaci di gestire la situazione, chiedendo una
serena ed approfondita riflessione per evitare il ripetersi in
futuro di situazioni analoghe e ponendo l'esigenza di un maggior
coordinamento per quanto riguarda la diffusione delle notizie.
Questo è un invito che rivolgiamo all'Assessore e alla Giunta
proprio perché gli episodi che prima ricordavo hanno comportato dei
danni economici notevoli in quanto la stampa nazionale ed estera su
questi fatti ha montato dei casi inesistenti, cioè ha trasformato
la nostra Regione in una zona pericolosissima, mentre il pericolo
c'era ma era limitato ad una determinata zona; occorre quindi che
l'Ufficio stampa della Giunta, che è sempre presente alle
manifestazioni, alle mostre, quando arrivano le squadre di calcio
di serie A, si mobiliti nel momento in cui purtroppo succedono
degli avvenimenti così gravi che possono avere delle ripercussioni
sulla nostra economia.
È vero che le disdette sono state limitate al 10 percento, sta
di fatto che si tratta pur sempre della difesa dei nostri interessi
e della divulgazione della verità.
Per questo motivo vogliamo conoscere con l'interpellanza gli
intendimenti della Giunta regionale in merito a questa situazione,
sperando che dalle parole dell'Assessore emerga la volontà di
cercare in un futuro, prendendo spunto dalla situazione che si è
verificata quest'anno e da quella delle Grandes Jorasses, di
coordinare meglio gli Uffici stampa in modo che esca un'unica
notizia e, nel caso in cui gli organi di informazione nazionali
diffondano delle notizie troppo allarmistiche o che "superino" la
realtà, di poter intervenire subito con una comunicazione ufficiale
per diffondere notizie corrispondenti alla realtà esistente in
Valle d'Aosta.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) È opportuno fare una considerazione
preliminare.
La recente tragedia che ha colpito la frazione di Dailley
purtroppo si è inserita in una situazione calamitosa ben più grave
in senso generale che ha interessato in modo veramente catastrofico
alcune località dell'arco alpino, in particolare le stazioni
sciistiche a noi vicine della Francia e soprattutto quelle
austriache. È stato quindi inevitabile l'allarmismo generale e la
conseguente diffusione di notizie che hanno creato preoccupazione
nell'opinione pubblica. Purtroppo alcuni mezzi di informazione non
hanno ripreso correttamente le notizie. Da parte dell'Ufficio
stampa della Presidenza della Giunta attraverso l'ANCI-ANSA e con
contatti diretti con i responsabili delle relazioni, si è cercato
di rettificare le informazioni non corrette e di fornire gli
elementi utili affinché fosse chiaro che la situazione in quel
momento in Valle d'Aosta era totalmente sotto controllo.
Abbiamo però appurato che sovente la fonte delle informazioni
sul pericolo di valanghe era il bollettino niveo meteorologico.
D'altro canto il bollettino niveo meteorologico è un bollettino che
viene diffuso non solo dalla Regione autonoma Valle d'Aosta, ma da
tutte le località dell'arco alpino su uno schema ben preciso.
È chiaro che a fronte di una situazione catastrofica come è
stata quella dell'Austria e parzialmente in Francia e anche in
Svizzera l'interesse degli organi di informazione era di andare a
leggere il bollettino che fra l'altro è diffuso anche su Internet.
Ora, questo bollettino non fa riferimento al pericolo di valanghe
nelle zone antropizzate, sulle piste di sci o sulle vie di
comunicazione, ma dà il pericolo di valanghe in senso lato,
valanghe che possono anche cadere in un burrone non
antropizzato.
La grande confusione è che si parla di grado del pericolo delle
valanghe che è un discorso di tipo generale e non è riferito nello
specifico alle stazioni sciistiche o alle arterie di collegamento o
peggio ancora alle zone antropizzate.
Nelle scorse settimane, comunque, in collaborazione con
l'Assessorato del turismo, l'Ufficio stampa della Presidenza della
Giunta e l'Assessorato dell'ambiente, territorio e opere pubbliche
da cui dipende questo bollettino, abbiamo provveduto ad inserire su
tale bollettino due commi, uno relativo alla situazione dei
comprensori sciistici, l'altro relativo alla situazione della
viabilità al fine di meglio precisare che, nonostante in alcune
zone della Valle ci possa essere un reale pericolo di caduta
valanghe, i comprensori sciistici erano e sono aperti e sicuri
perché su di essi la sicurezza è garantita dai singoli direttori di
pista e sulle strade c'è la percorribilità che è garantita
dall'assessorato e dalle amministrazioni locali.
Per quanto riguarda invece gli intendimenti che si vogliono
portare avanti per ovviare ad altre situazioni di disinformazione
in merito ai reali rischi di valanghe in Valle d'Aosta e per
cercare di fornire le notizie appropriate per frequentare
l'ambiente alpino, vogliamo annunciare come Giunta che da questa
settimana, in collaborazione con l'Ufficio stampa della Presidenza
della Giunta, verrà redatto un notiziario turistico settimanale
che, oltre ad essere un mezzo promozionale di tutto quanto si fa in
questo settore, potrà diventare utile strumento per dare al momento
opportuno le comunicazioni sulla situazione della neve o sul
pericolo valanghe. Il notiziario, se si presentasse la necessità -
mi riferisco ad altre eventuali situazioni di calamità -, potrebbe
quindi avere anche uscita quotidiana.
Per evitare di trovarci ancora coinvolti in una campagna di
disinformazione, stiamo mettendo a punto, in collaborazione con il
Dipartimento del sistema informativo della Presidenza della Giunta,
un progetto per installare sulle piste di sci delle telecamere
fisse collegate via internet che permettono di avere in tempo reale
la situazione sulle stazioni sciistiche e quindi evitare la
diffusione di notizie allarmistiche. Queste saranno delle
testimonianze oggettive che non potranno essere smentite perché
saranno su internet.
È opportuno fare un'ultima considerazione. Non dobbiamo
dimenticare che viviamo in una regione di montagna, che con
elementi come le valanghe dobbiamo imparare a convivere, evitando
di alimentare allarmismi oppure cogliere l'occasione per fare del
vittimismo, perché sulle disdette da una verifica che è stata fatta
puntuale dall'Assessore risulta che il fenomeno era ridotto ai
minimi termini, soprattutto quando questo tipo di fenomeno non
riguarda le zone antropizzate oppure piste o collegamenti viari,
che possono essere fruibili solo che dopo tutti gli accertamenti
sulla sicurezza che già sono previsti, sono stati fatti.
In conclusione, come già detto, saranno fatti tutti gli sforzi
possibili - in questo senso possiamo accogliere il suggerimento -
per migliorare ancora l'attuale organizzazione per l'informazione,
ma nulla potremo fare contro la malafede o la diffusione di notizie
parziali, imprecise o peggio ancora false.
Président La parole au Conseiller Lanièce.
Lanièce (Aut) Ringrazio l'Assessore per la risposta dalla quale
emerge la preoccupazione della Giunta regionale in merito a queste
campagne di disinformazione che sono avvenute non solo in
quest'occasione, ma anche in passato.
Proprio per evitare in futuro queste campagne di
disinformazione, l'Assessore ha annunciato che la Giunta regionale
sta mettendo in atto alcuni provvedimenti, fra cui il bollettino,
un notiziario settimanale e l'introduzione di telecamere sulle
piste; questo vuol dire che da parte della Giunta ci si è resi
conto che questa campagna di disinformazione può comportare delle
ripercussioni negative. L'Assessore ha detto che le disdette non
sono state numerose e anch'io nel mio intervento ho parlato del 10
percento; ovviamente i dati uno li interpreta come vuole, ma si
tratta comunque di cercare di evitare in futuro il verificarsi di
questa situazione. Era già successo per il seracco delle Grandes
Jorasses e si è ripetuto per la tragedia della frazione di Morgex,
quindi occorre un'iniziativa da parte della Regione per cercare di
tutelare la nostra Valle.
Le iniziative che ha presentato l'Assessore sono positive,
speriamo che vengano attuate al più presto in modo che non si possa
più verificare il ripetersi di certe situazioni che hanno lasciato
l'amaro in bocca a tutti i Valdostani.
Ringrazio e lo invito a mettere in pratica al più presto queste
nuove iniziative.
