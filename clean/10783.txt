Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1776 del 10 gennaio 1991 - Resoconto
OGGETTO N. 1776/IX - Approvazione del piano finanziario
relativo ai lavori di ampliamento e sistemazione della strada
regionale n. 36 di Saint-Barthélemy.
Presidente: Do lettura della proposta di deliberazione iscritta
al punto 32 dell’ordine del giorno.
IL CONSIGLIO
Premesso:
- che questa Amministrazione intende effettuare,
nell’ambito dei suoi programmi, un investimento di
lire 1.161.497.700
(unmiliardocentosessantunmilioniquat-trocentonovantasettemilasettecento)
destinato ai lavori di ampliamento e sistemazione della strada
regionale n. 36 di Saint-Barthélemy - tratto Marsan-Petit Fénis -
da finanziarsi mediante l’assunzione di un mutuo con
oneri totali a carico dello Stato;
- che l’articolo 4 del D.L. 2 marzo 1989, n. 65,
modificato dalla legge di conversione 26 aprile 1989, n. 155,
dispone che il Consiglio deve valutare non solo il costo
dell’investimento ma anche
l’incidenza finanziaria sui bilanci futuri sia degli
oneri di ammortamento che di quelli di gestione ed a tal fine deve
approvare il piano finanziario che costituisce presupposto di
legittimità sia per la deliberazione di approvazione del progetto,
sia per quella di assunzione del mutuo;
- che prima di sottoporre al Consiglio regionale le delibere di
approvazione del progetto e di assunzione del mutuo è necessario
approvare il piano finanziario nel quale si deve procedere, essendo
l’ammortamento del mutuo a carico dello Stato, al
solo accertamento delle spese di gestione e funzionamento cioè:
a) alla quantificazione delle risorse occorrenti per le spese
aggiuntive che l’Ente dovrà sostenere dal momento
dell’attivazione
dell’investimento;
b) alla determinazione, secondo quanto dispone la legge, delle
"effettive possibilità di pagamento" degli oneri predetti che deve
essere effettuata, per garantire la certezza che la legge esige,
individuando nel bilancio dell’esercizio in corso
gli stanziamenti relativi a spese per le quali è fin
d’ora prevista la possibilità, di operare
decurtazioni complessivamente corrispondenti agli oneri derivanti
dal nuovo investimento, valutando le utilità sociali che lo stesso
determinerà prioritarie rispetto a quelle realizzabili con gli
stanziamenti sui quali si prestabiliscono le decurtazioni.
Rilevato che sussisterà la possibilità di reintegrare, per
quanto risulterà effettivamente utile e possibile, gli stanziamenti
dei quali viene prestabilita la decurtazione, con le maggiori
entrate che si verificheranno negli esercizi futuri.
Vista la circolare della Cassa Depositi e Prestiti n. 1168 del
maggio 1989 per la parte relativa al piano finanziario relativo ai
nuovi investimenti.
Visto il piano finanziario predisposto:
a) dall’Assessorato regionale dei Lavori
Pubblici, per la determinazione degli oneri di funzionamento e
gestione preventivamente necessari, secondo i presumibili costi
vigenti al momento dell’attivazione
dell’opera;
b) dallo stesso Assessorato dei lavori Pubblici, con il concorso
degli uffici dell’Assessorato delle Finanze, per la
individuazione e valutazione delle possibili economie di
funzionamento dei servizi, parzialmente compensative delle maggiori
spese, che l’attivazione
dell’investimento potrà consentire;
c) dalla Giunta regionale, con il concorso
dell’Assessorato delle Finanze, per la
individuazione dei capitoli di bilancio del corrente esercizio sui
quali si prestabiliscono le decurtazioni che saranno effettuate dal
momento in cui si dovranno fronteggiare gli oneri di ammortamento e
gestione dell’investimento.
Dato atto:
- che le previsioni di spese di funzionamento e gestione
contenute nel piano sono state effettuate in valori monetari
costanti, per neutralizzare l’effetto del processo
inflattivo in atto;
- che l’Amministrazione assumerà nel corso del
corrente esercizio i provvedimenti necessari per la modifica dei
fattori che determinano le spese previste nei capitoli dei quali è
prevista la decurtazione;
- che l’Amministrazione si riserva di adottare
eventuali modifiche al piano finanziario che verrà approvato con il
presente atto, per adeguarlo ad eventuali diverse necessità
relative alle spese di funzionamento e gestione;
- che l’Amministrazione stessa si riserva di
integrare nei prossimi esercizi, per quanto risulterà utile, gli
stanziamenti da decurtare, con eventuali maggiori entrate che si
verificheranno in detti esercizi, ove la loro consistenza lo
consenta;
- visto il parere della II Commissione consiliare
permanente;
delibera
1°) di approvare il piano finanziario allegato A al presente
atto, relativo all’investimento
dell’importo di lire 1.161.497.700
(unmiliardocentosessantunmilioniquattro-centonovantasettemilasettecento)
per la realizzazione di sistemazioni stradali che forma parte
integrante e sostanziale del presente atto;
2°) di determinare secondo le indicazioni riportate nel quadro V
del piano finanziario i fabbisogni di risorse per
l’onere effettivo di ammortamento del mutuo e per le
spese di gestione e funzionamento dell’investimento
precisando:
a) che l’onere effettivo relativo
all’ammortamento del mutuo è a totale carico dello
Stato;
b) che l’onere annuo di gestione e funzionamento
è stabilito al netto delle economie ritenute conseguenti
all’attivazione
dell’investimento;
3°) di prestabilire, secondo le indicazioni contenute nel quadro
VI, i capitoli di spesa di parte corrente sui quali saranno operate
le decurtazioni delle risorse destinate ad integrare capitoli
esistenti od a costituire quelli di nuova previsione a mezzo dei
quali assicurare la copertura dai prossimi anni, secondo le
scadenze previste dal piano, degli oneri di cui al precedente
secondo comma;
4°) di stabilire che negli esercizi futuri, nei quali inizia il
carico sul bilancio dell’Ente degli oneri di cui al
punto 2°, allorché sarà possibile accertare le nuove entrate
derivanti dalla gestione dell’investimento, si
verificheranno comunque maggiori entrate o riduzioni di spese
correnti su altri capitoli, con provvedimento a quel momento
adottato saranno disposte le conseguenti previsioni e le variazioni
del piano finanziario, fermo restando l’obbligo di
assicurare comunque il finanziamento effettivo delle maggiori spese
correnti che saranno determinate dall’investimento,
senza che si determinino squilibri nel bilancio regionale;
5°) di disporre l’integrazione del piano
finanziario approvato con la presente deliberazione nel bilancio
pluriennale del corrente esercizio finanziario ed in quelli che
saranno approvati per i futuri esercizi, fino al secondo anno
successivo all’attivazione
dell’investimento, provvedendo di anno in anno agli
eventuali aggiornamenti necessari, ferme restando le garanzie di
copertura finanziaria degli oneri di cui al precedente punto
2°.
Allegato A
(...omissis...)
Presidente:
Ha chiesto la parola
l’Assessore ai Lavori pubblici, Martin; ne ha
facoltà.
Martin (ADP):
Con la deliberazione n. 1027/IX del 14
febbraio 1990 il Consiglio regionale aveva approvato
l’assunzione di un mutuo con la Cassa Depositi e
Prestiti per la costruzione di un tratto della strada regionale di
Saint-Barthélemy.
Nel maggio dello stesso anno, la Cassa Depositi e Prestiti, in
seguito alle nuove disposizioni entrate in vigore in data
posteriore alla domanda inoltrata dalla Regione, ci chiedeva
l’approvazione del piano finanziario, limitatamente
alle spese di gestione dell’opera da finanziare, e
l’adozione di una nuova deliberazione di assunzione
del mutuo da parte del Consiglio regionale.
Gli oggetti n. 32 e 33 sono pertanto relativi allo stesso
argomento: con il primo si propone al Consiglio regionale di
approvare il piano finanziario e con il secondo di approvare
l’assunzione - accompagnata dalla revoca della
precedente deliberazione dello stesso Consiglio - del mutuo di lire
1.161.497.700 che, come dicevo, è destinato alla costruzione del
tratto di strada regionale di Saint-Barthélemy che va da Marsan a
Petit-Fénis.
Presidente:
Se nessuno chiede la parola, pongo in
votazione la proposta di deliberazione della quale abbiamo dato
lettura.
Esito della votazione:
Presenti, votanti e favorevoli: 27
Il Consiglio approva all’unanimità.
***
