Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1571 del 26 gennaio 2011 - Resoconto
OGGETTO N. 1571/XIII - Interrogazione a risposta immediata:
"Modalità di assunzione di lavoratori con contratti a tempo
determinato da parte dell'Azienda USL della Valle d'Aosta".
Interrogazione a risposta immediata
Lette le dichiarazioni pubbliche del 15 gennaio scorso del
responsabile commerciale della sede di Aosta di Obiettivo lavoro,
agenzia di lavoro interinale, sig. Renzo Vailati, secondo le quali
"L'USL ci indica il nome e il cognome di chi dobbiamo assumere, una
modalità atipica che a volte ci mette in difficoltà", situazione
ritenuta dallo stesso Vailati "un caso anomalo nel modus operandi
della società";
Ricordato come la società Obiettivo Lavoro somministri
all'USL circa 350 lavoratori all'anno con contratti a tempo
determinato;
Viste le perplessità manifestate dallo stesso responsabile
sopraccitato, secondo cui il cliente di norma dovrebbe limitarsi a
chiedere all'agenzia di trovare un determinato numero di persone
per le mansioni richieste e rimettere all'agenzia la selezione e la
scelta;
i sottoscritti Consiglieri regionali
Chiedono
chi e in base a quali criteri indichi nomi e cognomi delle
persone da assumere da parte dell'USL della Valle d'Aosta.
F.to: Louvin - Bertin - Giuseppe Cerise - Chatrian - Patrizia
Morelli
Président
- La parole au Conseiller Louvin.
Louvin (ALPE)
- Grazie Presidente.
Qualche giorno fa, gli organi di stampa hanno dato risalto a
delle dichiarazioni - che hanno qualcosa di sorprendente - da parte
di responsabili dell'agenzia di lavoro interinale Obiettivo Lavoro,
che lavora in posizione di sostanziale monopolio nei confronti
dell'Unità sanitaria locale della Valle d'Aosta: stiamo parlando
della questione del cosiddetto "precariato", cioè dei lavoratori
interinali che ormai sono in numero di 354, a quanto ebbe a dirci
qualche mese fa l'Assessore alla sanità, e per i quali questo
funzionario ha testualmente dichiarato:
"l'USL ci indica nome e
cognome di chi dobbiamo assumere, una modalità atipica che a volte
ci mette in difficoltà e si tratta di un caso anomale nel modus
operandi della società"
. Pare anche a noi non essere una cosa
del tutto comune che ci si rivolga alle agenzie di lavoro
interinale, dando nomi e cognomi di persone da assumere.
Poiché la stessa società ha manifestato perplessità, poi in
parte ritrattate, ma con una ritrattazione che ha confermato questo
tipo di valutazioni, l'USL dovrebbe limitarsi - diceva il
responsabile di Obiettivo Lavoro - a chiedere all'agenzia di
trovare un determinato numero di persone per mansioni richieste e
rimettere all'agenzia la selezione e la scelta. Ora, non sembra che
questo sia il procedimento ordinario seguito, non soltanto queste
ultime settimane, ma già da tempo, dall'Unità sanitaria locale.
Le chiediamo quindi, Assessore, chi e in base a quali criteri
indichi nomi e cognomi delle persone da assumere da parte di
Obiettivo Lavoro in nome e per conto dell'USL della Valle
d'Aosta.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie Presidente.
L'Azienda USL ha stabilito, in ossequio all'obiettivo di
contenimento della spesa di personale inserito nella legge
finanziaria per il 2011, di ridurre il monte ore effettuato da
parte del personale precario; ciò ha comunque consentito di
salvaguardare i posti di lavoro somministrati. È evidente che, nel
comunicare questa indicazione alla società "Obiettivo Lavoro",
l'Azienda USL ha fornito i nominativi del personale amministrativo
già presente per richiederne la proroga a tutto il 2011, e questo è
l'argomento dell'articolo che era apparso il 15 gennaio,
evidentemente non è stato ben specificato. Quindi gli elenchi sono
quelli dei posti di lavoro somministrati, dei lavoratori che
coprono tali i posti e che dovevano essere prorogati.
Più in generale, qualora pervengano all'attenzione della
direzione curricula di personale amministrativo o sanitario, e
spesso si tratta di personale sanitario, quindi è chiaro che viene
posta particolare attenzione ai curricula, gli stessi vengono
inoltrati alla società "Obiettivo Lavoro" affinché possano essere
selezionati dall'agenzia per eventuali inserimenti in azienda.
Grazie.
Président
- La parole au Conseiller Louvin.
Louvin (ALPE)
- Non so a cosa lei abbia risposto,
Assessore, ma non sicuramente alla nostra domanda! Abbiamo chiesto
"chi" e "con quali criteri" indichi nomi...sappiamo anche noi che
ci sono delle deliberazioni...una deliberazione è del 30 dicembre
2010, nella quale sono contenuti nomi, ma credo che sia anche
opportuno sapere chi assume la responsabilità di individuare le
persone e perché si continui a pagare un'agenzia interinale, per
fare selezioni e scelta di persone quando i nominativi sono già
indicati di anno in anno dall'USL della Valle d'Aosta! Lei ci ha
detto che l'USL paga circa 500.000 euro all'anno per questo lavoro
di selezione...è un lavoro abbastanza comodo, nel momento in cui le
fornisco 350 nominativi già ben individuati!
Noi crediamo che, dopo le vicende della ludoteca, sulla quale si
è dovuto arrampicare sui vetri per spiegare che in realtà non era
del...e poi assunzioni paterne e altre gestioni familistiche...noi
abbiamo un quadro per nulla rassicurante della situazione delle
assunzioni da parte di questo organismo per conto dell'USL.
Grazie.
