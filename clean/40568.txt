Classificazione
DEMANIO E PATRIMONIO REGIONALE
FINANZA REGIONALE E LOCALE
Finaosta
Partecipazioni azionarie regionali



Oggetto del Consiglio n. 3342 del 27 marzo 2018 - Resoconto
OGGETTO N. 3342/XIV - Approvazione del piano pluriennale di
risanamento aziendale della società Struttura VdA S.r.l. e della
relazione di valutazione del medesimo approvata dal Consiglio di
amministrazione di Finaosta S.p.A..
Farcoz (Président) -
Point n° 20.06 de l'ordre du jour.
Per l'illustrazione, la parola all'Assessore Guichardaz.
Guichardaz (PD-SIN.VDA) -
Sarò breve anche perché tutte
le suggestioni e le indicazioni sono contenute molto bene sia
nell'atto di valutazione di Finaosta, sia all'interno del piano.
Solo alcune note: intanto il piano di risanamento di VdA Structure
ha avuto una gestazione piuttosto lunga, credo non a causa di
nessuno, perché VdA Structure ha provveduto nei termini stabiliti
dalla delibera del Consiglio regionale del settembre dell'anno
scorso, la quale delibera prevedeva l'effettuazione e la scrittura
di un piano di risanamento - ha provveduto nei termini stabiliti -
e da lì in poi vi sono stati una serie di approfondimenti, di
richieste da parte di Finaosta, che è l'organo ed è l'ente
incaricato di valutare il piano di risanamento che, attraverso
anche un'interlocuzione indicata proprio nella relazione di
Finaosta, hanno poi portato all'elaborazione dell'atto conclusivo
che è arrivato solo venerdì. Di conseguenza, la necessità di
iscrivere questo atto d'urgenza per assicurare proprio
l'operatività di Vallée d'Aoste Structure - che altrimenti
traslerebbe alla prossima legislatura, quindi probabilmente nei
mesi estivi - ha portato a comprimere un po' i tempi. Ripeto:
abbiamo seguito con attenzione, ma la novità e le cautele che
richiede un atto del genere hanno necessitato comunque dei tempi
occorrenti.
Il piano di risanamento, come indicato in premessa, è stato
richiesto da una delibera di Consiglio regionale, la quale poi si
interfaccia con la cosiddetta "legge Madia", il decreto legislativo
n. 175/2016, che prevede proprio una serie di passaggi nel caso di
società a partecipazione regionale, questa è controllata, è una
società a partecipazione indiretta.
Le annotazioni apportate da Finaosta in relazione al piano di
risanamento sono sostanzialmente misure contenute a pagina 2:
l'efficientamento della gestione dei crediti, l'ottimizzazione del
portafoglio
assets
, la capitalizzazione costi per
costruzione in economia, la dismissione di azioni non remunerative
svolte in forza di convenzione, azioni finalizzate all'incremento
dei ricavi e azioni di contenimento dei costi; tutte azioni che
sono state poi declinate con cura all'interno del piano di
risanamento e che dovrebbero accompagnare l'azione proprio
gestionale di VdA Structure nel prossimo futuro.
Vi sono una serie di dati contenuti nel piano che indicano
comunque una situazione di sostanziale miglioramento, sia
gestionale che nei conti, dovuto proprio anche ad un'attenta e
oculata gestione da parte degli amministratori di VdA Structure.
Approfitto di questa occasione per ringraziarli, perché si sono
sempre resi molto disponibili e si sono interfacciati con noi per
ogni chiarimento e per ogni nostra necessità. Colgo quindi
l'occasione proprio per ringraziare loro, per ringraziare anche i
nostri uffici e per ringraziare anche Finaosta per la pazienza che
ha avuto nel ricercare tutti i dati per cercare di mettere insieme
un piano realmente fattibile, che porti poi negli anni e nei
periodi indicati ad un miglioramento consistente dei conti.
Le azioni che Finaosta indica sono contenute nell'ultima pagina,
sono delle azioni sostanzialmente che vanno nella direzione anche
di rendere VdA Structure più flessibile da un punto di vista
gestionale e decisionale. Questo lo voglio dire, perché VdA
Structure ad oggi si occupa principalmente di gestire il patrimonio
immobiliare, sia quello industriale che quello agricolo, che gli è
stato affidato da qualche tempo e, purtroppo, proprio per scelte
che, a mio parere, dovranno poi essere prese in considerazione e
valutate nella prossima legislatura, ha una scarsa possibilità di
movimento, non dico politico, ma proprio anche gestionale e
decisionale. Credo che nella prossima legislatura il Consiglio che
arriverà dovrà valutare di concedere una flessibilità decisionale
in modo tale che VdA Structure non sia vincolata nelle sue
politiche di insediamento a delle eccessive, e a volte troppo
rigide, limitazioni che impediscono una politica industriale che
sarebbe auspicabile.
Finisco puntualizzando un'indicazione di Finaosta, che dovrà
essere anche questa raccolta nella prossima legislatura: costruire
un piano di alienazione e di dismissione dettagliato degli immobili
che, insieme alla gestione degli
assets
strategici che sarà
necessario individuare per poter effettuare una politica anche
industriale di insediamento ragionata, dovranno essere messi in
alienazione per poter recuperare dei capitali che possano poi
essere impiegati per la manutenzione e la gestione di quegli
insediamenti, di quegli stabili che si ritiene siano strategici e
che sia necessario mantenere: sono gli stabilimenti indicati a
pagina 4 della relazione e che anche Finaosta indica come
strategici e quindi che vanno mantenuti all'interno del patrimonio.
Un piano di alienazione che liberi VdA Structure di stabili e
comunque di edifici che non sono funzionali, spesso sono
improduttivi, ma che potrebbero essere anche dedicati, riutilizzati
e destinati ad altre funzioni e, di conseguenza, potrebbero
generare degli utili che poi possono essere impiegati.
Président -
Nous sommes en discussion générale. Est-ce
qu'il y a d'autres interventions? Est-ce qu'il y a des Conseillers
qui souhaitent intervenir pour la réplique ou pour déclaration de
vote? La parole au collègue Roscio.
Roscio (ALPE) -
Brevemente per fare un paio di
considerazioni su questa relazione che abbiamo avuto in tempo
reale, per cui analizzarla non è stato semplice. Tutte le questioni
sul risanamento della nostra società Structure VdA nascono dalla
norma "Madia", che ha previsto tutta una serie di razionalizzazioni
per le società a partecipazione o a controllo pubblico. Structure
VdA si occupa di immobili industriali, di locare immobili
industriali e potrebbe anche essere un'azienda florida se il
patrimonio che le era stato conferito al tempo fosse tutto in
ordine, tutto rispondente alle esigenze del mercato, ahimè così non
è, perché Structure VdA - ci è stato detto anche oggi in
commissione - ha ereditato un patrimonio che hanno definito gli
stessi vertici dell'azienda "eterogeneo", che richiede degli
adeguamenti importanti per essere appetibile sul mercato e inoltre
tutta la parte degli immobili agricoli che ha gravato
ulteriormente. La decisione di questo Consiglio comunque è stata
quella di cercare di mantenere, perché l'importanza di Structure è
strategica per gli insediamenti industriali nella nostra regione,
ma con il compito ben preciso di fare un piano di risanamento:
quello che discutiamo noi oggi.
È un piano difficile, sarebbe quasi una
mission
impossible
, per diversi motivi: il primo è proprio
l'eterogeneità degli immobili che ha in dotazione Structure, ma poi
ci sono altre questioni, tra cui che Structure è un cane che ha tre
padroni: risponde a Finaosta, all'Assessorato delle attività
produttive e dell'industria e all'Assessorato del bilancio e alla
fine diventa difficile riuscire a mettere insieme tutti questi tre
referenti ed è una prima difficoltà che allunga i tempi e anche
complica le relazioni.
Un'altra questione che ci preoccupa è quella delle risorse che
ha a disposizione Structure per dare risposte al mondo industriale.
Noi sappiamo che le esigenze del mondo imprenditoriale sono
esigenze che richiedono tempi rapidi di risposta, perché altrimenti
il mondo delle imprese va altrove, è inutile che ce la raccontiamo!
O Structure pertanto è in grado di pensare agli interventi,
affidarli e realizzarli nei tempi compatibili con le esigenze delle
imprese, altrimenti la partita è perdente. Ciò vuol dire che, se
non siamo in grado di dare le risposte che le aziende richiedono,
le aziende non fanno i contratti di locazione, non si insediano; di
conseguenza, non c'è sviluppo e non ci sono posti di lavoro che
invece sarebbe l'obiettivo di creare. La nostra preoccupazione è
quella che gli 8 milioni scarsi che vediamo per il prossimo
triennio siano insufficienti a dare queste risposte. Oltretutto la
variazione di bilancio va ancora ulteriormente a togliere alcune di
queste risorse, che invece noi avremmo voluto aumentare. La nostra
preoccupazione pertanto è che non ci sia la capacità di dare
risposte in tempi celeri ed efficienti alle imprese, con tutto
quello che ne consegue.
Troppo spesso sentiamo questo
leitmotiv
ultimamente che
la prossima legislatura darà risposte. La prossima legislatura
dovrà dare risposte in maniera esagerata a questo punto. Sembra
quasi che la prossima legislatura dovrà fare tutto quello che
questa legislatura non è stata in grado di fare. Dal nostro punto
di vista, rimane valido il compito di Structure VdA per quello che
riguarda gli insediamenti industriali, la nostra unica
preoccupazione è quella che sia messa in condizione di poter
rispondere veramente alle esigenze. La conseguenza sarebbe che
perderemmo veramente molte opportunità a discapito poi del mondo
economico e del lavoro.
Presidente -
Non ci sono altri interventi, metto in
votazione l'atto. La votazione è aperta. La votazione è chiusa.
Presenti: 33
Votanti: 22
Favorevoli: 21
Contrari: 1
Astenuti: 11 (Bertin, Borrello, Certan, Chatrian, Fosson,
Gerandin, Morelli, Norbiato, Padovani, Restano, Roscio)
Il Consiglio approva.
