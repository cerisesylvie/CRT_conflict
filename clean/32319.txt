Classificazione
EDILIZIA
Edilizia residenziale
NORME DI ATTUAZIONE



Oggetto del Consiglio n. 1094 del 10 marzo 2010 - Resoconto
OGGETTO N. 1094/XIII - Parere sullo schema di decreto
legislativo concernente norme di attuazione dello Statuto speciale
della Regione Autonoma Valle d'Aosta/Vallée d'Aoste in materia di
edilizia residenziale pubblica.
Il Consiglio
Considerato che l'articolo 48bis dello Statuto speciale per
la Valle d'Aosta dispone che il Governo è delegato ad emanare uno o
più decreti legislativi recanti le disposizioni di attuazione dello
Statuto stesso e le disposizioni per armonizzare la legislazione
nazionale con l'ordinamento della Regione Valle d'Aosta, tenendo
conto delle particolari condizioni di autonomia attribuita alla
Regione, e che gli schemi dei decreti legislativi sono elaborati da
una commissione paritetica composta da sei membri nominati,
rispettivamente, tre dal Governo e tre dal Consiglio regionale
della Valle d'Aosta e sono sottoposti al parere del Consiglio
stesso;
Rilevato che, con nota in data 4 febbraio 2010, il Ministro
per i Rapporti con le Regioni ha trasmesso, ai fini
dell'acquisizione del parere di cui all'articolo 48bis dello
Statuto speciale, lo schema di norme di attuazione in materia di
edilizia residenziale pubblica, approvato dalla Commissione
paritetica in data 17 dicembre 2007;
Visto l'articolo 48bis dello Statuto speciale per la Valle
d'Aosta;
Visto il parere della I Commissione consiliare
permanente;
Esprime
parere favorevole sullo schema di decreto legislativo
concernente norme di attuazione dello Statuto speciale della
Regione autonoma Valle d'Aosta/Vallée d'Aoste in materia di
edilizia residenziale pubblica.
Allegato
(omissis)
Presidente
- In data 4 febbraio 2010 il Ministro per i
rapporti con le Regioni ha trasmesso, ai fini dell'acquisizione del
parere di cui all'articolo 48bis dello Statuto speciale, lo schema
di norme di attuazione in materia di edilizia residenziale
pubblica, approvato dalla Commissione paritetica in data 17
dicembre 2007. La I Commissione ha espresso all'unanimità parere
favorevole.
La parola al Consigliere Caveri.
Caveri (UV)
- È stato chiesto dalla maggioranza di
esprimermi su questo parere in quanto membro della Commissione
paritetica e credo, essendo stato nominato dall'intero Consiglio,
di poter fornire qualche informazione utile anche per coloro che
non hanno potuto partecipare alla riunione della I Commissione,
vale a dire all'audizione con i 3 membri di nomina regionale della
Commissione paritetica e quindi approfittare di questo punto per
fare il punto della situazione e lo stato dell'arte del lavoro
della Commissione paritetica. Si tratta di una commissione stabile,
di cui all'articolo 48bis dello Statuto, che è stata sicuramente
nel
restyling
avvenuto dal 1948 ad oggi uno degli elementi
politicamente più importanti, a tutela dell'ordinamento valdostano
e va detto che questa commissione, che opera dagli anni '90, lo fa
in maniera efficace, a seconda anche del rapporto che si è creato
con i differenti Governi.
Il Presidente Rollandin, che è stato anche membro della
Commissione paritetica, sa che la Commissione ha vissuto negli
ultimi decenni dei momenti di
stop and go
, un po' come
avveniva anche negli anni '70, quando dopo momenti di trasferimento
di notevoli competenze ci sono stati periodi di lunga attesa. Va
detto che, prima della concretizzazione dell'articolo 48bis, le
procedure con delega del Parlamento per la nascita di una
Commissione paritetica che non era stabile rendevano il quadro
della situazione molto più complicato, anche se quest Commissione
paritetica ha scontato parecchia attesa, essendo nata solo nel mese
di ottobre. Da allora devo dire che - e penso di poterlo dire a
nome dell'intera commissione - si è lavorato in un clima fattivo.
Questo non vuol dire che non ci siano degli scontri caratteriali,
perché la Commissione paritetica è composta da sei diverse
personalità e, come tutti gli organi particolarmente ristretti,
questo accentua le discussioni sui decreti e gli schemi che ci
vengono sottoposti dalla Presidenza della Regione e di cui noi
cerchiamo, nel limite delle nostre capacità personali, di poter
essere interpreti. Finalmente con tale norma di attuazione, anche
grazie all'intervento del Presidente della Regione e anche per una
sottolineatura che membri regionali hanno fatto durante questi
mesi, si sono finalmente sbloccati i vasi comunicanti delle norme,
nel senso che per un certo periodo misteriosamente al Ministero
degli affari regionali erano stati bloccati addirittura quegli
schemi che in passato erano caduti sotto la forca caudina
dell'ordinaria amministrazione. Questo parere sullo schema che
riguarda la materia dell'edilizia residenziale pubblica, parimenti
ad un altro decreto che aveva già avuto il
placet
del
Consiglio regionale, che dovrà andare prossimamente al Consiglio
dei ministri: quello sulla sanità di confine, insomma sui
veterinari di confine, era rimasto bloccato, perché
nell'interpretazione del Governo precedente si era ritenuto che non
potesse andare in ordinaria amministrazione. Questione fra l'altro
giuridicamente, a mio avviso, non fondata, ma tant'è questo è
quanto è avvenuto. Oggi possiamo dire - lo dico al Presidente
entrato in aula: mi sono permesso di fare lo stato delle cose a
beneficio dell'aula, avendolo a suo tempo fatto i membri eletti di
parte regionale in I Commissione - che c'è la sanità di confine, i
veterinari di confine... che dovrebbe andare al Consiglio dei
Ministri, questa è venuta da noi per il parere...
Dovrebbe arrivare al parere anche tutto lo schema riguardante la
ferrovia, che è un tema molto atteso e di cui si è molto parlato
sui giornali a proposito e anche a sproposito, perché sono state
citate delle date che non so chi le abbia fornite, non certo i
membri della Commissione paritetica! Non abbiamo dato i numeri
insomma, perché sappiamo che la procedura è ancora lunga, come sa
bene la Regione Piemonte, che è impegnata proprio in quella
procedura di appalto europeo, che dovrà essere una delle
possibilità esplorate dal Governo regionale. Dopodiché dovrebbe
arrivare la sanità penitenziaria, dossier molto atteso immagino
soprattutto dallo Stato, visto che sono anni che spinge per
l'ottenimento di questo passaggio che avverrà all'Unità sanitaria
locale. Devo poi dire che "bolle in pentola", credo che potremmo
vararlo al più presto, la vicenda complessa del controllo di
gestione della Corte dei Conti con una norma molto interessante che
dovrebbe arrivare a breve al parere del Consiglio. È stata istruita
anche una norma di attuazione, sulla quale è ancora in corso un
confronto con lo Stato, che riguarda gli archivi di Stato: è una
vecchia questione che anche l'altro membro della Commissione
paritetica in quest'aula, il professor Louvin, ricorderà molto
bene, perché è un tema fortemente culturale, ma anche importante da
risolvere. Infine abbiamo avviato alla discussione un testo
sull'ISPESL, questo famoso ente che certifica le caldaie e gli
ascensori, con una disponibilità che speriamo venga accolta dallo
Stato, di poter andare verso una regionalizzazione di questo
servizio. Ve ne sono poi altre che sono in discussione, ma è ancora
presto parlarne, perché devono ancora essere esaminate dalla
Presidenza della Regione in maniera accurata, per poter poi i
membri regionali presentarle all'attenzione dei tre colleghi della
Commissione paritetica, che qui ringrazio, sono tre personalità
molto diverse: il Consigliere di Stato Volpe, il professor Melica e
l'avvocato Frassy, con i quali va riconosciuto che c'è un confronto
leale, come deve avvenire nelle Commissioni paritetiche, che sono
poi paritetiche per definizione di rango costituzionale, quindi
devono essere il luogo in cui poter mediare delle situazioni molto
diversificate.
Non vi tedio con i contenuti di questa norma, anche perché non
sono una figura di relatore, mi limito solo a fare qualche
considerazione, l'edilizia residenziale pubblica è un tema
caldissimo che già in passato ha impegnato grandissime discussioni
in quest'aula, perché ci sono una serie di criteri che erano
difficilmente applicabili ad una realtà particolare come quella
della Valle d'Aosta. Con questa norma nella sua semplicità si
fotografa una situazione particolare, se sapremo sfruttarla,
renderà più facile intervenire in maniera mirata e attenta alle
esigenze dell'intera popolazione in una materia molto delicata
quale è quella dell'edilizia residenziale pubblica. Credo che si
possa dire che finalmente "il tappo di champagne è partito",
speriamo che adesso vi sia una norma di attuazione dietro l'altra
per poter consentire di migliorare quella nostra autonomia che,
ricordo in conclusione, è un'autonomia resa dinamica proprio
dall'efficacia delle norme di attuazione.
Presidente
- La parola al Consigliere Louvin.
Louvin (ALPE)
- Grazie, Presidente. Grazie all'ampia
illustrazione del collega Caveri, che ha conosciuto questa norma
nel suo esordio, nella proposta che aveva formulato all'epoca il
Governo regionale che presiedeva e che abbiamo avuto il piacere di
approvare nella Commissione paritetica il 17 dicembre del 2007. Mi
piace ricordarlo, perché se champagne ci deve essere, è di quelli
di annata, perché ci sono voluti 2 anni e mezzo abbondanti affinché
approdasse per ora al parere di questo Consiglio un testo
licenziato già molto tempo fa e devo dire dopo una discussione
abbastanza serrata, che aveva ritoccato leggermente il punto di
partenza.
Senza svelare arcani particolari delle discussioni che si sono
avute in quella sede, credo che vada evidenziato come in questa
materia il punto nodale di discussione era quello relativo alla
definizione dei livelli minimi essenziali o dei livelli ulteriori.
Ci si è attestati all'interno della Commissione paritetica in
quello sforzo di convergenza fra le volontà su una posizione che
connota particolarmente questa competenza che ci viene attribuita,
non come sostitutiva della competenza dello Stato in materia di
livelli essenziali di assistenza, ma su una forma migliorativa
degli standard minimi per l'edilizia residenziale pubblica. Il
senso di questo brevissimo articolato, che è un complemento
all'articolo 63 del DPR n. 182/1982, che già ci dava delle
competenze importanti, quella credo sia la parte fondante della
competenza che esercitiamo in materia di edilizia residenziale...
il punto qualificante di tale norma ci sembra essere nel mettere
questa Regione in condizione di fare meglio sotto il profilo
qualitativo e stabilire in modo autonomo dei criteri per quanto
riguarda la propria edilizia residenziale pubblica. Ci saranno
degli adeguamenti, delle tarature che consentiranno, speriamo, di
avere non una corsa al ribasso, cosa che non avrebbe significato
nella nostra regione, ma, dato il contesto geografico, ambientale,
climatico, un leggero innalzamento qualitativo anche degli standard
minimi che sono previsti in questa materia. Se a questo si aggiunge
una possibilità per la Regione di avere un po' più di margine di
manovra anche nel sostegno all'accesso al mercato della locazione
per i nuclei familiari meno abbienti, ben venga anche questo. Lo
diciamo molto tranquillamente in quest'aula, perché riteniamo che
questo sia interesse comune e vada nella linea di una politica che
ha già perseguito la Regione e che speriamo possa perseguire ancora
meglio.
Rimane nella parte finanziaria di questa norma tutta
l'indeterminatezza che si era già segnalata in allora ed è tale
disponibilità di risorse finanziarie in misura non inferiore a
quella che spetterebbe alla Regione secondo gli ordinari riparti,
l'impressione credo condivisa è che non ci sarà "nulla sul piatto"
da parte dello Stato, che questa sia una clausola di stile che ha
voluto, o dovuto dal punto di vista delle relazioni finanziarie
mettere lo Stato, ma che comunque chi si deve rimboccare le
maniche, chi deve mettere sul tavolo le risorse necessarie sia (e
questo sarà uno dei tanti aspetti della discussione sul federalismo
fiscale) la nostra Regione.
Noi esprimiamo un'opinione favorevole nel parere che forniamo
come Consiglio regionale in vista di un'approvazione che
auspichiamo quanto più sollecita possibile da parte del Governo di
questa norma di attuazione.
Poiché il collega Caveri si è un po' allargato alla tematica
generale della Commissione paritetica, che abbiamo incontrato in
tempi recenti per un'illustrazione generale del suo lavoro,
vorremmo auspicare che portasse a compimento definitivamente il
lavoro che ha già effettuato quella precedente, che è rimasto
congelato per oltre un anno per precisa volontà e inerzia in questo
caso del "Governo Berlusconi" e che, come ci siamo detti altre
volte, non si trasformi di nuovo la paritetica in un UCAS (Ufficio
complicazioni affari semplici), perché la macchinosità degli iter
di istruttoria di queste norme a volte è in grado di frustrare
anche le migliori intenzioni e le volontà più tenaci. Naturalmente
parleremo più avanti e credo a breve in materia ferroviaria delle
norme che abbiamo sul tavolo, norme di grande spessore, sulle quali
ci auguriamo che si possa procedere con sempre maggiore
sollecitudine. Vi è quindi soddisfazione per questa norma di
attuazione, anche se forse i brindisi sono ancora prematuri per
quanto riguarda il complesso delle attività di questa commissione.
Grazie.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Credo che gli
interventi che mi hanno preceduto... ringrazio in particolare il
collega Caveri per aver voluto sottolineare gli aspetti non solo
della norma di cui stiamo parlando, ma soprattutto l'iter difficile
e anche lungo con cui si è arrivati a questa decisione che il
Consiglio oggi sta esaminando. In effetti, qui stiamo ancora
esaminando - la data è significativa - una norma che è stata
approvata nel 2007, dopo un lavoro non semplice.
Credo che nella sostanza oggi dobbiamo sottolineare come
sicuramente le norme di attuazione abbiano un'importanza notevole
per quanto riguarda il funzionamento della nostra comunità, perché
lo abbiamo già detto in altre occasioni paradossalmente con la
"Bassanini" alcune Regioni hanno avuto già delle norme che sono più
avanti di quelle di cui stiamo discutendo con la paritetica. A più
forte ragione quindi avevamo sollecitato che la nuova Commissione
paritetica potesse cominciare a lavorare, perché un anno perso è un
anno che ha dato come risultato l'ulteriore congelamento di questa
norma e di altre. Fra l'altro, abbiamo sottolineato come certe
norme siano sparite nel nulla, ossia la norma sull'energia è stata
a suo tempo approvata, sparita per 5 anni per cui adesso è fra i
desaparecidos
, ossia il discorso è da ricominciare con tutta
una serie di indicazioni diverse, perché nel frattempo sono
successe molte cose. Dico questo per risottolineare che sicuramente
le attese per le nuove norme di attuazione, per quelle ancora
congelate sono tante; ci auguriamo che, come il Consiglio regionale
ha approvato in brevissimo tempo questa norma, ci possa essere
altrettanta attenzione da parte del Consiglio dei Ministri nel
prendere in esame tali norme, in modo che non si perda
ulteriormente tempo e si dia attuazione ad un lavoro anche
difficile, ma sicuramente positivo nell'ambito della commissione.
Naturalmente ringrazio la commissione attuale per il lavoro che sta
facendo, perché le problematiche sono tante e non è facile
lavorare, perché molto è legato ai pareri dei Ministeri competenti.
Credo sia un'esperienza che è stata vissuta a caro prezzo, nel
senso che molte delle sedute delle commissioni vanno a vuoto o
perché non è arrivato il parere delle commissioni competenti, o
perché gli stessi Ministeri danno dei pareri non sempre concordi,
per cui c'è una difficoltà che è a volte molto difficile da
superare. Con l'augurio che possiamo presto discutere delle altre
norme, ringrazio tutti per il lavoro svolto. Grazie.
Presidente
- Pongo in votazione il documento:
Consiglieri presenti, votanti e favorevoli: 30
Il Consiglio approva all'unanimità.
