Classificazione
ASSISTENZA SANITARIA E OSPEDALIERA
Presidio ospedaliero


Resoconto integrale del dibattito dell'aula
Oggetto del Consiglio n. 2315 del 28 novembre 2001 - Resoconto
OGGETTO N. 2315/XI Gestione del reparto di Radiologia
dell’Ospedale di Aosta. (Interpellanza)
Interpellanza Considerate le problematiche emerse nella
gestione del reparto di radiologia dell’ospedale di
Aosta;
Preso atto del malessere del personale amministrativo del
suddetto reparto;
Venuti a conoscenza che il Primario del reparto di radiologia
sarebbe intenzionato a sostituire il personale amministrativo del
reparto stesso con personale amministrativo I.N.V.A.;
i sottoscritti Consiglieri regionali
Interpellano
l’Assessore competente al fine di sapere:
1) se è a conoscenza di tali intenzioni;
2) se ritiene condivisibile la soluzione prospettata dal
primario di radiologia;
3) quali iniziative intende adottare al fine di salvaguardare la
indispensabile serenità del reparto e la professionalità del
personale amministrativo tuttora impiegato.
F.to: Lattanzi - Tibaldi - Frassy
Presidente La parola al Vicepresidente Lattanzi.
Lattanzi (FI)
Il giorno 15 novembre abbiamo presentato
questa interpellanza per alcune preoccupazioni che circolavano nel
reparto di Radiologia rispetto ad una presunta integrazione o
sostituzione di personale amministrativo di Radiologia, e per la
verità anche del Laboratorio Analisi, con personale INVA, cioè
esterno agli amministrativi dell’USL, preoccupazioni
che ci erano giunte da chi si sentiva più toccato da questi
cambiamenti e che chiedeva chiarimenti, che in quel momento non gli
venivano dati rispetto ai processi che l’Azienda
sanitaria locale intendeva adottare per quanto riguarda la gestione
del personale amministrativo in quei due ambiti.
Per la verità, soltanto cinque giorni dopo questa nostra
interpellanza il Direttore generale dell’USL
convocava le organizzazioni sindacali e informava che era
intenzione dell’azienda esternalizzare la segreteria
del reparto di Radiologia e del Laboratorio di Analisi, a costi
invariati, utilizzando il personale che la società INVA già
fornisce.
Ricordo che INVA fornisce personale
all’amministrazione dell’Azienda
sanitaria locale in base ad una convenzione che in data 8 gennaio
2001 è stata rinnovata, una convenzione quadro fra USL e INVA che
era iniziata per tutti i processi di informatizzazione dei sistemi
di gestione informatica dell’Ospedale, di tutta
l’Azienda sanitaria locale. Ricordo altresì che INVA
è una società partecipata dall’Azienda sanitaria
locale e dalla Regione, e che in base a questa convenzione forniva
personale temporaneo.
Personale che inizialmente era dedicato al call center, a
manutenzioni di hardware delle apparecchiature, alla manutenzione
ordinaria di applicativa di servizio, all'elaborazione di dati e
statistiche su base dati, al data-entry, diciamo con tutta una
serie di possibili utilizzi di questo personale, che ripeto era
temporaneo, messo a disposizione da INVA all’Azienda
sanitaria locale per la realizzazione di quanto derivava dalla
convenzione quadro.
Questa convenzione, all’articolo 3, dice:
"Qualora l’INVA non disponesse in numero
sufficiente di proprio personale dipendente e/o di specifiche
competenze tecniche, essa potrà avvalersi per lo svolgimento delle
attività previste?"
- e io aggiungerei anche richieste -
"?
di altro personale o di società specializzate con essa
convenzionate, comunque in possesso dei necessari requisiti di
qualità e di competenza richiesti".
In funzione di questa convenzione, di questa disponibilità,
dicevo, il Direttore generale, nell’incontro del 20
novembre, ufficializzava che era volontà
dell’azienda esternalizzare la segreteria del
reparto di Radiologia e del Laboratorio Analisi, a costi invariati,
e spiegava che le due unità di base, Radiologia e Laboratorio
Analisi, avevano notevoli problemi organizzativi legati
all'apertura di nuovi servizi e all’ampliamento
degli orari per l’erogazione delle prestazioni.
I posti, attualmente occupati da personale fornito da INVA
eventualmente riutilizzato all’interno
dell'organizzazione sanitaria, sarebbero stati rimessi in mobilità;
l’avviso sarebbe stato pubblicato di lì a breve e
avrebbe riguardato il personale inquadrato nelle categorie B e C,
quindi IV e VI livello; il progetto di tipo sperimentale avrebbe
avuto durata di un anno con decorrenza 1° gennaio 2002. Queste
comunicazioni facevano seguito a quelle preoccupazioni, e cinque
giorni dopo la presentazione della nostra interpellanza, ripeto, si
è avuta l'ufficializzazione di questa intenzione.
L’interpellanza pone in maniera precisa due
quesiti. Intanto chiede di sapere se l’Assessore,
come noi immaginiamo, è al corrente di questa strategia
nell’utilizzo del personale esterno INVA per andare
a sostituire, in questo caso, personale amministrativo
dell’Azienda sanitaria locale in certe unità di
base, se ritiene questa strategia gestionale condivisibile, quali
sono le iniziative atte a salvaguardare quella che noi riteniamo
una giusta e indispensabile serenità del reparto, e soprattutto la
professionalità del personale amministrativo (qualcuno ha lavorato
in quei settori addirittura più di 15-20 anni). Personale che ha
appreso con grande stupore queste volontà aziendali, in quanto
ritiene di essere assolutamente adeguato per poter fare quelle
prestazioni, che verranno assegnate al personale INVA, personale
temporaneo esterno all’azienda. Credo che i malumori
l’Assessore li conosca, quindi su queste domande
chiediamo una risposta.
Presidente
La parola all’Assessore alla
sanità, salute e politiche sociali, Vicquéry.
Vicquéry (UV)
Ovviamente sono a conoscenza delle
intenzioni dell’amministrazione
dell’USL di esternalizzare il servizio. Sono stato
anche contattato ultimamente dalla responsabile che da circa venti
anni lavora nella segreteria, nel senso che ho potuto sentire "le
due campane"; di certo c’è un clima non sereno,
dovuto ad una difficoltà oggettiva nell’operare in
un servizio ad alta frequenza, una frequenza che si è ulteriormente
ampliata con l’aumento delle ore notturne per
l’attività libero-professionale, di cui abbiamo
potuto parlare la volta scorsa. Questo non è stato ben recepito dal
personale amministrativo, e se devo esprimere una mia valutazione
personale è anche logico che sia così, perché il personale
amministrativo non è abituato alla logica delle turnazioni, con
conseguente aggravamento della situazione di malessere interno.
Il malessere interno è dovuto in parte ai rapporti
interpersonali non solo fra personale amministrativo, ma fra le
varie figure professionali, ad un turnover del personale dovuto
alla crescente complessità delle attività amministrative legate ai
cambiamenti tecnologici: la radiologia sta avendo un rinnovo
tecnologico epocale, direi, perché si passa da un sistema di
archiviazione classico delle lastre ad un sistema informatizzato, e
questo ha creato dei problemi interni.
Tale complessità aumenterà con l’avvio della
seconda Tac spirale, della risonanza magnetica nucleare, oltre che
dell'implementazione del sistema Pax.
Il turnover, purtroppo, crea poca professionalità, crea
disfunzione, perché è di tutta evidenza che se devo formare
continuamente personale amministrativo, nel momento in cui formo
personale amministrativo devo utilizzare quella risorsa non per il
rapporto con il pubblico, ma per la formazione stessa. Pertanto la
proposta, che è ancora tale pur essendo stata discussa con le
organizzazioni sindacali, è da mettere sul piatto. Non posso
esprimere un giudizio a priori. So di certo che in altre realtà la
tecnica dell’outsourcing viene utilizzata sempre più
spesso, e viene utilizzata soprattutto nei servizi, non tanto nei
reparti di ricovero, ma nei servizi come la radiologia e come i
laboratori di analisi.
È giacente presso la segreteria dell’azienda una
proposta, che era già stata avanzata anni fa da una società esterna
alla Valle d’Aosta, per gestire
l’intero sistema delle prenotazioni e gestire la
spedizione dei referti: all’epoca la proposta fu
scartata per gli alti costi. La proposta di oggi è minimale
rispetto all’altra, perché si tratterebbe
semplicemente di fare da supporto segretariale da parte
dell’INVA che garantirebbe il turnover sempre,
indipendentemente dalle malattie, dalle gravidanze e da
quant’altro, garantirebbe sempre una presenza fissa
e stabile in un settore ad alta intensità.
L’esternalizzazione del servizio ad un privato dà
delle risposte in termini di efficienza ed efficacia in genere
buone; c’è però da tenere in considerazione il
rapporto del personale in servizio che, se da un lato accetta
volentieri di essere trasferito in un altro settore,
dall’altro, alcuni di loro fanno delle resistenze. E
resistenze sono avvenute ultimamente in cucina, in lavanderia, là
dove si è esternalizzato il servizio.
Do pertanto una valutazione di cautela; ho chiesto alla
Direzione dell’USL di valutare i pro e i contro con
molta attenzione, perché l’obiettivo fondamentale è
quello di dare un servizio migliore, ma salvaguardando i diritti
del personale dipendente.
Questo è quanto posso dire, tenendo conto che siamo in un
contesto di stretta competenza gestionale e non programmatoria da
parte dell’Assessorato, per cui i miei interventi si
limitano ad indicazioni e sollecitazioni perché non voglio andare
oltre al ruolo che mi spetta. Non so dell’esito
dell’incontro con le organizzazioni sindacali, le
quali mi risultano essere dibattute al loro interno. La resistenza
al trasferimento del personale amministrativo è di fatto la
resistenza del responsabile della segreteria, che si sente
espropriato di una sua professionalità.
Ho detto al responsabile della segreteria che nella vita ci sono
dei momenti in cui bisogna anche prendere atto di novità che
intervengono, ma questo non significa penalizzare
l’interessato per un ipotetico possibile
trasferimento; anzi all’interessato, a cui tutti
riconoscono una professionalità indubbia, è stato proposto, a
quanto mi è stato riferito da parte della Direzione
dell’USL, una collocazione di responsabilità in un
altro settore. Seguirò a distanza la questione, sperando che da
questa vicenda ne esca un miglioramento in termini di efficacia e
di efficienza del servizio.
Si dà atto che, dalle ore 12,15, riassume la presidenza il
Presidente Louvin.
Président
La parole au Vice-président Lattanzi.
Lattanzi (FI)
Intanto io non ho avuto il piacere, come
l’Assessore, di conoscere la professionalità di cui
lui parlava e non è da lì che ho avuto questa informazione, che è
invece molto generale, perché si sa quali sono i malesseri di quel
reparto. Quando abbiamo presentato l’interpellanza,
questo tipo di operazione in quel momento, il 15 novembre, era
un'ipotesi, confermata poi il 20 alle organizzazioni sindacali, e
non sapevamo se avrebbe preso una piega piuttosto che
un’altra.
Mi è piaciuto il tono che ha usato nella risposta, cioè quello
di dire:
"io non voglio entrare più di tanto, vi consiglio però
di procedere con cautela, la riorganizzazione del personale e la
migliore efficienza nei confronti dell’utente è
l’obiettivo, perseguiamolo con le dovute
maniere",
ed è su questo confronto che vorrei aggiungere alcune
riflessioni. Lei ha sostenuto che la Direzione generale ritiene
opportuno - però qui non ho ben compreso - se integrare o
sostituire il personale oggi presente, perché sono due cose
diverse, non tanto nel singolo caso o nelle persone, che non so se
sono tre, quattro o cinque, che verrebbero sostituite e messe in
mobilità?
(interruzione di un Consigliere, fuori microfono)
? ringrazio il "vice-assessore ombra del Consiglio"? dicevo che
la preoccupazione non è sulla singola professionalità, ma sul
processo che si sta innescando, perché da una parte
c’è una richiesta di ampliamento di orari e di
qualità, a cui in termini strategici viene data risposta con
l’utilizzazione di personale temporaneo di una
società che ha già una convenzione con un'azienda sanitaria locale,
convenzione, per la verità, iniziata per tutti altri motivi, ma che
oggi si sta ampliando fino a produrre personale amministrativo per
la gestione di dati, in questo caso sostanzialmente la gestione di
liste di attesa e di referti successivi alle operazioni di Tac o di
radiologia.
L’Assessore sosteneva che queste necessità sono
dovute al fatto che la tecnologia si sviluppa e servono nuove
professionalità, per cui nessuno si deve sentire esautorato se in
questi processi si utilizzano nuove risorse per nuove esigenze.
Vorrei sottolineare questo aspetto. Intanto credo che lei abbia
fatto bene ad indicare alla Direzione generale molta cautela
nell’utilizzo di questo processo, perché se da una
parte è vero che c’è necessità di organizzare meglio
il servizio, per dare agli utenti maggiore qualità a parità di
costo, è altrettanto vero che ci sono tutta una serie di contratti
nazionali che regolamentano l’utilizzo del
personale.
La stessa convenzione inoltre sancisce due aspetti
importanti.
Il primo, è l’accordo nel comparto della sanità
sottoscritto qualche anno fa per il biennio 2000-2001, dove
all’articolo 32 si precisa che le aziende possono
stipulare contratti di lavoro temporaneo secondo la disciplina
della legge n. 196/97, per soddisfare esigenze a carattere non
continuativo e/o a scadenza periodica, o collegate a situazioni di
urgenza non fronteggiabili con il personale in servizio, o
attraverso le modalità di reclutamento ordinario previste dalla
legge n. 29/93. Qui c’è un primo paletto e lei,
giustamente, consiglia di procedere con cautela, perché le
professionalità attualmente utilizzate nell'Azienda sanitaria
locale non possono essere tout court sostituite con personale
temporaneo, se non per tempi limitati.
Il secondo aspetto è legato alla convenzione che
l’azienda sanitaria ha stipulato con INVA, la quale
dice che metterà a disposizione per la realizzazione di quanto
derivante dalla presente convenzione prevalentemente proprio
personale dipendente e qualora non disponga di un numero
sufficiente di proprio personale dipendente, andrà a reclutare
ulteriore personale.
Ora, qui si introdurrebbe un principio, non voglio utilizzare
vocaboli pericolosi, ma un principio su cui è meglio porre una
forte attenzione, perché INVA potrebbe divenire per
l’Azienda sanitaria locale un vero e proprio
collocamento esterno che potrebbe fornire personale sicuramente di
più bassa qualità professionale, perché chi fa lavoro temporaneo
non lo fa per professione, e potrebbe by-passare tutti quelli che
sono, purtroppo, per chi deve essere assunto e chi è stato assunto
nell’Azienda sanitaria tutti i processi di concorso
pubblico, ivi compreso l’esame di francese. Esame di
francese di cui voi siete stati dei forti sostenitori per la
qualificazione del personale, perché ci avete sempre detto che
anche nella sanità l’esame di francese è talmente
dovuto che i primari andavano a lavorare da un’altra
parte e il livello della qualità si abbassava per effetto di questa
decisione nei concorsi pubblici.
Qui va ad innescarsi un meccanismo per cui ai Valdostani che
chiedono di entrare nell’Azienda sanitaria a
lavorare viene fatto fare un concorso pubblico con tanto di esame
di francese, se sono invece assunti da INVA vanno a lavorare
all’Ospedale senza esame di francese. Oggi INVA si
limita a fornire lavoratori temporanei?
(interruzione dell’Assessore Vicquéry, fuori
microfono)
? sono pagati in maniera diversa? senza il bilinguismo,
immagino! Ci mancherebbe ancora che prendessero il bilinguismo non
avendo fatto l’esame! Potremmo anche chiedere ai
dipendenti dell’USL chi è che vuole il bilinguismo e
non vuole superare l’esame, no?
Dicevo, INVA fornisce personale limitatamente a questi servizi
segretariati, ma nulla le vieterebbe di produrre domani mattina
infermieri, tecnici, piuttosto che altro personale. Credo che chi
oggi ha in mano la gestione politica di questo Assessorato debba
avere le idee molto chiare di cosa vuole in termini finali, e che
non si possano affrontare le problematiche per singolo reparto, con
utilizzo di personale di tipo temporaneo di più basso livello
qualitativo, ma che soddisfa quel problema, se poi innesco un
meccanismo che diventa non pericoloso, ma sul quale bisogna che ci
si confronti riguardo a cosa si vuole dare ai cittadini!
Solleviamo moltissime perplessità, Assessore, perché la
questione è molto delicata, non riguarda solo la professionalità di
cui lei parlava o le professionalità che verranno coinvolte in
questo processo di servizi segretariati, ma qui si innesca un
meccanismo sul quale bisogna prendere delle decisioni politiche
chiare!
Lei ha parlato di servizi in outsourcing e si può essere
d’accordo, però bisogna andare a verificare le
qualità del lavoro temporaneo, chi fornisce chi, perché non si
creino delle società di collocamento esterno che, marchiate
politicamente, forniscono lavoro solo a qualcuno e a qualcun altro
no, mentre tutti gli altri devono andare a fare il concorso e
superare il concorso pubblico con tanto di esame di francese!
