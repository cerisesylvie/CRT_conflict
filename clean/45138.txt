Classificazione
AMBIENTE
Parchi, riserve naturali, aree protette e attrezzate
COMMERCIO
Fiere, mostre e mercati



Oggetto del Consiglio n. 1951 del 20 ottobre 2022 - Resoconto
OGGETTO N. 1951/XVI - Ritiro di mozione: "Avvio delle
valutazioni necessarie a prevedere la presenza al Marché au Fort di
uno spazio espositivo inerente al Parco naturale Mont
Avic".
Bertin (Presidente) -
Punto n. 56. Per l'illustrazione
della mozione, si è prenotato il consigliere Brunod a cui passo la
parola.
Brunod (LEGA VDA) -
Ogni anno, verso metà ottobre, nella
suggestiva cornice del borgo medievale di Bard, ai piedi del Forte,
si svolge l'appuntamento "Marché au Fort": si tratta della più
importante e più grande mostra-mercato dedicata all'enogastronomia
e alla vendita di prodotti tipici della Valle d'Aosta. Gli amanti
della buona tavola e i cultori del gusto possono incontrare oltre
settanta produttori e conoscere da vicino la variegata offerta
dell'enogastronomia valdostana. Rileviamo che l'ultima edizione
"Marché au Fort" si era svolta nelle giornate di sabato 9 e 10
ottobre 2021: dico questi dati perché ovviamente la presentazione
dell'iniziativa era qualche giorno precedente all'edizione 2022 e
per l'occasione erano state messe in campo anche delle promozioni
"Weekend Gustoso" 8-9-10 ottobre 2021" per soggiorni e cene in
Valle d'Aosta. Preso atto che le promozioni promosse prevedevano:
"i visitatori del "Marché au Fort", completando l'apposita tessera
a punti in distribuzione presso il punto informativo allestito
all'ingresso del paese, potranno usufruire di un buono prodotti del
valore di 15 euro ogni 50 euro di spesa effettuata al "Marché";
pernottando almeno una notte venerdì 8 e/o sabato 9 ottobre
riceverai un
welcome kit
e una bottiglia di vino "Vino DOC
Valle d'Aosta", per ricevere l'omaggio prenota direttamente sul
sito ufficiale di prenotazione della Valle d'Aosta; se ceni venerdì
8 e/o sabato 9 ottobre in un ristorante valdostano, con una spesa
minima di 25 euro, presentando la ricevuta o lo scontrino, potrai
ritirare presso uno dei punti informativi del "Marché au Fort" un
esclusivo oggetto di artigianato locale". Evidenziamo che in questi
anni l'Ente parco naturale Mont Avic - dove ho avuto anche
l'opportunità di fare parte nel Consiglio di amministrazione -,
portando l'attenzione sul valore che potenzialmente avrebbe avuto
avviare un percorso per la realizzazione di un possibile marchio di
qualità "Parco Monte Avic", prendendo spunto dai progetti già
avviati all'interno del Parco nazionale Gran Paradiso proprio con
il marchio qualità "Gran Paradiso", ha in seguito avviato un
percorso per arrivare all'istituzione e promozione del marchio di
certificazione di qualità del Parco naturale del Monte Avic e
precisamente in data 28 maggio 2021, con deliberazione del
Consiglio di amministrazione n. 30, è stato approvato il
regolamento d'uso del marchio di certificazione di qualità del
Parco. Vogliamo ricordare che il marchio di certificazione di
qualità è uno strumento di identificazione che l'Ente Parco intende
assegnare, coerentemente con indirizzi normativi, pianificatori e
gestionali vigenti, a operatori appartenenti ai settori della
ricettività alberghiera ed extra-alberghiera e della ristorazione,
dei servizi turistici, dell'artigianato, dell'agroalimentare, agli
esercizi commerciali di vicinato che svolgono la loro attività nei
comuni riportati nell'allegato A del regolamento e che si impegnano
in un percorso di qualità e di rispetto dell'ambiente, per
garantire ai fruitori di beni e servizi la provenienza dal
territorio del Parco o dai territori limitrofi, la sostenibilità
delle lavorazioni, un'accoglienza all'insegna del rispetto per
l'ambiente, oltre che della cortesia e delle tradizioni locali.
Rilevato che all'articolo 5 del regolamento sono riportati i
seguenti obiettivi e finalità del marchio: il Parco intende,
attraverso il marchio, promuovere e certificare le produzioni e i
servizi presenti sul territorio, individuato nell'allegato A,
valorizzandone la qualità ai fini di aumentare il livello
qualitativo dell'offerta turistica e produttiva del territorio e
garantire la salvaguardia del suo ambiente naturale; garantire i
consumatori che fruiscono dei beni e servizi del territorio
favorendo l'accesso ai servizi e ai prodotti a minor impatto
ambientale, rispettosi del territorio e delle tradizioni locali,
anche realizzati con modalità innovative; incentivare
l'imprenditoria locale a produrre beni e servizi in modo
sostenibile nei confronti dell'ambiente; semplificare le attività
di promozione attraverso la valorizzazione di un'immagine unitaria
che l'utente finale possa riconoscere quale indicazione della
qualità dell'offerta del territorio; creare maggiore valore
aggiunto dei prodotti e dei servizi; stimolare e rafforzare la
creazione di reti e collaborazioni fra gli operatori del territorio
e sinergie con altre Istituzioni nazionali e regionali, ricordiamo
che, attraverso la deliberazione della Giunta regionale n.
794/2018, è stato approvato il piano di gestione territoriale del
Parco naturale Mont Avic ai sensi delle leggi regionali 10 agosto
2004 n. 16 e 21 maggio 2007 n. 8 dove, tra le finalità del Piano,
si apprende che, oltre a rispondere alle finalità specifiche a esso
attribuite dalla legge regionale del 2004, si propone come
strumento di raccordo tra le politiche di salvaguardia delle
risorse naturali e le più ampie strategie di valorizzazione del
territorio e dell'economia locale promosse da altri enti e soggetti
istituzionali e privati.
Inoltre, sempre nella parte introduttiva del Piano, vi è
riportato il seguente passaggio: "il ruolo del Parco per lo
sviluppo locale della Bassa Valle. Il Parco intende contribuire in
modo fattivo allo sviluppo del territorio dell'economia della Bassa
Valle e dell'intera Valle d'Aosta mettendo a disposizione il suo
potenziale di attrattività turistica e di capacità di attività
didattiche e scientifiche nel quadro di piani e programmi che
coinvolgono sia i Comuni della vallata centrale, sia le valli di
Champdepraz e Champorcher. Il Parco naturale Monte Avic costituisce
per l'intera Regione Valle d'Aosta un centro di competenza,
esperienze e conoscenze nella gestione delle risorse naturali, che
può alimentare circuiti virtuosi nel settore della ricerca
scientifica, della didattica e della comunicazione ambientale.
Nello specifico il Parco intende partecipare a tavoli di lavoro,
progetti integrati, programmi di sviluppo dal settore agricolo a
quello turistico, mettendo a disposizione in ciascuna iniziativa i
propri mezzi, le proprie risorse, le proprie competenze, sempre nel
rispetto delle finalità istituzionali e senza un aggravio dei costi
complessivi di gestione".
Occorre tener conto che, in data 27 novembre 2021, presso il
Centro visitatori di Covarey a Champdepraz si è tenuta la cerimonia
di conferimento del marchio di certificazione di qualità del Parco
ai primi diciotto operatori economici che sono risultati in
possesso dei requisiti di accesso necessari e previsti dai
disciplinari di uso specifici. Inoltre è importante ricordare anche
le diverse collaborazioni già avviate tra l'Ente Parco naturale
Mont Avic e l'Associazione Forte di Bard, come, per esempio, quella
citata sull'articolo pubblicato su "Aostasera.it" il 27 marzo 2021:
"Dal Forte di Bard al Parco del Monte Avic, in Bassa Valle si
studia per incentivare il turismo. Il turismo rivolto alla natura e
alla cultura, una possibile strategia comune per il Parco del Monte
Avic e per il Forte di Bard a favore della Bassa Valle".
Riteniamo quindi che poter intraprendere un percorso che
permetta di avere la presenza al "Marché au Fort" anche di uno
spazio espositivo,
stand
o similari, di promozione e
valorizzazione del Parco naturale Mont Avic e soprattutto, in modo
particolare, per quanto riguarda la comunicazione e l'informazione
sul recente marchio di certificazione di qualità del Parco possa
essere un'iniziativa che integri maggiormente l'offerta della
manifestazione e soprattutto permetta di far conoscere ai tanti
visitatori e turisti presenti le meravigliose qualità del Parco
naturale Mont Avic e i relativi progetti realizzati o in corso. Il
Consiglio regionale impegna gli Assessori competenti ad avviare, in
collaborazione con l'Ente Parco naturale Mont Avic, le necessarie
valutazioni affinché si riesca a prevedere la presenza durante le
giornate delle prossime edizioni del "Marché au Fort" anche di uno
spazio espositivo inerente il Parco naturale Monte Avic e al
recente progetto realizzato: il marchio di certificazione di
qualità del Parco naturale.
Presidente -
La discussione generale è aperta. Non vedo
richieste d'intervento, chiudo la discussione generale. Per il
Governo, ha chiesto la parola l'assessore Sapinet, ne ha
facoltà.
Sapinet (UV) -
Grazie collega Brunod per l'attenzione che
pone sempre al territorio. Ne approfitto poi in merito
all'interrogazione di ieri per assicurarle che assolutamente si
cercherà di incentivare e aumentare la collaborazione anche con gli
Enti locali nell'ambito della segnalazione degli interventi sulla
rete sentieristica, lei me ne ha citato uno in particolare e la
ringrazio.
Con questa mozione abbiamo fatto un po' un percorso
all'indietro, per seguire un po' l'iter intrapreso e ora concluso
da parte dell'Ente Parco naturale del Monte Avic per l'ottenimento
del Marchio di certificazione di qualità. I nostri uffici erano
stati invitati già nel gennaio del 2019 a una serie di riunioni e
di confronti, quando il Presidente e il Direttore del Parco
illustrarono a diversi operatori presenti i vantaggi
dell'ottenimento di un Marchio di qualità, dando spazio anche ai
rappresentanti del Parco nazionale del Gran Paradiso - che tale
Marchio avevano già all'epoca e hanno tuttora - e che hanno così
potuto raccontare la loro esperienza ovviamente positiva su
quest'argomento. In seguito poi l'Ente Parco - era il 2021 - aveva
ottenuto un primo finanziamento e qualche mese prima delle giornate
di "Marché au Fort 2021" l'Ente Parco aveva avanzato già una
richiesta informale circa la possibilità di essere presente con gli
operatori coinvolti nel progetto del Marchio di qualità, una
richiesta che il nostro Assessorato ha accettato naturalmente
volentieri e avevamo proprio immaginato uno
stand
istituzionale dedicato al Parco all'interno del "Marché au Fort" e
poteva essere anche il momento per l'assegnazione ufficiale del
Marchio a questi primi diciotto operatori. Una serie di contatti
informali, essenzialmente telefonici, che poi purtroppo non si sono
tradotti nella presenza del Parco al "Marché" perché le tempistiche
del finanziamento si sono prolungate e il Parco stesso ha
soprasseduto sull'argomento informando l'Assessorato che alla data
del "Marché au Fort" non era ancora conferito il Marchio di
qualità. È stato un punto comunque di partenza, dal quale si è
continuato e le interlocuzioni con l'Ente Parco sono proseguite
anche in questo 2022. È stato un anno particolare, nel quale l'Ente
ha visto anche un cambio nella sua massima figura dirigenziale, ma
anche un anno dove l'Ente Parco ha beneficiato di un secondo
finanziamento da parte della fondazione CRT.
Come detto, le risorse del primo finanziamento erano state
utilizzate, come ben ricorda e lo riporta l'interno
dell'iniziativa, nell'ambito dell'assegnazione quindi del Marchio
certificazione di qualità Parco naturale del Monte Avic ai primi
diciotto operatori economici individuati. Parte delle risorse di
questo secondo finanziamento che arriva quest'anno, saranno
utilizzate per l'assegnazione del Marchio e della certificazione ad
altri dieci operatori, circa il 50 percento del finanziamento,
mentre l'altra parte del finanziamento sarà investita nell'ambito
del coordinamento e della collaborazione da parte appunto di questi
operatori assegnatari del Marchio, ma anche in campagne
pubblicitarie e promozionale all'interno della quale si inserirà la
collaborazione tra Ente Parco e "Marché au Fort" per l'anno 2023,
che è già stata oggetto di confronto durante quest'anno.
L'incertezza anche qui sulle tempistiche di erogazione del secondo
finanziamento e le varie questioni che ho già citato sono state una
delle cause che non ha permesso di avviare la collaborazione già in
questo 2022. È evidente quindi l'impegno dell'Assessorato nei
confronti dell'Ente Parco del Monte Avic, quindi siamo proiettati
al 2023, ovviamente, ma anche ad altri enti, altre associazioni
nell'ambito della manifestazione "Marché au Fort", che anche
quest'anno ha avuto dei numeri importanti, e ringrazio i colleghi
che hanno presenziato, io purtroppo non ho potuto ma ero ben
rappresentato grazie alla presenza di tutti voi.
Per tutto quanto esplicitato nella risposta alla sua iniziativa,
io la ringrazio ancora dell'attenzione. Chiederei il ritiro della
mozione considerato quanto sopra, considerato l'impegno in corso,
impegno che c'era già nel 2019, c'è oggi e che vede un po' nel 2023
un punto di arrivo importante per "Marché au Fort", per il Forte di
Bard e per l'Ente Parco del Monte Avic. In alternativa propongo
l'astensione.
Presidente -
Ha chiesto la parola il consigliere Brunod,
ne ha facoltà
Brunod (LEGA VDA) -
Grazie Assessore per la risposta,
soprattutto per avere anche accolto favorevolmente lo spunto
dell'iniziativa presentata ieri e per porre la massima attenzione
sul discorso della sentieristica, questo ci fa molto piacere e,
dall'altra, ricevere queste notizie in merito ai contenuti che sono
stati nell'impegnativa in questa mozione, come le ha ripercorso, vi
sono già state delle interlocuzioni, mi fa e ci fa molto piacere di
questo in quanto oggi abbiamo saputo che nel 2023 sicuramente ci
sarà uno
stand
espositivo del Parco e relativi progetti
avviati, quindi, come ho detto più volte, per noi non è importante
chi pianta la bandierina, ma è portare concretamente dei risultati
per la Valle d'Aosta e quindi ritiro questa mozione.
Il Consiglio prende atto del ritiro.
