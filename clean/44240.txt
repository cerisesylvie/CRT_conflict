Classificazione
ENERGIA
Risparmio energetico e fonti alternative



Oggetto del Consiglio n. 1299 del 23 febbraio 2022 - Resoconto
OGGETTO N. 1299/XVI - Interpellanza: "Profili di
illegittimità costituzionale derivanti dal decreto-legge Sostegni
ter in materia di energia rinnovabile".
Marguerettaz (Président) -
Point n° 18 à l'ordre du jour.
Le conseiller Aggravi a demandé la parole.
Aggravi (LEGA VDA) -
L'interpellanza parte dalla
querelle
che c'è stata nello scorso Consiglio riguardo al
complesso tema del costo dell'energia. In particolare, già dalle
premesse dell'interpellanza si è preso spunto dei contenuti del
comunicato stampa della Giunta del 10 febbraio intitolato: "Giunta
regionale avvia interlocuzione con Governo per modificare
decreto-legge Sostegni ter che colpisce il comparto dell'energia
rinnovabile". All'interno del comunicato stampa ci sono dei
passaggi che si vuole - ed è l'obiettivo di questa interpellanza -
andare ad approfondire e capire maggiormente. Mi spiego: in
particolare si afferma che all'interno della norma presentata,
sempre il decreto-legge Sostegni ter, in particolare aggiungerei
l'articolo 16, "si intravedono numerosi aspetti critici e profili
di illegittimità anche rispetto all'autonomia regionale. In
particolare - dice sempre il comunicato stampa - si contesta la
scelta dell'Esecutivo di colpire in modo incomprensibile e con
modalità tecniche gravemente distorsive, oltre che con evidenti
profili di illegittimità costituzionale, il comparto dell'energia
rinnovabile".
Sicuramente nel decreto-legge Sostegni ter, e in particolare
all'articolo 16, si è definito un meccanismo che va a penalizzare
in particolare i produttori di energia rinnovabile, si parla in
particolare di impianti superiori a 20 kilowatt che beneficiano dei
premi fissi derivanti da meccanismo... ma non voglio entrare nel
complesso sistema, che, tra l'altro, si inserisce all'interno di
quello che sino ad oggi è stato anche tutto il mondo
dell'incentivazione alle forme di energia rinnovabile, perché
comunque molti di questi impianti hanno beneficiato, lo sappiamo
benissimo e abbiamo anche in varie situazioni difeso questo tipo di
impostazione; oggi il conto che si rischia di dover andare a pagare
per queste società è particolarmente salato.
Da parte nostra c'è una situazione ulteriormente complessa
perché sappiamo benissimo che la Regione è l'azionista di
riferimento di un operatore che è la CVA e si trova, tra l'altro,
nello stesso momento a essere anche un futuro regolatore per quello
che riguarda - e poi non voglio tornare sul tema - il discorso
delle concessioni, ma nello stesso momento abbiamo la società di
riferimento della nostra Regione per la produzione energetica ed
elettrica che è comunque una realtà che opera all'interno del
mercato, ed è bene anche dire che non tutti i Valdostani sono degli
utenti della stessa Compagnia valdostana delle acque.
Non voglio poi andare ad approfondire ulteriormente un passaggio
in cui si parla della distribuzione dei dividendi che la CVA ha
garantito negli anni alla controllata Finaosta, quindi
indirettamente alla Regione, perché si potrebbe aprire una lunga
discussione avuta nella scorsa legislatura sull'opportunità delle
distribuzioni di dividendi avuti, piuttosto che il mantenimento in
patrimonio funzionale anche a investimenti di cui oggi e domani la
nostra società dovrà comunque far fronte al di là di quello che
sarà il percorso della norma di attuazione.
A fronte di questo - e ritorno all'obiettivo dell'interpellanza
- si vuole conoscere nel dettaglio quali siano gli evidenti profili
di illegittimità costituzionale dei contenuti del cosiddetto
"decreto-legge Sostegni ter" intravisti dalle strutture tecniche io
a questo punto mi immagino, in modo tale da fare chiarezza su
queste affermazioni e quali siano i profili di illegittimità
rispetto all'ordinamento dell'autonomia speciale valdostana, dei
contenuti del decreto-legge Sostegni e si cita in particolare
l'articolo 16 proprio per capire quali possono essere
effettivamente le problematiche legate al nostro ordinamento
finanziario.
Si vuole capire, perché bisogna poi dare anche operatività alle
affermazioni, con quali modalità operative la Giunta regionale,
nonché i gruppi di maggioranza, intendano promuovere nelle sedi
deputate gli intendimenti descritti all'interno del citato
comunicato stampa.
Solo un ultimo punto sul fatto di quello che dicevo all'inizio,
l'ho chiamata
querelle
ma non ci voglio tornare, anzi,
voglio esprimere la necessità comunque di andare poi a discutere in
maniera più o meno ufficiale sul grande tema del caro energia
perché è inutile che ci si creino degli steccati... però la scorsa
volta siamo praticamente grati, mi permetta l'ironia, Presidente,
dell'azione dei gruppi di maggioranza... va ricordato che anche
l'opposizione nel suo piccolo già nel Consiglio precedente aveva
chiesto dei passaggi ufficiali, e lo avevo fatto io, sono andato a
riascoltarmi perché ogni tanto magari uno si dimentica, invece
l'avevo proprio chiesto... un passaggio ufficiale in Commissione
che poi c'è stato. Mi immagino che non sarà l'unico, ma ci saranno
poi ulteriori passaggi per capire che cosa si può fare su un
problema che ovviamente, in linea più ampia, noi possiamo risolvere
solo in pochissima parte perché ci sono delle logiche molto più
alte e molto più complicate che subiamo non solo come contribuenti
o, meglio, come utenti, ma anche come Amministrazione.
Detto questo, la volontà della scorsa volta da parte dei gruppi
di opposizione non era assolutamente quella di non cercare di
trovare delle soluzioni condivise, le avevamo già chieste, tra
l'altro, già in bilancio si era fatta una proposta ma ci torneremo
poi sul punto, c'era la volontà di dare ufficialità a questi
passaggi proprio perché, come ho detto nella presentazione di
quest'interpellanza, c'è un po' il rischio di confondere spesso le
acque - mi si permetta questa battuta -, un po' come quando si
confondeva il ruolo della CVA con la proprietà delle concessioni
idroelettriche o come anche il fatto che la nostra compagnia non
sia una società - io l'ho detto più volte in questo Consiglio - di
erogazione di stampo jugoslavo, ma è una società che opera in un
mercato che ha delle tariffazioni e quindi che ha degli obblighi
tipici delle società all'interno di un mercato seppur fortemente
regolamentato come quello dell'energia. Questi sono i tre obiettivi
ma gli importanti penso che siano i primi due, cioè andare
effettivamente a capire quali gli evidenti profili di illegittimità
costituzionale e soprattutto le problematiche legate
all'ordinamento finanziario dell'autonomia e capire anche che cosa
si fa. Qui chiudo la presentazione perché se spesso e volentieri la
Lega viene accusata di essere membro del Governo nazionale e nello
stesso momento di criticare alcune posizioni, vorrei ricordarle,
Presidente, che nella sua maggioranza c'è un partito politico che è
uno dei propulsori dell'attività del Governo Draghi e quindi in
queste forze di maggioranza chissà... non ho capito se c'è anche il
Partito Democratico oppure lei faceva riferimento ad altri, perché
non c'è soltanto la Lega al Governo, anzi, c'è il Partito
Democratico e, come dice il suo segretario Letta, è proprio la
colonna portante di quel Governo. Magari nella risposta al punto 3,
sulle modalità operative, lei ci potrà rappresentare quello che è
il grande apporto che questo partito - non me ne vogliano i
colleghi ma si fa politica anche in aula - sta portando alla Valle
d'Aosta l'azione munifica e di difensore dell'autonomia valdostana
del Partito Democratico.
Président -
Pour la réponse, la parole au Président de la
Région.
Lavevaz (UV) -
Tocchiamo un argomento che è
à la
une
in questo momento: quello dell'energia, in questo caso
l'interpellanza si occupa di CVA, in particolare del decreto-legge
Sostegni, più tardi parleremo dell'aumento delle bollette, le
questioni sono anche collegate se vogliamo perché si rischia
veramente, oltre al danno, la beffa, se mi permettete questo
accostamento, perché, da un lato, abbiamo degli aumenti
considerevoli dall'altro, abbiamo il rischio che la nostra società
abbia dei tagli importanti per l'applicazione di questo articolo 16
che lei giustamente ha richiamato del decreto-legge n. 4, il
cosiddetto "decreto-legge Sostegni", che va a incidere
notevolmente, com'è noto, sui cosiddetti "extra profitti", quindi
con un taglio importante dei profitti derivanti dalla vendita di
energia da fonti rinnovabili. Questo ha suscitato da subito
critiche importanti, anche per una questione di concetto, che si
vanno a colpire in maniera esclusiva i profitti generati dalla
produzione da fonti rinnovabili, che sono invece l'elemento
trainante per gli obiettivi che conosciamo tutti nella nostra
pianificazione, ne abbiamo parlato spesso anche qui: gli obiettivi
di transizione energetica, che siano quelli comunitari, che siano
quelli nazionali.
In sostanza è stato rilevato come questo provvedimento non
incida in alcun modo sulle cause invece della crescita dei prezzi
dell'energia elettrica, comunque dei prezzi dell'energia in
generale, che invece, com'è noto, dipendono dall'impennata delle
quotazioni dei cosiddetti "carburanti fossili" e non dalle energie
rinnovabili.
Quello che è ancora più grave è che questo taglio sugli extra
profitti va a incidere invece sugli investimenti che le fonti
rinnovabili, o comunque le aziende che si occupano delle fonti
rinnovabili possono fare scoraggiandone in qualche modo anche lo
sviluppo. C'è un tema molto complesso che ha componenti di natura
politica, di natura tecnica che hanno conseguenze di natura
finanziaria ed economica molto diretta anche sul nostro
ordinamento.
Lei chiede quali siano in buona sostanza le questioni di
illegittimità costituzionale; nel nostro comunicato stampa,
parlando di illegittimità costituzionale, volevamo intendere
un'illegittimità più in senso lato costituzionale legata alla
Costituzione italiana ma anche al nostro Statuto perché il nostro
Statuto ha rango costituzionale, quindi è la nostra
Costituzione.
Abbiamo sentito fin da subito sia gli operatori del settore come
i primi commentatori dire che questa norma presentava profili
proprio di illegittimità riguardo ai principi di libertà di
iniziativa, riguardo al principio di legittimo affidamento e anche
rispetto al principio di non discriminazione di cui all'articolo 3
della Costituzione.
Quelle che più volevamo sottolineare nel nostro comunicato
stampa erano invece le ricadute dirette sul nostro ordinamento che
questo decreto-legge Sostegni ha, perché - ma dico cose che lei
conosce anche meglio di me - i flussi finanziari di CVA, e quindi i
dividendi che passano attraverso Finaosta, sono un'entrata diretta
del nostro bilancio, questo è molto chiaro, quindi un taglio di
questi profitti ha delle conseguenze immediate e dirette su questo
flusso di dividendi verso la Regione. Questo significa sottrarre
importanti risorse al bilancio regionale, come accennavo all'inizio
del mio intervento quando parlavo di avere oltre al danno, quello
dell'aumento, anche la beffa di non poter intervenire perché questi
dividendi potrebbero essere uno strumento che potrebbe chiudere il
cerchio ritornando con una redistribuzione attraverso degli aiuti
mirati dove questi aumenti sono più importanti a cittadini e
imprese, questo non sarà possibile se questi dividendi saranno
diminuiti in maniera sostanziale. Questo è definito anche dal fatto
che il conguaglio previsto dall'articolo 16 sarebbe fuori gettito
fiscale, quindi escluso dal riparto fiscale regionale con - e qui
vengo alla risposta - una violazione di un principio che potrei
definire cardine della nostra autonomia statutaria perché se
andiamo a toccare gli equilibri economici e a intervenire
esteriormente su degli equilibri economici, è chiaro che questo ha
delle conseguenze sull'attuazione dell'autonomia, questo è di tutta
evidenza.
Lei faceva cenno al dibattito della scorsa legislatura, sul
fatto che i dividendi siano redistribuiti al socio, piuttosto che
lasciati in pancia alla società per investimenti futuri, questo
effettivamente è un ragionamento corretto. Quello che mi sento di
ricordare - non c'è bisogno di farlo ma nella discussione e nel
quadro è importante dirlo - che la Regione più di vent'anni fa ha
fatto un investimento importantissimo a livello economico, con
peraltro una garanzia di un'emissione obbligazionaria, un
intervento che era garantito da delle entrate che poi permettessero
di rientrare di questo investimento importante.
Il tentativo in atto con il decreto-legge Sostegni quindi di
recuperare fuori gettito queste risorse rischia di incidere, seppur
indirettamente, sull'aspetto finanziario economico valdostano in
maniera molto importante. Io credo che questo, al di là della
visione che si può avere sulla gestione degli utili di CVA, sia
indubbio.
Per venire all'ultimo aspetto che lei ha citato, al di là dei
legittimi posizionamenti dei gruppi - è chiaro che ci sono altri
gruppi all'interno di questo Consiglio che fanno parte del Governo
- io credo che ci voglia l'impegno di tutte le forze che hanno una
rappresentanza all'interno del Governo, o comunque anche più in
generale all'interno del Parlamento affinché, in sede di
conversione di questa legge, si possa trovare un modo di
riscrittura che sia meno dannoso per la realtà della nostra
società.
Per quanto ci riguarda, stiamo cercando anche con le altre
Autonomie speciali, in particolare con le due Province autonome,
che hanno delle società simili alla nostra, di mettere in piedi
un'azione che possa portare a una condivisione in sede parlamentare
per evitare che questo decreto venga convertito in legge così com'è
stato licenziato.
Président -
La parole au collègue Aggravi pour la
réplique.
Aggravi (LEGA VDA) -
Quando abbiamo fatto il lungo
dibattito sulla questione idrogeno in questo Consiglio, tra
l'altro, lei diede un contributo di narrazione scientifica non da
poco sul tema, tra le critiche e i dubbi sull'idrogeno c'era
appunto il fatto che è ancora una materia molto instabile. Io
definirei un po' la sua risposta simile all'idrogeno, è un po' una
materia instabile, perché al netto - e qui la chiudo - della
disponibilità, e l'abbiamo sempre fatto, a parlare di cose concrete
qualora ci siano ed eventualmente di valutare le modalità migliori
per aiutare e per dare una risposta alla comunità, tornando ai
primi due punti, devo dedurre, devo capire, che effettivamente i
tre aspetti che citavo, ovvero il ruolo dell'azionista, l'operatore
del mercato della CVA e il fatto che non tutti gli utenti
valdostani ne siano clienti complica notevolmente il quadro.
Lei ha citato la lesione della libertà d'iniziativa, la
discriminazione, sono una serie di elementi che, ogni qualvolta si
va a toccare la regolamentazione industriale, si può andare a
utilizzare per vantare il proprio credito e il proprio eventuale
danno nel momento in cui cambia la normativa.
Cosa diversa è invece andare a parlare di ordinamento
finanziario e di norme costituzionali o, meglio, di provvedimenti
che vanno a ledere l'impianto costituzionale perché, volenti o no,
purtroppo l'energia elettrica è un mercato libero o paralibero,
quindi non possiamo ragionare troppo e dobbiamo stare attenti a
essere nello stesso momento l'azionista imbufalito dalla scelta del
Governo e soprattutto un ente istituzionale che si potrà trovare e
si dovrà trovare in futuro a fare il regolatore delle concessioni.
Questo è un po' un nostro problema.
Sono d'accordo anch'io con quanto lei diceva sull'investimento e
sulla lungimiranza che si ebbe all'epoca con l'emissione del BOR
per l'acquisto delle centrali, abbiamo comunque beneficiato
lungamente di quel quadro ma purtroppo oggi vi sono complicazioni
perché ovviamente il mercato è cambiato, le scelte sono cambiate e
quindi bisognerà evolvere per difendere il posizionamento della
nostra compagnia, che non è la compagnia di Stato o della Regione
autonoma Valle d'Aosta, è un aspetto molto complesso e molto
delicato, perché possiamo essere sicuramente degli azionisti
arrabbiati, e possiamo anche dirlo, però stiamo magari un
pochettino più attenti - questa è un'opinione totalmente personale
- a paventare un'illegittimità costituzionale che poi in realtà si
ripercuote sull'interesse legittimo dell'azionista che si lamenta,
soprattutto poi, tra l'altro, in un momento molto complesso dove la
nostra Compagnia valdostana, ma non soltanto, dovrà fare gli
investimenti notevoli perché sappiamo che gli impianti che abbiamo
hanno la loro età e devono essere manutenuti.
Chiudo dicendo una cosa in più: a livello generale questo
articolo 16 rappresenta un po' il meccanismo perverso che è
definito dagli incentivi e poi dai conguagli. Da un lato, si è
pompato, e in parte anche questa è causa dell'aumento dei prezzi,
tutto quello che è un settore, con scelte giuste o sbagliate, è una
scelta politica, è una scelta anche di strategia più completa
quella di rafforzare le energie rinnovabili, ma nello stesso
momento sembra quasi che oggi lo Stato dica: "quei contributi in
quota parte ridammeli perché i tuoi impianti si sono ammortizzati
nel tempo e oggi stanno generando degli extra approfitti", quegli
extra profitti che, quando si sono fatti gli investimenti, e più
che per le centrali storiche di CVA dico le nuove centrali,
l'operatore aveva realizzato e aveva pensato che in un primo
momento di
startup
e di investimento ci sarebbe stato poi un
ricavo futuro. Oggi questo ricavo futuro sembra che venga chiesto
indietro quasi a compensare quell'effetto che c'era stato.
Se sull'energia idroelettrica questo effetto se vogliamo ha
forse più senso, perché gli investimenti sono stati anche notevoli
e hanno anche comportato delle problematiche magari bene o male sul
territorio, sul fotovoltaico e l'eolico, che da poco tempo hanno
incentivazione e hanno rafforzamento, il meccanismo è ancora più
complesso e perverso.
