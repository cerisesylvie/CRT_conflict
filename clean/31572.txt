Classificazione
INDUSTRIA



Oggetto del Consiglio n. 590 del 10 giugno 2009 - Resoconto
OGGETTO N. 590/XIII - Interpellanza: "Interventi atti a
garantire il proseguimento delle attività della società SET di
Issogne".
Interpellanza
Preso atto che la società SET di Issogne, specializzata in
lavorazioni meccaniche, ha portato i libri in tribunale, aprendo
una procedura fallimentare, che molto probabilmente porterà alla
chiusura della fabbrica e al licenziamento dei 52
dipendenti;
Evidenziato che l'attività della società è ben inserita nel
mercato, mentre i problemi che hanno portato alla procedura
fallimentare sono legati ad una sottocapitalizzazione della
società;
Sottolineato come gli stabilimenti industriali sono un
patrimonio indispensabile per la nostra regione ed occorre
difendere questo tessuto indispensabile per il benessere di tutta
la comunità, anche perché è un patrimonio di conoscenze e di
professionalità difficilmente ricostruibile nel momento in cui si
dovesse arrivare alla chiusura dell'attività;
Tenuto conto che Finaosta spa dovrebbe svolgere il ruolo di
IRI della Valle d'Aosta, cioè di accompagnatrice dei momenti di
crisi, immettendo la liquidità necessaria, garantendo il
proseguimento dell'attività, nell'attesa di trovare nuovi soci
industriali cui affidare la società così salvata;
i sottoscritti Consiglieri regionali del Partito
Democratico
Interpellano
la Giunta regionale per conoscere:
se intenda intervenire rapidamente, attraverso Finaosta, per
garantire, attraverso gli opportuni e necessari finanziamenti, la
prosecuzione del lavoro e delle attività della società Set di
Issogne.
F.to: Carmela Fontana - Rigo - Donzel
Presidente
- La parola alla Consigliera Carmela
Fontana.
Fontana (PD)
- Grazie, Presidente. La crisi economica e
finanziaria che da oltre un anno rende la vita difficile a molti
cittadini valdostani è stata correttamente affrontata in questo
Consiglio con una serie di provvedimenti di sostegno al reddito
delle famiglie e, in particolare, di quelle più deboli e
sfavorite.
L'aiuto più forte e più duraturo che noi possiamo dare ai
valdostani è quello di incentivare lo sviluppo economico,
sostenendo le aziende valdostane nei diversi settori: agricolo,
industriale o terziario, perché questi aiuti si traducono in un
maggiore reddito reale e in una maggiore garanzia di occupazione e
quindi di reddito per le famiglie. Per questi motivi crediamo che
il caso della società SET di Issogne debba essere analizzato con
particolare attenzione, perché potrebbe diventare un'occasione non
solo per garantire l'occupazione dei 52 dipendenti, ma anche per
vedere una Finaosta finalmente orientata a sostegno dell'economia
della Regione e non più semplice strumento di erogazione dei
contributi regionali. Infatti la società SET, specializzata in
lavorazioni meccaniche, è arrivata a portare i libri in tribunale
aprendo una procedura fallimentare per questioni finanziari di
sottocapitalizzazione, perché l'attività industriale della società
è bene inserita nel mercato e ha interessanti prospettive di
sviluppo.
Vogliamo ricordare che l'industria è un pilastro fondamentale
dell'economia della nostra regione e che occorre difenderla perché
così si difende il benessere di tutta la comunità. Pensiamo
soltanto a cosa rappresenta un'industria: non è soltanto un insieme
di macchine e di attrezzature, ma è soprattutto un enorme
patrimonio di conoscenze e di professionalità che si sono andate
affinando e approfondendo nel corso di molti anni. Perdere
un'industria significa perdere queste conoscenze e perdere questa
professionalità.
Il Partito Democratico pensa quindi che l'Amministrazione
regionale debba intervenire rapidamente per garantire la
prosecuzione del lavoro e dell'attività della società SET.
Riteniamo opportuno che ciò sia fatto attraverso l'intervento
finanziario di Finaosta, che così svolgerebbe nella nostra regione
il ruolo che l'IRI ha avuto in Italia per un lungo periodo durante
la Prima Repubblica, cioè il ruolo di accompagnatrice di realtà
industriali nei momenti di crisi, immettendo liquidità necessaria,
garantendo il proseguimento dell'attività nell'attesa di trovare
nuovi soci industriali, di affidare la società così salva.
Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie, Presidente. Sulla situazione
della SET di Issogne e del suo epilogo sono state dette e scritte
diverse cose, non sempre chiare, non sempre esatte. Ringrazio
quindi la Consigliera Fontana per aver voluto presentare questa
iniziativa che ci consente di fornire le informazioni
sull'effettivo svolgimento della vicenda.
In primo luogo una premessa: va ricordato che ogni intervento di
sostegno in questo campo deve seguire delle procedure che si
vogliono severe e serie, e questo non per una forma di accanimento,
ma per l'obbligo che deriva ad ogni soggetto di agire nel rispetto
della legge e delle varie norme che regolano l'erogazione dei
diversi finanziamenti, siano essi in conto capitale siano essi in
conto interessi (cito solo
en passant
la normativa europea,
la necessità e l'obbligo che abbiamo avuto di notificare delle
leggi e di non costituire aiuti di Stato o indebiti aiuti alle
imprese). Tutto questo serve peraltro a garantire che sia Regione,
sia Finaosta agiscano con criteri di equità, perché questo è un
altro degli elementi fondanti importanti, criteri di equità che
devono essere garantiti a tutti coloro che possono rivolgersi ai
soggetti pubblici, in questo caso a Regione o a Finaosta, per
richiedere interventi di sostegno a loro favore. Dico questo, e mi
scuserà la Consigliera Fontana se non entro ancora nel merito della
questione, perché questa vicenda è stata a mio avviso un po'
banalizzata, e ricordo, una per tutte, un'affermazione che diceva:
"bastava una firma per salvarci"; non è così! Non è così, perché le
firme si appongono su atti che abbiano i requisiti che ho ricordato
prima; ciò che garantiamo a qualcuno, noi dobbiamo poterlo
garantire anche ad altri con l'applicazione degli stessi criteri,
delle stesse misure: ecco perché le firme non hanno la
caratteristica della discrezionalità, ma conseguono a precise
procedure. Dico questo perché quando entreremo nel merito, capiremo
nei fatti a cosa mi voglio riferire. Tutto ciò quindi premesso,
entriamo nel merito della questione SET.
Come è noto, come è ricordato dall'interpellanza e dalla collega
Fontana, a causa della situazione di crisi finanziaria in cui
versava in questi ultimi anni (non adesso) SET S.r.l., impresa con
sede in Issogne, operante nel settore delle lavorazioni meccaniche
per l'
Automotive
, l'automobile, settore che come sapete ha
avuto una contrazione di non poco conto dall'agosto del 2008 ad
oggi, ha presentato dinanzi al tribunale di Aosta istanza per
l'ammissione alla procedura di concordato preventivo, prevista
dall'articolo 160 della legge fallimentare. La prima questione che
ci si deve porre a questo proposito è la seguente: la crisi della
SET è stata improvvisa, conseguente alla crisi economica che si è
determinata, o era già in essere? La risposta sta nei fatti.
Ricordo che già nel 2007 vi erano delle manifestazioni di
difficoltà finanziaria da parte dell'azienda in argomento, quindi
non si tratta di un fatto legato alla crisi attuale, ma è una
situazione che veniva da lontano, e si era - a questo proposito -
già tenuto un incontro, c'erano stati dei contatti fra SET e
Finaosta, nel corso dei quali la finanziaria regionale aveva
prospettato la possibilità di alienazione del capannone di Issogne
da parte di SET e di acquisizione da parte di Finaosta, e di
successiva locazione dello stesso all'impresa industriale: questo
al fine di migliorare la liquidità aziendale, di risanare
finanziariamente la SET che però non ha aderito all'epoca a tale
proposta. Questa che io dico non è una mia affermazione, bensì un
fatto, peraltro già ricordato da Finaosta stessa recentemente in
una lettera aperta che il suo Presidente, dr. Cilea, ha trasmesso
al quotidiano
La Stampa
in occasione delle polemiche sulla
chiusura della SET, lettera pubblicata e mai smentita: ovviamente
questo per il fatto che ciò era incontrovertibilmente vero.
Tornando ai giorni nostri, spiegherò ora cosa è accaduto, perché
questo mi sembra elemento indispensabile per poi giungere alla
risposta della questione che lei pone. Fra le condizioni necessarie
a sostenere il concordato preventivo e ad evitare il fallimento,
figurava la possibilità della Regione tramite Finaosta ad
acquistare l'immobile industriale di proprietà della SET. Si
ripropone nel 2009 la questione che già era stata affrontata nel
2007. Un immobile finanziato nel 1996 con un contributo in conto
capitale ai sensi della legge regionale n. 85/1992, che era la
legge portante interventi a favore di piccole imprese per la
realizzazione di insediamenti industriali. In particolare tale
legge regionale prevedeva l'impegno da parte della impresa
beneficiaria a mantenere la destinazione dichiarata e a non
alienare o cedere i beni oggetto di finanziamento per il periodo di
15 anni, pena la restituzione dell'agevolazione ricevuta,
maggiorata degli interessi maturati.
SET, pur non essendo spirati i 15 anni previsti dalla legge
regionale n. 85/1992, poteva comunque vendere il proprio immobile
alla Regione tramite Finaosta, a condizione però di restituire il
finanziamento ricevuto nel 1996; ciò esattamente come è accaduto in
altri casi analoghi, qui, volutamente si è fatto un parallelo con
altri casi come a dire che in quei casi si sarebbero fatti dei
favoritismi, senza chiedere indietro il dovuto. Invece non è vero
in tutti i casi, ci si è comportati esattamente nello stesso modo!
SET però, malgrado questo fosse noto, con nota del 23 dicembre 2008
ha chiesto formalmente alla Regione di non esigere la restituzione
del finanziamento ricevuto nel 1996. L'impresa ha motivato la
propria istanza con la sopravvenuta abrogazione della legge
sopraccitata, con legge regionale n. 4/2004, e con il fatto che non
sia stata prevista una disciplina transitoria in ordine alla sorte
dei pregressi finanziamenti.
Al di là del fatto che nel 2006, in analoga situazione, a
TECNOMEC ad esempio fu imposto di restituire analogo prestito, pur
essendo già anche allora abrogata la normativa, malgrado ciò ci
siamo messi una mano sulla coscienza e abbiamo investito di questa
questione non l'opinione personale dell'Assessore o di un suo
funzionario, bensì il Dipartimento legislativo legale, che ci ha
formulato una nota con apposito parere secondo il quale le vecchie
norme, ancorché abrogate, continuano ad applicarsi in rapporti
sorti antecedentemente all'abrogazione della norma stessa. Di fatto
cosa ci diceva? Un debito rimane un debito, anche se viene abrogata
la legge che ti ha concesso il prestito. Pertanto, nella
fattispecie in esame, SET doveva ritenersi ancora assoggettata alla
restituzione del debito in corso di cessione dell'immobile. In
sintesi, SET poteva vendere l'immobile come pensava di fare e
restituire poi la somma percepita a finanziamento dello stesso;
cosa che era certamente possibile tranne che SET, avendo fatto un
proprio piano finanziario, ha proposta la vendita dell'immobile ad
un prezzo largamente più elevato del suo effettivo ed accertato
reale valore.
Qui devo ricordare un altro passaggio, perché quando si
acquisisce un bene, lo si fa sulla base di un prezzo fissato da una
perizia, ciò che Finaosta ha puntualmente fatto, accertando un
valore del bene significativamente al di sotto della valutazione
che SET aveva dato del proprio immobile. Ciò ha comportato la non
sostenibilità della proposta di concordato preventivo che ha avuto
quindi un esito negativo e con l'epilogo che è stato ricordato: la
consegna dei libri in tribunale. Ricordo però - a questo proposito
- ancora che la perizia è stata condotta dalla stessa società che
aveva peritato dei beni in analoghe situazioni, è ad esempio il
caso di TECNOMEC, applicando quindi gli stessi criteri che erano
stati applicati in quella fase e gli stessi parametri: questo
proprio per rispettare quei criteri di equità di cui dicevo
all'inizio. Ancora, affinché si capisca la situazione finanziaria
dell'impresa, nell'istanza per l'ammissione alla procedura di
concordato preventivo, quindi prima di consegnare i libri in
tribunale, bisogna ricordare che al 30 settembre 2008 i debiti
complessivi di SET erano pari a 5.250.000 euro circa. A fronte di
tale pesante situazione debitoria, SET - nella proposta di
concordato preventivo - prevedeva di poter costituire una provvista
pari a soli 2.270.000 euro circa, ben lontano dalla cifra totale, e
questi 2.270.000 nell'ipotesi di non dover restituire il contributo
che aveva avuto e che doveva restituire comprensivo di interessi
per una somma totale pari a 480mila euro: questa è la situazione
che si è delineata nel tempo e che si è determinata.
In conclusione, desidero intanto ricordare che la Regione e
Finaosta non sono stati né inadempienti, né inerti di fronte a
questa situazione, anzi: si sono cercate tutte le vie possibili e
addirittura in tempi non sospetti, già nel 2007. Desidero poi anche
ricordare che dai lavoratori e dalle organizzazioni sindacali vi è
stato un serio impegno e anche importante: i lavoratori stessi, con
l'accordo dei sindacati, hanno accettato di lavorare per periodi
anche lunghi senza percepire lo stipendio, ma tutto questo non era
possibile a ristabilire una situazione finanziaria che non aveva,
come appare dai dati che ho fornito, delle vie di uscita.
Ad oggi qual è la situazione? I libri sono stati portati in
tribunale. Ovviamente però lei mi chiede: si intendono fare delle
cose? La risposta l'ho già data nelle mie premesse: le regole, le
leggi, i finanziamenti, i sostegni ci sono, ma si iscrivono
all'interno di un quadro di procedure di un certo genere. Finaosta
cosa può fare? Può erogare, certamente, se noi l'autorizziamo e ci
sono le condizioni, oppure può fare degli interventi come quello
che è stato proposto di acquisizione dell'immobile, posto però che
questa acquisizione non sarebbe risultata in grado di sanare tutto
il debito. Esso avrebbe consentito di avere forse un margine di
vita un po' più allungato, ma non avrebbe risolto la questione
strutturale, perché anche qui, quando si dice che le buone
prospettive di mercato esistono, ricordo sempre che si tratta
sempre di un mercato che lavora per fornire l'
Automotive
.
Non sto a ricordare quali siano i valori dell'
Automotive
dal
punto di vista della produzione degli ultimi mesi...
Detto tutto questo, qual è oggi la situazione e come se ne può
uscire? Ovviamente noi seguiremo passo a passo il tutto. Ci sono
delle prospettive per i lavoratori, intanto è stato nominato un
curatore fallimentare, il curatore fallimentare ha concordato con i
sindacati la cassa integrazione guadagni speciali, ad oggi esiste
ed è in piedi la previsione di distaccare per il momento alcuni
dipendenti per un po' di giorni, per mantenere lo stabilimento, le
sue funzionalità, in attesa di definire un percorso di
continuazione dell'attività da parte di una nuova azienda. Peraltro
questa notizia che è stata riferita a me da fonte sindacale,
l'avete trovata oggi sul giornale con dovizia di particolari.
Questo accordo è possibile ai sensi del Codice civile, articolo 47
rapportato al 2112, con un distacco temporaneo di un certo numero
di lavoratori che si troveranno in cassa, per poter continuare la
produzione, per un periodo da definire che, in linea di massima,
prevedrà inizialmente un periodo di circa sei mesi, con accordo fra
curatore fallimentare, sindacati e questo nuovo soggetto che
dovrebbe inserirsi all'interno della produzione; il nome di questo
soggetto lo trovate sul giornale, non sto a citarlo, è una ditta
comunque di Ivrea. Questa è oggi la situazione che si sta
delineando.
Concludo dicendo che, per quanto riguarda la possibilità di
intervenire tramite Finaosta, le nostre intenzioni ci sono tutte.
In questo caso non si poteva, perché la situazione, come ho detto,
appariva - e i dati lo dimostrano - disperata, quindi non c'era
possibilità. Ci sarebbe stata forse possibilità se l'intervento si
fosse verificato nel 2007, ma lì sono stati messi in pista gli
accorgimenti e le possibilità di intervento, non c'è stato
l'accordo fra le parti e non su una questione di prezzo, ma sul
fatto che allora l'azienda riteneva di poter far fronte ai suoi
impegni. Così non è stato, il debito è cresciuto e la capienza di
qualsiasi intervento oggi non sarebbe stata sufficiente a salvare
l'azienda stessa.
Si dà atto che dalle ore 11,32 presiede il Vicepresidente
Chatrian.
Président
- La parole à la Conseillère Carmela
Fontana.
Fontana (PD)
- Volevo ringraziare l'Assessore per tutte
le risposte che mi ha fornito. Mi ritengo soddisfatta perché le
ultime notizie che ci ha fornito, che c'è un'azienda che potrebbe
interessarsi per questi lavoratori, mi fa veramente piacere e la
ringrazio.
La mia preoccupazione era che in questi ultimi anni il mondo del
lavoro e dell'industria in Valle d'Aosta è veramente messo in
ginocchio. Quello che chiedo a tutti noi, uno sforzo da parte di
tutti noi di dare una maggiore attenzione a questo mondo; magari,
quando si farà il prossimo bilancio, vedere di dare la priorità al
mondo dell'industria e a tutte le aziende, perché se riparte il
lavoro, penso che stanno bene anche tutte le famiglie.
Grazie, Assessore, per la risposta.
