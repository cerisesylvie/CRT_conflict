Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 436 del 1° ottobre 1981 - Resoconto
OGGETTO N. 436/81 - ISTITUZIONE DEL SERVIZIO SPECIALE DI
NEURO-TRAUMATOLOGIA DELL'OSPEDALE GENERALE DI AOSTA. (Approvazione
di ordine del giorno)
Richiamata la deliberazione n. 612 del 19 dicembre 1979 del
Consiglio regionale concernente l'istituzione del servizio speciale
di neurologia e neurotraumatologia dell'Ospedale Generale di
Aosta;
Richiamata la deliberazione n. 294, in data 29 maggio 1981,
del Consiglio regionale concernente l'istituzione del servizio
speciale di neurologia e neurotraumatologia del sopraccitato
ospedale, nonché disposizioni per interventi del settore della
neurotraumatologia;
Richiamati, in particolare, il punto 4° della sopraccitata
deliberazione n. 294, nonché la vigente disciplina per l'assistenza
neurochirurgia e neurologica stabilita dall'amministrazione
ospedaliera con proprio provvedimento n. 368, del 28 aprile
1981.
Atteso che per le particolari caratteristiche
geomorfologiche, socio-economiche, climatiche, di viabilità e di
presenza turistica della Regione, si pone l'esigenza di erogare
l'assistenza ai neuropatici anche a livello chirurgico, per quanto
attiene in particolare i traumi cranici la cui gravità e necessità
di tempestivo intervento, rendendo vano ed impossibile il tentativo
di trasferimento del paziente ad altro ospedale, pone comunque sia
sul piano morale che tecnico il dovere di operare con efficace
intervento pur in presenza di limiti di attività obiettivamente
ineliminabili.
Atteso che ai sensi dell'art. 1 del DL 28 maggio 1981, n. 247
e per effetto delle sopraccitate deliberazioni n. 612 e n. 294
permane per il settore in esame una disponibilità di posti in
organico di 3 unità,
Quanto sopra premesso la Giunta regionale propone che il
Consiglio regionale:
- vista la legge regionale 19 febbraio 1975 n. 2 e successive
modificazioni ed integrazioni;
- vista la legge 12 febbraio 1968 n. 132 ed il DPR 27 marzo
1969 n. 128;
- vista la legge 23 dicembre 1978, n. 833;
- viste le proprie deliberazioni n. 612 del 19 dicembre 1979
e n. 294 del 29 maggio 1981;
- visti i decreti del Presidente della Giunta regionale n.
200 del 17 marzo 1981 e n. 547 del 30 giugno 1981
DELIBERI
1) di autorizzare, ai sensi della legge regionale 19 febbraio
1975 n. 2 e successive modificazioni ed integrazioni,
l'amministrazione dell'generale di Aosta ad istituire il servizio
speciale di neurotraumatologia. Il servizio si avvale di un numero
massimo di 6 posti letto ed opera nell'ambito della struttura e
dell'organizzazione della divisione di chirurgia generale;
2) di stabilire che nella prospettiva dell'articolazione
dell'ospedale generale in armonia con i principi di cui allo art.
17 della legge 23 dicembre 1978 n. 833 ed i criteri di cui alla
legge regionale 21 aprile 1981 n. 21, il servizio si avvalga del
seguente personale medico:
- primario (specialista in neurochirurgia)
- 1 aiuto (specialista in neurochirurgia)
- 1 assistente
per effetto delle sopraccitate deliberazioni n. 612 e n. 294
permane per il settore in esame una disponibilità di posti di
organico di 3 unità.
Quanto sopra premesso, la Giunta regionale propone che il
Consiglio regionale:
- vista la legge 12 febbraio 1968 n. 132 ed il DPR 27 marzo
1969 n. 128;
- vista la legge 23 dicembre 1978 n. 833;
- vista il DPR 20 dicembre 1979 n. 761;
- viste le proprie deliberazioni n. 612 del 19 dicembre 1979
e n. 294 del 29 maggio 1981;
- viste le leggi regionali 22 gennaio 1980 n. 2, 21 aprile
1981 n. 21, 22 dicembre 1980 n. 59 e 22 dicembre 1980 n.
61;
DELIBERI
1) di stabilire che l'USL della Valle d'Aosta, nella
prospettiva e in attesa del piano socio-sanitario regionale,
costituisca l'unità operativa di neuro traumatologi. Tale attività
si avvale di un numero massimo di 6 posti letto ed opera
nell'ambito della struttura e dell'organizzazione della unità
operativa di chirurgia generale dello stesso stabilimento
ospedaliero generale dell'USL;
2) di stabilire che nella prospettiva dell'articolazione
dell'ospedale generale in armonia con i principi di sui allo art.
17 della legge 23 dicembre 1978 n. 833 ed i criteri di cui alla
legge regionale 21 aprile 1981 n. 21, l'unità operativa di
neurotraumatologia si avvalga del seguente personale
medico:
- 1 primario
- 1 aiuto
- 1 assistente
Presidente
- Prima di dare la parola all'Assessore
Rollandin, faccio presente che il Gruppo comunista, a firma del
Consigliere Péaquin, ha presentato su questo oggetto un odg che
sarà elemento di discussione e dovrà essere votato alla fine della
discussione generale prima del voto definitivo sull'oggetto n.
41.
La parola all'Assessore alla Sanità ed Assistenza sociale,
Rollandin, per la relazione introduttiva.
Rollandin
(UV)
- Il problema dei traumatizzati
cranici è stato dibattuto più volte ed è relativo alla necessità di
intervenire tempestivamente nei locali dell'ospedale di Aosta.
Si è anche convenuto sulla necessità di avere non solo
apparecchiature, ma anche personale preparato adeguatamente ed in
grado di intervenire nei casi di massima urgenza.
È noto infatti che al momento si devono utilizzare solo quelli
di Novara e di Torino - dove vengono trasportati i traumatizzati
per l'indagine radiodiagnostica e per stabilire se è il caso di
intervenire o meno. Con la messa a punto della tomografia assiale
computerizzata che, come è già stato detto in Consiglio, si sta
realizzando all'ospedale regionale, si avrà il mezzo diagnostico
idoneo per questa indagine, ed è quindi necessario completare
questo procedimento con l'istituzione dei posti per il personale
medico relativo.
Nel provvedimento che viene proposto si deve tener conto della
modifica da apportare nel deliberato al Punto 1, cioè l'organo di
gestione non è più l'Amministrazione dell'ospedale generale di
Aosta, ma l'USL che dal 1 agosto 1981 è l'organo deputato a
istituire il servizio e quindi a gestirlo.
Non è necessario ribadire l'utilità dell'intervento, in quanto è
legata alla triste statistica che riguarda le nostre strade, al di
là delle misure preventive che sono state più volte richiamate in
questo Consiglio e che vanno da un miglior assetto della rete
viaria al controllo della velocità e quindi il rispetto delle norme
di circolazione stradale.
Si deve tener conto però che l'aspetto diagnosi e cura va
affrontato con i mezzi più idonei come appunto questo che è alla
approvazione del Consiglio.
Per quanto riguarda l'odg presentato dal Gruppo Comunista
relativamente all'esigenza di avere un personale infermieristico
qualificato, penso che la Giunte possa accogliere quanto è
richiesto nel documento che Péaquin spiegherà nel dettaglio. Si
richiede la situazione numerica del personale infermieristico in
servizio presso l'ospedale e presso le strutture sanitarie; e
questi dati verranno forniti.
Per le previsioni di incremento nei prossimi cinque anni il
problema è leggermente più delicato, in quanto, come ho avuto modo
di dire in altre occasioni quando si parlava della formazione
professionale, la domanda purtroppo è sempre maggiore della
rispondenza di personale, cioè di persone con una qualificazione
scolastica che le potrebbe far accedere all'insegnamento
professionale dell'infermiere, e che invece non aderiscono a queste
nostre richieste. Infatti, il numero di domande è sempre inferiore
a quella che è la possibilità di lavoro. Teniamo conto che qui la
possibilità di lavoro è effettiva, quindi queste richieste ci sono,
senza contare poi le richieste del territorio.
Le iniziative future verranno comunicate, come già altre volte
abbiamo annunciato l'incremento degli assegni di studio.
Quindi, per quanto ci riguarda, riteniamo corretta questa
richiesta e approveremo questo odg.
Presidente
- È aperta la discussione generale. Se nessuno
chiede la parola il Consigliere Péaquin può illustrare l'odg che è
stato distribuito.
Péaquin
(PCI)
- Noi siamo favorevoli alla modifica
che l'Assessore ci ha proposto di autorizzare l'USL quale organo di
gestione, in quanto le competenze adesso sono passate alle USL e
potrebbe generare confusione riparlare ancora di ospedale
generale.
Quando il 29 maggio questo Consiglio ha votato la delibera di
autorizzare l'ospedale di Aosta a istituire il servizio di
neurologia e neurofisiopatologia, nonché a fare delle convenzioni
con strutture fuori della Valle d'Aosta per far fronte alle
esigenze dei neurotraumatizzati, non credevamo che sarebbe sa
portata in Consiglio in così breve tempo una nuova proposta. Mi
riferisco alla delibera di autorizzare l'istituzione di questo
nuovo servizio. Noi siamo di parere favorevole, anzi il nostro voto
sarà favorevole a questa delibera, perché crediamo che sia un fatto
importantissimo non dover più ricorrere a centri fuori Valle per
venire incontro alle esigenze di questi traumatizzati. Sappiamo
infatti quali difficoltà e quali conseguenze a volte negative ha
portato nel passato il tempo necessario per coprire queste lunghe
distanze dei centri per i traumatizzati. Abbiamo però ancora un
timore, ed è un problema che facciamo presente continuamente, cioè
quello della possibilità reale di questo servizio di funzionare,
problema che è legato strettamente al personale da impiegare.
Saranno aperti una serie di servizi nuovi nell'ospedale (l'unità
coronaria, l'emodialisi, ecc.), ma già oggi non c'è un reparto
dell'ospedale al completo dell'organico, proprio per il continuo
movimento di personale per malattie, per aspettative, per qualunque
altro motivo. Pensiamo quindi che il grosso problema sia quello di
avere del personale a sufficienza e preparato per far funzionare
tutti questi servizi.
È in questo senso che abbiamo presentato questo odg che
leggo:
"Considerato che negli ultimi anni il numero di infermieri
professionali diplomati dalla scuola non ha mai superato le 10-15
unità per anno;
Considerato l'alto turnover per maternità, pensionamento,
malattia, ecc. Per cui i diplomati dalla scuola riescono a malapena
a coprire i posti resisi vacanti, senza peraltro poter completare
la pianta organica prevista per ogni reparto;
Considerato che nei prossimi mesi è prevista l'apertura di
nuovi reparti e servizi quali emodialisi, unità coronaria,
gastroenterologia, neurologia, per cui sono previsti 45 infermieri
professionali e 24 generiche;
Considerata la necessità del decentramento territoriale, come
previsto dalla legge di riforma sanitaria, con l'utilizzo non solo
di infermieri professionali ma di altre figure professionali tipo
assistenti sanitarie, puericultrici, ecc.;
Il Consiglio regionale valdostano impegna la Giunta regionale
a riferire al Consiglio, entro due mesi, quanto segue:
1) l'attuale situazione numerica del personale
infermieristico in servizio sia presso l'ospedale che presso le
strutture sanitarie territoriali;
2) le previsioni di incremento nei prossimi cinque
anni;
3) le concrete iniziative per favorire l'accesso alla scuola
infermieri professionali ed alle altre scuole di formazione
socio-sanitaria".
Presidente
- Colleghi Consiglieri, si sta parlando adesso
di un problema già iscritto nell'ordine dei nostri lavori. Non mi
sembra corretto che un argomento così importante sia discusso
dall'Assessore alla Sanità ed Assistenza sociale con assoluta
mancanza della partecipazione degli altri Gruppi. La Presidenza
propone che si faccia o una sospensione in attesa che quelle
riunioni che avvengono nei corridoi terminino, o si chieda ai
colleghi che stanno fuori di venire in Aula.
(Intervento dall'Aula non comprensibile)
Sì, ma questo si manifesta solamente nel caso in cui viene a
mancare il numero legale. Io sono al di sopra delle parti, ma mi
sembra che a un determinato momento il Consiglio debba funzionare
con la partecipazione di tutti i Gruppi. Io lo dico come
Presidenza, per il prestigio del Consiglio e per l'argomento che è
di notevolissima importanza, e mi sembra che ci potrebbe essere una
maggiore attenzione e una maggiore partecipazione. Piuttosto, se è
necessario, si chiede una sospensione e allora tutti i Consiglieri
possono essere d'accordo e regolarsi di conseguenza.
La parola al Consigliere Péaquin per continuare il suo
intervento.
Péaquin
(PCI)
- Per quanto riguarda le previsioni
di incremento nei prossimi cinque anni debbo concordare con
l'Assessore che ciò avverrà secondo le necessità del personale che
servirà per gestire la salute della nostra Valle. Certamente
possono nascere dei problemi di rispondenza delle persone a
ricoprire questi posti.
Relativamente al punto 3) vogliamo chiarire che con il turnover
normale finora non più di 15 persone, in alcuni casi 20 infermieri
professionali, sono usciti dalla scuola per infermieri, e non sono
sufficienti a ricoprire i fabbisogni di normale amministrazione.
Pertanto, ribadiamo il nostro voto favorevole a questa delibera,
esprimendo anche soddisfazione per la disponibilità dichiarata
dall'Assessore per questo odg.
Presidente
- Altri intervengono in sede di discussione
generale su questo provvedimento? Vi ricordo che il testo della
deliberazione al primo punto viene modificato d'ufficio inserendo
"l'USL",
e diventa:
"di stabilire che l'USL della Valle
d'Aosta nella prospettiva e in attesa del piano socio-sanitario
regionale costituisca l'unità operativa di
neurotraumatologia..."
e tutto il resto è uguale. Quindi, il
primo punto così variato e l'odg presentato dal Consigliere
Péaquin, sono gli argomenti ancora in discussione. C'è qualcuno che
intende prendere la parola?
Darei la parola all'Assessore Rollandin sull'intervento del
Consigliere Péaquin, ed eventualmente per il parere sull'odg
presentato.
Rollandin
(UV)
- Avevo già anticipato che questo
odg aveva il nostro assenso per gli argomenti che vengono
affrontati.
Sulle considerazioni che sono state fatte a proposito
dell'utilizzazione del personale infermieristico all'interno
dell'ospedale, c'è da dire che un altro aspetto importante che
purtroppo non è mai stato affrontato fino in fondo è la
distribuzione di questo personale tra le varie sedi. Purtroppo una
grossa remora al lavoro che viene fatto è lo scambio e l'utilizzo
corretto di questo personale, e mi spiego meglio.
Ci sono delle divisioni dove, in proporzione al lavoro che viene
fatto, il numero di infermieri è piuttosto carente. Quindi dobbiamo
esaminare anche la distribuzione del personale, come doveva fare
una Commissione che non è mai giunta a conclusioni. Con
l'organizzazione del lavoro si avrebbe un lavoro più organico e una
resa maggiore. Quindi questo è un altro punto che andrà quanto
prima rivisto, proprio per non trovarsi nell'impossibilità di
aprire delle divisioni per carenza di personale. Per questo penso
sia un impegno da tenere presente e da portare avanti. Quindi
accolgo, per quanto riguarda la Giunta, l'odg e voteremo a
favore.
Presidente
- Altri che intendono prendere la parola per
dichiarazioni di voto sull'odg?
Nessuno, metto in approvazione l'odg.
Esito della votazione:
Presenti: 24
Votanti: 24
Favorevoli: 24
Approvato all'unanimità.
Presidente
- Ci sono dichiarazioni di voto sul deliberato
che viene proposto all'oggetto n. 41 con la rettifica del punto 1
come letta precedentemente dal Presidente del Consiglio?
Nessuno chiede la parola, metto in approvazione per alzata di
mano il deliberato al punto 41 con le modificazioni al punto
primo.
Esito della votazione:
Presenti: 24
Votanti: 24
Favorevoli: 24
Approvato all'unanimità.
