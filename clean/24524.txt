Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 3428 del 3 aprile 2008 - Resoconto
OGGETTO N. 3428/XII - Approvazione del programma di
cooperazione transfrontaliera Italia-Svizzera 2007/2013. (Reiezione
di tre ordini del giorno).
Il Consiglio
a. visto il regolamento (CE) n. 1083/2006 del Consiglio
dell'11 luglio 2006 recante disposizioni generali sul Fondo europeo
di sviluppo regionale, sul Fondo sociale europeo e sul Fondo di
coesione che invita gli Stati membri a presentare proposte di
programmi operativi (PO) entro cinque mesi dall'adozione degli
orientamenti strategici comunitari per la coesione;
b. vista la decisione del Consiglio del 6 ottobre 2006 che
adotta gli orientamenti strategici comunitari per la coesione
economica, sociale e territoriale come un contesto indicativo per
gli Stati membri per l'elaborazione dei quadri strategici di
riferimento nazionali ed i programmi operativi per il periodo
2007/2013;
c. atteso che l'intervento del Fondo europeo di sviluppo
regionale, nell'ambito della cooperazione territoriale europea, si
concentra nelle seguenti priorità:
c.1. realizzazione di attività economiche, sociali e
ambientali transfrontaliere mediante strategie Comuni di sviluppo
territoriale sostenibile;
c.2. creazione e sviluppo della cooperazione transnazionale
inclusa la cooperazione bilaterale tra Regioni marittime non
disciplinata dal punto precedente, e tramite il finanziamento di
reti ed
azioni che favoriscano uno sviluppo territoriale
integrato (cooperazione transnazionale);
c.3. rafforzamento dell'efficacia della politica regionale
grazie alla promozione:
c.3.1 della cooperazione interregionale su innovazione ed
economia della conoscenza e su ambiente e prevenzione dei
rischi;
c.3.2 di scambi di esperienze in merito all'individuazione,
al trasferimento e alla diffusione delle migliori prassi, compreso
lo sviluppo urbano sostenibile;
d. atteso che la priorità della cooperazione transfrontaliera
si declina nei seguenti cinque elementi costituenti come
riferimento per definire le priorità dei singoli programmi:
d.1. promozione dell'imprenditorialità, segnatamente,
sviluppo delle PMI, del turismo, della cultura e del commercio
transfrontaliero;
d.2. promozione e miglioramento della protezione e della
gestione congiunte delle risorse naturali e culturali nonché della
prevenzione dei rischi naturali e tecnologici;
d.3. rafforzamento dei collegamenti tra le zone urbane e
rurali;
d.4. riduzione dell'isolamento tramite un migliore accesso
alle reti e ai servizi di trasporto, informazione e comunicazione,
nonché ai sistemi e agli impianti transfrontalieri di
approvvigionamento idrico ed energetico e a quelli di smaltimento
dei rifiuti;
d.5. sviluppo della collaborazione, della capacità e
dell'utilizzo congiunto di infrastrutture, in particolare in
settori come la salute, la cultura, il turismo e
l'istruzione;
e. dato atto che, con particolare riguardo alla cooperazione
territoriale transfrontaliera, l'ambito territoriale di riferimento
è rappresentato dalle zone al livello amministrativo III della
nomenclatura delle unità territoriali statistiche (NUTS III) e che,
relativamente alla frontiera alpina tra Italia e Svizzera, tali
zone comprendono:
e.1. la Regione Autonoma Valle d'Aosta;
e.2. le province di Como, Lecco, Sondrio e Varese (Regione
Lombardia);
e.3. le province di Biella, Novara, Verbano-Cusio-Ossola e
Vercelli (Regione Piemonte);
e.4. la provincia autonoma di Bolzano;
e.5. i cantoni dei Grigioni, Ticino e Vallese;
f. dato atto che la definizione della proposta di programma è
avvenuta secondo un rigoroso approccio di partenariato
transfrontaliero - sia per quanto attiene agli obiettivi, alle
strategie e alle priorità (i contenuti), sia per quanto concerne
gli strumenti di attuazione, il piano finanziario, gli organismi di
cooperazione e le procedure - che ha coinvolto i rappresentanti
istituzionali e, relativamente ai contenuti, i soggetti portatori
di interessi socio-economici, ambientali e quelli per la promozione
delle pari opportunità;
g. rilevato che, in coerenza con gli obiettivi strategici
generali, la proposta di programma di cooperazione transfrontaliera
individua come obiettivo strategico quello di "Favorire processi
d'integrazione tra i sistemi produttivi sfruttando la centralità
geo­grafica e la prossimità tra territori economicamente sviluppati
al fine di garantire il rafforzamento del processo di cooperazione
tra i due fronti";
h. atteso che tale obiettivo strategico del programma si
realizza attraverso i seguenti obiettivi prioritari:
- coniugare lo sviluppo del territorio con la gestione
sostenibile dell'ambiente;
- incentivare lo sviluppo di un'economia di sistema basata
sull'innovazione e sull'integrazione delle risorse turistiche e
delle reti e servizi di trasporto nelle aree
transfrontaliere;
- rafforzare i processi di cooperazione in ambito sociale,
istituzionale e culturale;
i. considerato che secondo quanto previsto dall'articolo 27
del regolamento generale (CE) 1083/2006 sui Fondi strutturali, il
Comitato interministeriale per la programmazione economica (CIPE)
in data 22 dicembre 2006 ha approvato il quadro strategico
nazionale 2007/2013 per la programmazione e l'utilizzo dei fondi
strutturali comunitari elaborato secondo il percorso partenariale
previsto dalla deliberazione CIPE n. 77 in data 15 luglio 2005 per
la sua presentazione alla Commissione europea;
j. considerato che il quadro strategico di cui al punto
precedente individua la ripartizione del contributo comunitario del
Fondo europeo di sviluppo regionale (FESR) assegnato all'Italia,
tra gli obiettivi "Convergenza", "Competitività regionale e
occupazione" e "Cooperazione territoriale europea" e, all'interno
di quest'ultimo, tra le varie aree di cooperazione, comprende lo
spazio di confine continentale tra Italia e Svizzera;
k. preso atto della circostanza che il contributo comunitario
assegnato alla sola parte italiana del programma in argomento
ammonta a 68,8 milioni di euro (Meuro), cui si aggiungono apporti
dello Stato Italiano, delle amministrazioni pubbliche e dei
beneficiari privati per 46 Meuro che portano ad un investimento
complessivo stimato in 115 Meuro, ai quali si aggiungono 9 Meuro di
contributi federali e cantonali elvetici;
l. considerato che la Commissione europea ha approvato, con
decisione C(2007) n. 6556, del 20 dicembre 2007, il programma di
cooperazione transfrontaliera Italia-Svizzera 2007/2013, allegato
alla presente e di cui forma parte integrante;
m. considerato che l'allegato programma di cooperazione
transfrontaliera risulta conforme agli obiettivi generali, ai
principi e alle procedure indicate negli orientamenti stabiliti
dalla Commissione europea ed in particolare che le modalità di
elaborazione hanno seguito un approccio di forte partenariato
transfrontaliero oltreché alla proposta di strategia unitaria
regionale;
n. esaminate, inoltre, le risultanze della valutazione ex
ante del programma, allegata al medesimo;
o. considerato che la Giunta regionale ha già approvato con
propria deliberazione n. 672, in data 15 marzo 2007, la proposta di
programma approvato, successivamente alla fase di negoziato, dalla
Commissione europea con la decisione di cui al punto l. e che le
modifiche apportate hanno mantenuto sostanzialmente invariato il
contenuto dello stesso;
p. atteso che la presente deliberazione è finalizzata al
conseguimento dell'obiettivo n. 060101 "Programmazione,
coordinamento e finanziamento di programmi di cooperazione
territoriale";
q. richiamata la deliberazione della Giunta regionale n. 3817
in data 21 dicembre 2007 concernente l'approvazione del bilancio di
gestione per il triennio 2008/2010, con attribuzione alle strutture
dirigenziali di quote di bilancio e degli obiettivi gestionali
correlati e di disposizioni applicative;
r. visto il parere favorevole rilasciato dal Capo del
Servizio cooperazione territoriale, ai sensi del combinato disposto
degli articoli 13, comma 1, lettera e) e 59, comma 2, della legge
regionale 23 ottobre 1995, n. 45, sulla legittimità della presente
deliberazione;
Visto il parere della I Commissione consiliare
permanente;
Delibera
1) di approvare, per quanto di competenza, il Programma di
cooperazione transfrontaliera Italia-Svizzera 2007/2013 allegato
alla presente deliberazione, di cui forma parte integrante;
2) di dare atto che agli adempimenti necessari per
l'attuazione del Programma in Valle d'Aosta, ivi compresa
l'adozione della Guida di attuazione, provvederanno, secondo le
rispettive competenze, la Giunta regionale o il dirigente della
struttura regionale responsabile del Programma stesso.
Allegato
(omissis)
Presidente
- La parola al Presidente della Regione,
Caveri.
Caveri (UV)
- Molto brevemente, perché questo è un
provvedimento su un argomento che è già stato a lungo discusso in
questi anni in tutta la fase preparatoria nel periodo di
programmazione 2007-2013.
Come sapete, la cooperazione transfrontaliera si è trasformata
in cooperazione territoriale, anche se il termine
"transfrontaliero" è ancora evocato, in realtà ci troviamo di
fronte a un cambiamento culturale importante che investe l'unica
frontiera comunitaria che abbiamo, che è quella nei confronti della
Svizzera, anche se gli accordi bilaterali hanno molto avvicinato la
Svizzera ad una serie di tematiche trattate dall'UE. Questo periodo
di programmazione è un periodo molto positivo per la nostra
Regione, che riconferma una capacità da parte nostra nella fase di
prospettazione dei progetti attinenti i programmi; credo che
l'accoglimento di questo documento sia esclusivamente il
completamento di un iter che ha avuto il suo momento topico nel
momento in cui questo programma è stato accolto dalla Commissione
europea il 20 dicembre 2007.
Presidente
- Sull'argomento sono stati presentati un
ordine del giorno e un emendamento del gruppo del "PD".
È aperta la discussione generale.
La parola al Consigliere Sandri.
Sandri (PD)
- È un atto, questo dell'approvazione del
programma di cooperazione ancora chiamato "transfrontaliera" -
almeno in copertina - fra Italia e Svizzera 2007-2013, un documento
molto interessante e noi abbiamo cercato di capirlo e di
analizzarlo, perché ci sembra che sia anche uno strumento che ci
aiuta a capire la realtà della nostra Regione con un paragone con
Regioni che sono simili alla nostra o comunque sono a noi vicine e
hanno condiviso con noi in periodi diversi parziali tratti di
cammino o di sviluppo.
Cos'è che ci ha colpito molto in questo tipo di analisi?
Innanzitutto l'analisi del contesto, che consente di identificare
un'area molto vasta: questa collaborazione transfrontaliera non è
solo il collegamento fra la Valle d'Aosta e il Canton Vallese, ma è
un'ampia area che arriva dalla Val d'Aosta fino alla Provincia di
Bolzano, che interessa 3 Cantoni svizzeri (Vallese, Ticino,
Grigioni) e che interessa svariate Regioni e Province autonome
italiane, in particolare il Piemonte, la Val d'Aosta, la Lombardia,
l'Alto Adige Südtirol. È interessante come questa grande area
transfrontaliera interessi 4 lingue: il francoprovenzale e il
francese nel Vallese e in Val d'Aosta, il tedesco e il walser in
Provincia di Bolzano, in Val Venosta, nei Grigioni e nella parte
alta del Lys, nonché qualche area del Piemonte Vallese e Ticino per
quanto riguarda i Walser, e poi la lingua italiana nel Canton
Ticino, in Lombardia, Piemonte e in Provincia di Bolzano, e che è
la lingua del Ticino e di una parte dei Grigioni; la quarta lingua
è il ladino dei Grigioni.
In questa area multiculturale questo contesto evidenzia alcune
carenze. Abbiamo puntato l'attenzione su un punto solo in pratica,
che è il problema dell'accessibilità. Questa analisi è molto chiara
quando si vanno ad identificare 3 assi fondamentali di collegamento
transfrontaliero nel G.S. Bernardo stradale, nel Sempione stradale,
ferroviario tradizionale e combinato, nel Gottardo stradale,
ferroviario tradizionale e combinato. Qui emerge subito un'esigenza
essenziale: se vogliamo che la collaborazione transfrontaliera fra
l'Italia e la Svizzera sia uniforme su tutto l'arco che parte dalla
Valle d'Aosta fino alla Provincia di Bozen nel Südtirol, dobbiamo
fare in modo che tutti e tre questi assi possano godere dello
stesso tipo di infrastruttura. Invece cosa abbiamo? Abbiamo che
l'asse del G.S. Bernardo manca di un collegamento ferroviario
tradizionale e combinato, quindi questo è il nodo essenziale che
manca in tutto questo ed è anche il tema che avevamo posto in
Commissione al Presidente Caveri, che ci ha dato una risposta
minimalista. Dice: "andate a vedere all'obiettivo 2.3.1, interventi
per l'integrazione dei servizi di trasporto sostenibili passeggeri
e merci, vedrete che lì c'è forse a possibilità di recuperare
qualche soldo per questa questione".
Riprendo l'analisi che è stata fatta dall'UE e che è stata
valorizzata dalla Commissione competente il 20 dicembre 2007 e,
andando a vedere i collegamenti ferroviari, fa notare come il
Piemonte abbia l'asse del Sempione, ma anche la Val Vigezzo, la
Lombardia abbia l'asse del Gottardo, la Porlezza Lugano, il Passo
Spluga, la Val Chiarella, la Tirana/Poschiavo e il tratto di
Livigno, con svariate ferrovie (Gottardo, Luina/Bellinzona,
Tirano/Saint-Moritz, Cisati/Estabio in fase di realizzazione),
mentre la Val d'Aosta non abbia niente! Questo non è un dato poco
rilevante, perché questa osservazione della Commissione è molto
precisa, leggo un piccolo passo:
"Oggi nell'arco alpino si
contano più di una dozzina di valichi strategici che ogni anno,
oltre al trasporto dei passeggeri, devono assorbire flussi di merci
in costante aumento. Questi spostamenti sono effettuati oggi in
maggior parte con i mezzi privati. Per i traffici ferroviari i
problemi tecnici e organizzativi che attualmente penalizzano il
settore: mancanza di interoperabilità, ridotta capacità dei
terminal intermodali a nord e a sud delle Alpi, inefficienza delle
procedure transfrontaliere, mancanza di standard e di procedure in
Italia per quanto riguarda l'utilizzo di locomotori e macchinisti e
non da ultimo il cauto avvio della liberalizzazione dei traffici
internazionali, risultano la vera causa dei bassi tassi di sviluppo
dei traffici negli ultimi anni".
Questa cosa è grave, perché è
un collo di bottiglia che blocca i traffici, di conseguenza il
commercio e lo sviluppo. Poco più in là, la stessa relazione, dice:
"Nonostante la ricchezza pro capite in termini assoluti
dell'intera area sia al di sopra dei valori medi europei, quello
che emerge da questo quadro è una performance del tasso di crescita
del PIL pro capite non del tutto positiva, se paragonata a quanto
registrato mediamente nel contesto europeo. Si tratta dunque di
un'area con buoni livelli di PIL pro capite, che sta però
attraversando una fase di rallentamento economico".
Noi abbiamo due dati evidentissimi da questa ottima relazione:
il primo, c'è uno strozzamento dal punto di vista infrastrutturale;
abbiamo una disomogeneità dei collegamenti transfrontalieri, che
sono efficienti sull'asse fra la Lombardia e il Canton Ticino e che
sono meno efficienti sull'asse del Brennero, ma non sono
assolutamente efficienti per quanto riguarda la Val d'Aosta...
scusate, Sempione e Gottardo, quindi Canton Ticino, Gottardo,
Sempione, Vallese, mentre qua siamo estremamente bassi, ma questo
non è un dato in assoluto estraneo a tutto il procedimento
produttivo, è invece uno degli elementi essenziali - lo dice la
relazione - del fatto che il PIL sta agonizzando e in Valle d'Aosta
l'Assessore Marguerettaz qualche mese fa ha detto che il PIL lo
scorso anno è riuscito ad aumentare dello 0,6%, forse arriverà
all'1 e qualcosa quest'anno, ma probabilmente le sue previsioni
dovranno essere riviste, dato che sono state riviste anche a
livello nazionale e, come si sa, dipendiamo anche dalla parte
nazionale.
Il secondo elemento importante è quello che molti di noi hanno
detto, ad esempio è una battaglia che hanno portato avanti gli
amici del "PdL" e anche il collega Maquignaz in quest'aula, cioè la
relazione evidenzia come una delle scelte strategiche su cui
bisognerà misurarsi nei prossimi anni come capacità di fare squadra
a livello territoriale transfrontaliero è quella del turismo. La
vocazione turistica di quest'area è particolarmente importante, ma
la relazione mostra come su questo punto si arrivi ad avere dei
momenti di debolezza, perché purtroppo queste attività turistiche
non sono coordinate, quindi ancora oggi la stazione sciistica
valdostana è convinta che la sua concorrente sia quella svizzera e
viceversa, mentre tutta quest'area che è intorno al Monte Bianco,
al Monte Rosa, allo Stelvio, e comunque alle Alpi occidentali e
centrali, dovrebbe capire che in una visione globale deve
coordinarsi, distribuirsi i ruoli, in modo da giocare una partita
unica di fronte alla globalizzazione, per dare più reddito ai suoi
abitanti. Là dove nell'analisi vengono poi definite con più
precisione le problematiche vediamo che si evidenziano i punti di
debolezza; uno dei principali è gli insufficienti collegamenti
ferroviari e viari, lo scarso coordinamento dei servizi di
trasporto italiani e svizzeri, e qui aggiunge il nostro studio
"provocando dei problemi di accessibilità di alcune aree
marginali". Non è che noi, per caso, siamo in questa situazione? Ma
certo che siamo in questa situazione, perché stiamo diventando
un'area, pur essendo al centro dell'Europa, non avendo questi
collegamenti infrastrutturali, poiché in questi anni non si è
voluto investire seriamente in una politica delle infrastrutture,
marginale dell'Europa e di questo asse transfrontaliero
italo-svizzero.
Per ciò che concerne la competitività al sistema economico, dice
la relazione, l'analisi presenta quali punti di forza dell'economia
dell'area - abbiamo già detto - una generale ricchezza comprovata
da buoni livelli di PIL pro capite e dai tassi di disoccupazione
tradizionalmente bassi, una significativa vocazione turistica
dell'intera area di cooperazione, una discreta capacità dei sistemi
economici locali di adattarsi ai cambiamenti congiunturali del
mercato, grazie al fatto di essere composta da prevalente
dimensione medio-piccola delle imprese; l'altra, un sistema di
trasporti con grandi potenziali di sviluppo. Questa che oggi è una
debolezza, la mancanza di infrastrutture forti di collegamento fra
l'area italiana e l'area svizzera potrebbe diventare uno degli
"atout" più fondamentali e importanti, e consentire di far
ripartire tutta l'area e di dare lo sviluppo che si aspetta.
Sul fronte opposto l'analisi ha individuato i seguenti punti di
debolezza: scarsi investimenti in ricerca e sviluppo, bassi tassi
di innovazione del sistema economico produttivo, l'ancora
insufficiente collaborazione e la forte concorrenzialità reciproca
fra le imprese dei due fronti nel settore turistico,
l'insufficienza di alcuni collegamenti ferroviari e stradali fra i
due versanti e lo scarso coordinamento fra i servizi di trasporto
italiani e svizzeri.
Ci troviamo di fronte ad un'analisi chiarissima, in cui si
evidenzia che il nodo fondamentale è l'Aosta/Martigny, è quello di
dare uno sviluppo a questa direttiva, e su questo ancora non ci
siamo, quindi nella prima parte del mio intervento illustro
l'emendamento che abbiamo presentato al testo. Nella parte che
accompagna il provvedimento chiediamo che sia aggiunto un terzo
punto impegnativo alla fine della predisposizione dell'atto, in cui
si decide di impegnare la Giunta a proseguire in modo ancora più
determinato nell'azione politica per la realizzazione del traforo
ferroviario Aosta/Martigny e del potenziamento tramite
elettrificazione e parziale raddoppio della direttrice ferroviaria
Aosta/Torino, elementi essenziali dello sviluppo transfrontaliero
italo-svizzero. Abbiamo poi proposto anche un ordine del giorno che
dice le stesse cose, in cui però l'impegno è che la Giunta
regionale utilizzi gli interventi previsti dal punto operativo
2.3.1 per finanziare la messa a punto definitiva del progetto di
traforo ferroviario Aosta/Martigny e finanziare uno studio di
fattibilità finanziaria che, pur non prevedendo l'intervento della
Confederazione svizzera e del Canton Vallese, consenta di reperire
le risorse per la realizzazione dell'opera a partire dal 2011.
Questo è per la prima parte.
La seconda parte è legata ad alcune questioni che sono
assolutamente importanti. Ci sono dei dati che sono abbastanza
preoccupanti e dobbiamo dire che possiamo rileggere in questa
documentazione tutta una serie di questioni che noi conosciamo
bene, che non sono solo una prerogativa della nostra Regione, ma
sono anche condivise in altre parti di questo asse
transfrontaliero. Prima di tutto i rischi naturali, nel senso che
le stesse caratteristiche geomorfologiche che rendono ricca l'area
in esame in termini di diversità biologica, ne determinano anche
un'elevata pericolosità in termini di rischio idrogeologico,
valanghivo e idraulico. Questo è un problema importante, come pure
lo è il fatto che dal punto di vista energetico quest'area è forse
una delle aree più interessanti per lo sviluppo di energie che
siano compatibili e sostenibili, in particolare dal vento, dal
sole, dalle biomasse. Questo è particolarmente importante perché
dalla relazione si evince, invece, che a livello di consumi
energetici questi sono elevati e che questo ha comportato un
aumento delle emissioni da quest'area di gas serra dell'ordine del
5-6,5% dal 1990 ad oggi, un dato in controtendenza rispetto agli
obiettivi internazionali e nazionali. Da questo punto di vista non
è neanche buono il fatto che si sta evidenziando che i gas clima
alteranti (ossido di azoto, polveri sottili, ozono troposferico) i
limiti medi anni vengono su questa area sistematicamente superati,
facendo della qualità dell'aria la questione più diffusa ed
emergente sull'intera area di cooperazione.
Noi, tendenzialmente, rispetto alle aree urbane siamo messi
meglio, ma è un richiamo alla necessità di vigilare su questi temi
che mi sembra importante. Diciamo che rispetto a tutto il resto il
dato che più ci ha preoccupato è l'analisi sullo stato delle pari
opportunità, questo magari lo lascerò alla collega Squarzino, dirò
solo che è un quadro preoccupante per cui vi lascio la curiosità
sulla valutazione della collega Squarzino.
Tornando al problema centrale, quello che volevamo evidenziare è
che qua in questo testo manca l'Aosta/Martigny; molti sottovalutano
questo dato, io sono molto contento che negli ultimi anni con una
delle poche attività trasversali fra i Parlamentari e la Giunta
regionale, grazie all'impegno che l'Assessore Pastoret ha messo su
questo tema, sul collegamento ferroviario Aosta/Torino che noi
abbiamo messo in questo ordine del giorno e anche nell'emendamento,
perché il potenziamento dell'Aosta/Torino è un'esigenza che rientra
perfettamente nell'obiettivo di cooperazione transfrontaliera, in
quanto è evidente che una galleria da Aosta/Martigny non potrebbe
avere alcun senso, se poi da Aosta a Torino ci si mettono due
ore.
È chiaro che i 40 milioni che sono stati stanziati dallo Stato,
l'accordo di programma che è stato firmato, mi sembra che oggi
siamo in fase di definizione del progetto definitivo, sono tutti
segnali importanti, ma noi dobbiamo cominciare ad ipotizzare di
sfruttare lo strumento che abbiamo oggi, in approvazione, per farci
finanziare anche l'Aosta/Torino, perché nella prospettiva
dell'Aosta/Martigny è evidente che questa struttura ha una valenza
internazionale. Dall'altra parte però dobbiamo renderci conto che
pensare alla Val d'Aosta come a un sistema chiuso è demenziale.
Allora chiedo che in questo testo venga immesso come uno degli
obiettivi fondamentali, cioè nella parte conclusiva... perché
abbiamo posto questo emendamento? Perché venga scritto
l'Aosta/Martigny, che è un'esigenza essenziale! Ma se non lo
diciamo noi, che siamo gli unici che ne avrebbero un enorme
vantaggio, gli Svizzeri a Martigny hanno già una linea ferroviaria
internazionale a doppio binario, elettrificata, che funziona
benissimo, su cui passano i "TGV" che vanno verso la Francia e
verso l'Italia, e passano comunque una serie di traffici passeggeri
e merci di grande rilevanza! Chi è tagliato fuori siamo noi e
allora noi dobbiamo tornare ad avere un ruolo essenziale nei
collegamenti internazionali! Per fare questo, il programma Interreg
viene "a fagiolo" e credo che dobbiamo metterci nelle condizioni di
mettere questo al primo posto delle nostre esigenze.
L'Aosta/Martigny è un elemento essenziale e, nel momento in cui
sappiamo che c'è questa prospettiva, anche tutto quello che
dobbiamo andare a fare, dobbiamo rivederlo; pertanto va bene la
"Lunetta" di Chivasso, va bene l'elettrificazione Aosta/Ivrea,
visto che a Ivrea l'elettrificazione è arrivata, ma occorre capire
che è essenziale che la galleria da Chambave a Verrès diventi una
galleria a doppio binario. In questo modo sarebbe semplice avere
una tratta che va da Chambave fino a Hône a doppio binario, perché
da Verrès a Hône il tratto è adattabile, quindi avremmo quei 20 km.
di tratto a doppio binario che consentono di avere un ampio
interscambio e un potenziamento. Avremmo allora nel breve periodo
un vantaggio per la situazione locale - che i Torinesi abbiano
facilità a venire in Valle e i Valdostani ad andare a Torino - e
nelle prospettive un asse ferroviario all'altezza della situazione
internazionale, perché anche il Loetschberg - una stupenda galleria
che il Presidente del Consiglio aveva permesso al sottoscritto e a
qualche collega del "PdL" di visitare 3 anni fa - ha un tratto a
binario unico, e non è un problema. Quello che non va bene è che ci
siano 100 km. a binario unico, come adesso.
L'obiettivo che vogliamo porre è che ci sia questo collegamento,
ma questo dato è rilevante anche su un'altra questione che sta
molto a cuore al Presidente Caveri, che adesso non vedo in aula, ma
non è grave. Una delle idee forti che ha presentato il Presidente
Caveri a gennaio di quest'anno è quella di prevedere un'area di
zona franca produttiva in Valle, collegata con l'area di zona
franca produttiva di Martigny. Questa è un'idea veramente
importante che condividiamo, cioè l'idea che questa alleanza
transfrontaliera anche fisicamente si materializzi con quest'area
di produzione a Martigny, che consenta una straordinaria
possibilità di scambi di materie, di magazzino, di assemblaggi...,
tutto al di fuori dell'area doganale, e la possibilità di far
arrivare dei prodotti in Italia e farli ripartire dalla Svizzera e
viceversa, e quindi di collegamenti che possono andare in qualunque
Paese del mondo extra CE. Queste due aree, come prevedeva il
Presidente Caveri, collegate non solo dal punto di vista ideale in
un accordo transfrontaliero, ma collegate con una ferrovia di tipo
moderno che consenta il passaggio di tipo intermodale, diventerebbe
un caso unico nell'arco alpino, è una posizione di estremo
interesse. Non so se qualcuno - ma credo di sì - abbia notizia di
cosa sta facendo il Dubai, che ha solo un 15% del reddito
proveniente dall'energia petrolifera - un po' come noi che abbiamo
un 10% del nostro prodotto che viene dalla birra -, ebbene, Dubai
sta avendo un enorme successo perché ha realizzato sul proprio
territorio un'ampia area di zona franca, dove le società possono
modificare i loro prodotti senza fare tutte le trafile
doganali.
La restante parte dell'intervento la farò in seconda
battuta.
Presidente
- La parola alla consigliera Squarzino
Secondina.
Si dà atto che, dalle ore 18,41, presiede il Vicepresidente
Lanièce.
Squarzino (Arc-VA)
- Grazie al collega Sandri, che ha già
affrontato una serie di temi che questo documento presenta.
Intanto ci riconosciamo negli obiettivi che sono qui individuati
e credo che anche il testo della deliberazione, dove presenta tutto
il documento, individui degli obiettivi: sia quelli strategici, sia
quelli più puntuali, in cui ci riconosciamo. Li ricordo:
l'obiettivo strategico complessivo è quello di favorire processi di
integrazione fra sistemi produttivi, sfruttando la centralità
geografica e la prossimità fra territorio economicamente
sviluppati, al fine di garantire il rafforzamento del processo di
cooperazione fra i due fronti; qui la cosa è interessante, anche
perché in questo progetto sono presenti anche territori che non
appartengono all'UE, come la Svizzera. È quindi importante che
vengano favoriti tutti i processi di integrazione; all'interno di
questi processi si individuano alcuni obiettivi prioritari:
- 1° obiettivo prioritario: coniugare lo sviluppo del territorio
con la gestione sostenibile dell'ambiente; siamo chiaramente
d'accordo sul fatto che il territorio vada sviluppato sia dal punto
di vista delle attività economiche, sia dal punto di vista della
presenza dell'uomo con una gestione sostenibile dell'ambiente.
Questo tema viene ripreso più volte nel corso del documento;
- 2° obiettivo: incentivare lo sviluppo di un'economia di un
sistema basato sull'innovazione e sull'integrazione delle risorse
turistiche e delle reti e servizi di trasporto nelle aree
transfrontaliere; qui riteniamo che il concetto di innovazione e di
integrazione che va portato avanti nello sviluppo dell'economia,
sia un principio da condividere non solo in questo settore;
- 3° obiettivo: rafforzare i processi di cooperazione in ambito
sociale, istituzionale e culturale.
Sono obiettivi che potrebbero andare benissimo in un programma
dell'"Arcobaleno" perché sono principi che, se applicati in tutti i
settori, possono aiutare la nostra Regione a fare un passo avanti
rispetto alla situazione in cui è, per potenziare la sua qualità.
Vengono individuate una serie di risorse; qui chiederò al
Presidente di risolvermi un dubbio, non ho capito bene: nella parte
deliberativa del programma si dice che sono stimati
complessivamente per questi programmi 115 milioni di euro, ai quali
si aggiungono 9 milioni di euro di contributi federali e cantonali
elvetici. Poi nella tabella 6.2, là dove vengono riportate tutte le
cifre dei contributi, per le risorse elvetiche si individuano solo
8 milioni di euro: vorremmo chiedere al Presidente Caveri come mai
questa discrepanza di cifre, se la sottoscritta non ha letto
attentamente i documenti, o come mai nella parte deliberativa si fa
riferimento a 9 milioni di euro di contributi federali e cantonali
elvetici e invece nella tabella 6.2 la cifra è di 8 milioni.
Condividiamo anche a pagina 81 quello che è l'approccio
all'ambiente, nel senso che viene individuato l'ambiente non come
un tema a sé, che si contrappone a tutti gli altri, ma viene
affrontato il concetto di sviluppo sostenibile attraverso un
approccio di "mainstreaming", che è lo stesso concetto che è stato
elaborato nella famosa conferenza delle donne a Pechino, ispiratore
di tutta la politica europea in questi ultimi anni relativamente
alla politica di genere, cioè un concetto che deve non essere
affrontato solo con iniziative esplicite, ma che deve essere
affrontato all'interno di tutti i settori che vengono esaminati.
Noi, dicevo, questo tipo di approccio al modo di concepire lo
sviluppo sostenibile lo condividiamo, come pure condividiamo che
vengano previsti degli incentivi per rafforzare le iniziative di
integrazione, di informazione e comunicazione ai cittadini e
incentivare maggiormente tutte le tecnologie informatiche di
comunicazione. Qui credo che ci sia molto da fare anche in Valle
d'Aosta, lo diremo affrontando il discorso del telelavoro, nel
senso che nel telelavoro noi prevediamo - giustamente, secondo noi
- che si consenta ai dipendenti regionali che devono svolgere un
compito preciso, di fare tale lavoro a casa loro, in modo che non
siano costretti a fare un lungo percorso per raggiungere il posto
di lavoro e sia loro consentita la possibilità di meglio seguire la
propria famiglia o per la cura dei minori o per la cura degli
anziani... Questo è possibile - lo dico rivolgendomi al collega
Lanièce - relatore di questa legge, che in occasione di questo
Consiglio spiegherà le motivazioni di questa legge, se sono diffuse
le tecnologie informatiche, perché qualcuno mi diceva: "sì, io
volentieri vi seguo, vorrei usare nelle zone periferiche dove vivo
i sistemi informatici di comunicazione per essere collegati con
l'informazione, ma per accendere il computer e accedere a "Google"
impiego 1/4 d'ora di orologio, perché non c'è la banda larga, non
c'è la possibilità di accedere a queste tecnologie
informatiche.
Allora per tutte le azioni che vengono previste qui nell'asse
3.2 - rafforzare le iniziative integrate di informazione e
comunicazione ai cittadini e incentivare una maggiore diffusione
delle tecnologie di comunicazione - si legge a pagina 72 che si
intende garantire, e io spero che su questo asse vengano previsti
molti progetti anche per la Regione, una maggiore accessibilità ai
servizi avanzati anche nelle aree più marginali e periferiche del
territorio, permettendo di ridurre i costi legati alla situazione
di marginalità geografica. Credo che questo sia un obiettivo da
raggiungere tipico della nostra Regione e, se si riesce a portare
avanti queste iniziative, credo che si potrà fare un passo
qualitativo non solo nello sviluppo economico, ma anche nella
qualità di vita degli abitanti della Valle.
Vedo con piacere che nel momento in cui si individuano i
progetti relativamente a questo asse, addirittura si prevedono 15
progetti volti a ridurre l'isolamento, il miglioramento,
l'accessibilità ai trasporti e alle infrastrutture di comunicazione
telematica. Allora, 15 progetti bisogna vedere come sono
distribuiti: speriamo che anche la Regione rientri in questi
progetti. Ho apprezzato anch'io il fatto che si mettano a confronto
fra loro le caratteristiche occupazionali ed economiche delle varie
zone, ma avrei un'osservazione da fare, se fosse possibile nella
prossima edizione o anche nei momenti in cui saranno riviste queste
tipologie di comunicazione, là dove per esempio si analizzano i
principali indicatori nel settore turistico - pagina 16 - e si
prende come indicatore turistico il numero dei posti letto, le
presenze totali, il numero di esercizi turistici, perché qui sono
solo indicati i numeri globali: sarebbe utile almeno presentare una
percentuale. Questa è un'osservazione che avevo fatto anche al
documento dell'Osservatorio epidemiologico, nel senso che nel
rapporto si mettono giustamente i dati globali, ma io non capisco
né credo l'Assessore Pastoret - a meno che non abbia in mente una
calcolatrice - se nel caso della nostra Regione - che ha 919
esercizi turistici complessivi con 49.838 posti letto, 3.188.648
presenze totali - la percentuale è inferiore o superiore al Ticino,
con 423 esercizi turistici, 18.000 posti letto, 2.538.996 presenze
totali. Se si facesse una traduzione in percentuale di questi dati,
sarebbero subito leggibili, come d'altra parte si verifica per i
tassi di disoccupazione: qui chiaramente la tabella è sui tassi di
disoccupazione, quindi ci sono queste percentuali che sono molto
interessanti e ci danno una conferma dei dati relativamente alla
disoccupazione nella nostra Regione che sono alti rispetto ad altre
Regioni, tranne Bolzano. Qui però c'è da fare il discorso che ci ha
visti più volte chiederci come mai, di fronte a tassi così bassi di
disoccupazione, ci sia nella popolazione valdostana una sensazione
che il problema dell'occupazione sia ancora un problema reale, il
più difficile da affrontare e che costituisce una preoccupazione
per i Valdostani.
Vorrei affrontare per ultimo l'argomento con il quale avevo
interrotto il collega Sandri, e che riguarda la questione delle
pari opportunità, perché è un tema a cui sono più sensibile e a cui
dedico una grande attenzione. È utile ripercorrere lo stato delle
pari opportunità in questi territori, intanto solo in pochi casi fa
emergere una differenziazione fra questi vari territori, ma direi
che nel complesso in questi territori si raggiungono dati che si
avvicinano ai dati di Lisbona, che prevedono entro il 2010 il
raggiungimento di una percentuale di occupazione femminile pari al
60%. Diciamo che ci si avvicina pian piano a questi dati, quindi
rispetto ai dati fissati da Lisbona in questi territori ci si sta
avvicinando, ma anche in presenza di questo "trend" che è
interessante permangono - sottolinea il documento - divari
significativi in termini di differenza fra i tassi di occupazione
maschile e femminile, che si mantiene sistematicamente superiore al
dato relativo alla media europea. Mentre complessivamente questi
dati si avvicinano a quelli indicati da Lisbona, permane
all'interno dell'occupazione un divario molto forte tra
l'occupazione maschile e quella femminile; anche qui, rispetto alla
tipologia di occupazione a pagina 21 si ricorda come la presenza
femminile nel sistema produttivo sia più accentuata nel settore dei
servizi, dove raggiunge e nella maggior parte dei casi supera la
metà degli occupati complessivi. Diciamo che ci sono alcuni settori
più legati ai servizi in cui è maggiormente presente l'occupazione
femminile.
Su entrambi i versanti della frontiera, quindi neanche la
Svizzera che per molti aspetti può apparire come un modello
significativo per noi, per tanti elementi, riesce a superare il
divario salariale che c'è fra uomini e donne: mediamente i salari
delle donne sono più bassi rispetto a quelli degli uomini, anche a
parità di livello. E questo divario diventa più rilevante con il
crescere del livello di competenze richieste, cioè qui
paradossalmente fra uomo e donna che svolgono un lavoro nei servizi
il livello di salario è più o meno uguale, ma man mano che sono più
pregnanti le competenze che vengono chieste, il salario delle donne
diventa percentualmente più basso rispetto a quello dei colleghi
uomini. Questo è un problema che non può essere sottaciuto, a meno
che non riteniamo che le donne abbiano di per sé, per il fatto che
sono donne, degli handicap tali per cui qualunque lavoro svolgono,
anzi, più sono alte le competenze richieste, meno capacità hanno di
svolgerle perché le si paga di meno. È come se in questo Consiglio
si decidesse che alle donne Consigliere si dà meno che agli uomini
Consiglieri.
Si evidenzia inoltre come l'occupazione femminile sia
interessata dal fenomeno del part-time in misura molto superiore a
quella maschile: questo è un dato di fatto dovuto al ruolo
preponderante delle donne nella gestione dei lavori domestici e nei
compiti di assistenza familiare. E qui credo che non vengano dette
delle cose in positivo della Valle d'Aosta, ma vengono dette
indirettamente parlando di elementi negativi in altre Regioni, nel
senso che si ricorda che la situazione delle donne è aggravata in
alcune Regioni come Lombardia e Piemonte perché sono insufficienti
le strutture di servizi alla prima infanzia e agli anziani; qui non
si parla in modo specifico della Val d'Aosta, ma il fatto che si
sottolinei l'insufficienza di servizi all'infanzia e agli anziani
in due Regioni come la Lombardia e il Piemonte, indica in modo
sottinteso che in Valle ci sono questi servizi.
L'ultimo concetto su cui volevo soffermarmi riguarda un
passaggio, sempre a pagina 21, sempre sullo stato delle pari
opportunità:
"Va considerato infine, che le donne faticano molto
ad occupare posizioni professionali di tipo direttivo, sia nel
settore privato che in quello pubblico, ambiti altrettanto ostici
per l'occupazione femminile risultano essere quelli della ricerca e
della politica".
Mi sono soffermata su queste osservazioni,
andando a vedere nelle varie iniziative se c'era qualcosa di
specifico rispetto a questo tema; abbiamo visto che questo tema
viene affrontato in quello che viene chiamato l'asse 3, qualità
della vita. Qui si parla, nella tabella che raccoglie i progetti di
un piano di azione per le pari opportunità, quando poi andiamo a
vedere quali sono questi interventi, vediamo che a pagina 84 sono
indicati in: interventi per la promozione della parità di genere,
volti a sostenere l'associazionismo transfrontaliero e le azioni di
cooperazione che mirano a rafforzare, realizzare servizi rivolti
alle donne lavoratrici, oltre che studi e interventi specifici
sulla tematica della conciliazione. Noi non riusciamo ad
individuare alcun altro intervento specifico che riguardi delle
azioni che riescano a colmare quel divario così ben descritto nel
paragrafo che presenta lo stato delle pari opportunità, cioè non
sono previste azioni che superino quei punti di debolezza che
vediamo a pagina 23, come minor mobilità da parte delle donne e
scarsa attenzione alla parità di genere. Rispetto a questi punti di
debolezza e rispetto alla descrizione del contesto fatto, noi non
vediamo degli interventi precisi, per questo obiettivo abbiamo
presentato un ordine del giorno, in cui cerchiamo di sollevare
questo problema, chiedendo che si intervenga in questo senso.
Mi riservo di illustrare successivamente l'ordine del
giorno.
Presidente
- La parola al Consigliere Sandri, per secondo
intervento.
Sandri (PD)
- Abbiamo iniziato una parte delle nostre
osservazioni nel primo intervento, adesso volevamo focalizzare due
problemi e poi dedicare un po' di tempo a richiamare alcune
questioni legate all'Aosta/Martigny.
Una cosa che manca fra gli obiettivi che sono stati messi in
piedi, o almeno che non è precisata con chiarezza, è la questione
delle energie rinnovabili che è invece un settore in cui si può
fare molto; viene descritto nella parte iniziale della relazione
questo fatto che è una zona che consuma molta energia, che produce
molto gas serra, che ha delle grosse potenzialità di energia
rinnovabile, ma in termini di progetti operativi tutto ciò non
porta da alcuna parte. E invece chiunque di voi, sicuramente il
Presidente lo avrà fatto, ha percorso l'autostrada "A 9" fra
Martigny e il lago Lemano, avrà visto sicuramente les "Liens de
Collonge", che è quasi diventato un monumento all'ecoenergia,
questa grossa pala molto alta che funziona tutto l'anno che è stata
realizzata qualche anno fa da un consorzio di comunità locali.
Questo credo sia uno di quei settori in cui è possibile mettere in
rete, ovviamente non gli impianti perché questi sono solitari, ma
mettere in rete le competenze per fare cose simili, tenendo conto
che dal punto di vista orografico il vallone che porta da Martigny
al lago Lemano è molto simile come orientamento e posizione
geomorfologica a quello della Val d'Aosta. Come lei ben sa,
Presidente, perché credo sia originario di quelle parti, a Verrès
esiste un vento costante che soffia da marzo a novembre dalle 11
alle 19, che ha le caratteristiche di vento costante che sono state
sfruttate a Collonge; quindi questo piano avrebbe potuto dare delle
indicazioni più precise da questo punto di vista.
L'altra questione è quella riguardo alla "information
technology": giustamente la collega Squarzino ha evidenziato con
precisione un "gap" valdostano, il fallimento del progetto "Valle
d'Aosta cablata" - e quindi ancora oggi le scarse risorse dei
Valdostani per poter accedere alla rete in tempi accettabili - è
ben documentato a pagina 14 della relazione. Leggo:
"Fra le
barriere più forti allo sviluppo, accanto a quella relativa alla
dotazione di infrastrutture, è possibile individuare quella
culturale connessa a un problema molto evidente nelle aree di
montagna, di scarsa alfabetizzazione informatica e tecnologica dei
soggetti che operano sul territorio, siano essi imprese, cittadini
che pubbliche amministrazioni. In questo caso il problema è
evidente nel momento in cui si vanno ad analizzare le tipologie di
applicazioni e di servizi che gli utenti fanno delle nuove
tecnologie e del Web, cioè la rete ("la toile" come si dice in
francese). Si tratta, nella maggioranza dei casi, di utilizzi di
base, non evoluti, cioè la posta elettronica, l'utilizzo dei siti
Web per leggere notizie... mentre l'utilizzo di servizi evoluti,
quale l'e-banking, l'e-commerce, eccetera, interessa quote
assolutamente marginali e minoritarie della popolazione e delle
imprese".
Credo che questo sia un punto che è stato messo con
particolare evidenza in rilievo da questo documento e su questo
dovremo essere capaci di lavorare seriamente.
Riprendo la questione dell'Aosta/Martigny, perché è un elemento
determinante per il futuro della Regione. Richiamo in particolare
la conferenza transfrontaliera franco-italiana delle Province,
Dipartimenti e Regioni autonome delle Alpi occidentali del 21
aprile 1999, una data che a qualcuno ricorderà qualcosa, perché
questa conferenza fu messa in piedi per dare delle risposte alla
chiusura del traforo del Monte Bianco dopo la tragedia del marzo
precedente. Le collettività aderenti alla conferenza delle Alpi
occidentali, verificata la convergenza su temi strategici, si
impegnarono allora - tutte le comunità, ve le leggo, per avere una
chiarezza di chi sono: la Provincia di Torino, la Provincia di
Cuneo, la Provincia di Imperia, le Département de la Haute Savoie,
le Département de la Savoie, le Département de la Isère, le
Département des Hautes Alpes, le Département des Alpes maritimes,
la Région autonome Vallée d'Aoste, la Regione autonoma Valle
d'Aosta - su tutta una serie di questioni, in particolare nel breve
termine (9 anni fa!) a proseguire e sostenere gli studi di
fattibilità e dare avvio a conseguenti decisioni per la
realizzazione di nuovi collegamenti. I collegamenti sono: la linea
ferroviaria Briançon/Torino, infrastruttura complementare alla
linea Lione/Torino, attraverso un traforo al Monginevro, e il
traforo ferroviario Aosta/Martigny, il traforo della Lombarda,
Mercantour, il nuovo tunnel del Col di Tenda... quindi questo fu un
impegno nel breve periodo molto forte in materia; da questo punto
di vista abbiamo preso dei contatti tempo fa con la "SNCF" nella
sua divisione "Fret", cioè la divisione merci delle ferrovie
francesi, che ci hanno spiegato che una delle loro esigenze
fondamentali è quella di riattivare le rail du Tonkin, cioè quella
tratta ferroviaria che va da Annemasse a Martigny attraverso le
città di Thonon e Evian/Les Bains in funzione merci. È una linea a
binario unico, ma che potrebbe, secondo il progetto "Fret" francese
assorbire qualche milione di tonnellate di merci l'anno.
Qual è il problema di questo collegamento? Il problema è che a
Martigny si arriva all'imbuto, nel senso che il proseguimento verso
il Loetschberg porta al Sempione, che è uno di questi collegamenti
transfrontalieri di cui stiamo parlando, ma che oggi, con
l'apertura del Loetschberg, è intasato a tutto un assorbimento già
programmato, quindi questo ulteriore apporto di merci non potrebbe
scaricarsi da quella parte. Invece l'apertura dell'Aosta/Martigny
consentirebbe a una larga area francese, che si può identificare da
Digione a Briançon, di poter usufruire di questo collegamento e di
non intasarsi nel Sempione e non dover dipendere dalle bizze di
qualche comitato "No TAV" dell'Alta Val di Susa che sta bloccando
l'asse Torino/Lione. Qui siamo nel 1999; qualche tempo dopo, nel
2003, abbiamo che il Presidente della Regione Louvin, l'Assessore
ai trasporti Cerise con il Presidente della Commissione per la
politica regionale dei trasporti del Parlamento europeo, Caveri,
hanno incontrato, oggi - dice un comitato stampa della Regione -
martedì 11 febbraio 2003 presso la sede del Parlamento europeo di
Strasburgo, il Commissario dei trasporti nonché Vicepresidente
della Commissione dell'UE Loyola de Palacio... qui abbiamo dei
testimoni dell'epoca che ci potranno eventualmente dire.
Il Presidente Louvin e l'Assessore Cerise commentano: il
commissario ha sottolineato come la soluzione definitiva del
trasporto merci dipenda necessariamente dal rafforzamento della
rete ferroviaria europea, nello specifico della costruzione della
linea ferroviaria Torino/Lione, rispetto alla quale
l'Aosta/Martigny deve essere complementare. L'apertura dei cantieri
ferroviari deve avere la massima priorità rispetto ad altri
investimenti, pur necessari per l'ammodernamento e la messa in
sicurezza dei trafori stradali. Allora abbiamo che il commissario
europeo ha preso atto con interesse del progetto ferroviario
Aosta/Martigny e che evidentemente per questo ha dato il proprio
appoggio. Ancora dopo, nel momento in cui abbiamo una serie di
questioni della TAV, alla Commissione europea - in particolare al
Direttore generale di energia e trasporti - è arrivata una
relazione italiana, in cui si evidenzia come nelle ultime
finanziarie statali siano stati stanziati i fondi per
l'aggiornamento del progetto dell'Aosta/Martigny e che questa
direttrice è stata inserita fra quelle di rilevanza per la CE.
Credo che l'Onorevole Caveri si ricorderà che lui, assieme al
Senatore Dondeynaz, aveva inserito un emendamento in una
finanziaria... non ricordo di che anno... 2000 o 2001...
Caveri
(fuori microfono) - ... grandi Parlamentari,
quelli di allora...
Sandri (PD)
- ... si va sempre nel peggio, su questo non
c'è dubbio, però pensi lei come saranno peggio quelli che ci
saranno al prossimo giro, visto che la discesa è sempre nella
stessa direzione!
Dondeynaz e Caveri avevano però ottenuto credo 1,5 miliardi di
euro per l'aggiornamento del progetto, quindi è un progetto che è
stato finanziato dalle finanziarie statali, che è stato inserito
fra quelli di rilevanza per la CE, e come ha giustamente
sottolineato Antonio Di Pietro, Ministro dei trasporti nel "Governo
Prodi", nella sua visita lo scorso anno in Val d'Aosta,
l'Aosta/Martigny è anche stata inserita a pieno titolo con uno dei
sistemi ferroviari fondamentali; leggo dal contratto fra lo Stato e
l'ANAS per quanto riguarda il periodo 2007-2011:
"Il progetto
della direttrice ferroviaria del G.S. Bernardo è stato presentato
in data 10 marzo 2003 con progetto a firma della Regione Valle
d'Aosta, d'intesa con il Canton du Valais, al Ministero delle
infrastrutture, secondo le procedure del d.lgs. 190/02, legge
obiettivo; la documentazione è in via di perfezionamento perché
deve avere una procedura di impatto ambientale".
Le nostre informazioni sono che il Loetschberg è stato
terminato, il Gottardo è in via di realizzazione, credo che la
Svizzera sia pronta a fare quel che deve fare per consentire la
realizzazione di questa opera; quello che deve cambiare è la nostra
mentalità. Dobbiamo renderci conto che questa è una via essenziale
di sviluppo della Regione e la nostra Regione si deve prendere
l'impegno di prevedere un proprio piano di finanziamento,
ovviamente con dei partner anche privati, perché l'unico ostacolo
che è rimasto alla sua realizzazione è il reperimento dei 4
miliardi di euro in 10 anni, che sono necessari al suo
completamento, ma di questo parlerò nell'illustrazione
dell'emendamento e dell'ordine del giorno.
Presidente
- La parola al Consigliere Frassy.
Frassy (PdL)
- Ho ascoltato il dibattito che si è svolto
su questo atto amministrativo fin dall'inizio, sentendo la
sintetica relazione del Presidente Caveri; non so se la relazione
sintetica sia frutto di una certa stanchezza rispetto all'andamento
dei lavori o se sia il frutto di un certo disagio nel presentare
questo tipo di documento. Ora, questo documento, che è il programma
operativo 2007-2013, sappiamo che non è frutto della visione della
Regione, ma è frutto della visione collegiale dei soggetti
coinvolti nel programma operativo di cooperazione transfrontaliera,
che sono: la Lombardia, il Piemonte, la nostra Regione, la
Provincia di Bolzano e i 3 Cantoni Grigioni, Ticino e Vallese, per
cui non può essere imputato se non in maniera parziale alla visione
della Giunta o della maggioranza, ma noi riteniamo che di questa
mini relazione che lei ha fatto manchi la parte più importante, che
è capire come si è tradotto il precedente programma operativo di
cooperazione transfrontaliera...
Caveri
(fuori microfono) - ... se me lo chiedeva in
Commissione ero documentatissimo...
Frassy (PdL)
- ... sono convinto che lei sia
documentatissimo... il problema è che non tutti hanno accesso alle
fonti di cui che lei, per motivi istituzionali, dispone, per cui
sarebbe opportuno che qualche ragguaglio venisse dato, perché la
sensazione dopo aver letto l'insieme di queste 135 pagine, è che
sia difficile trovare qualcosa su cui non ci sia la condivisione,
ma è altrettanto difficile trovare in queste 135 pagine qualcosa
che sia un po' più concreto rispetto a ragionamenti, affermazioni
di principio, prospettive e una serie di dati statistici. Quando
arriviamo alla fine di questo documento, il dato più significativo
è proprio quello che sta nell'ultima pagina, cioè il dato
economico, in quanto è l'unico elemento che dà concretezza a quello
che potrebbe sembrare se non un best-seller, un saggio su
prospettive da percorrere. Alla fine, invece, scopriamo che ci sono
delle risorse finanziarie ripartite sui 4 assi, e complessivamente
vengono impiegati qualcosa come oltre 91 milioni di euro, una cifra
di tutto rispetto.
Dalla lettura, sicuramente la Lombardia ha un peso
significativo, non solo in quanto Regione importante, ma in
riferimento alle Province lombarde che sono coinvolte: Varese,
Sondrio, Lecco, Como, che sono realtà importanti nell'ambito del
progetto da un punto di vista demografico e della loro capacità
produttiva. Non ho capito leggendo il documento se, al di là del
contributo comunitario, la cosiddetta controparte nazionale sia
derivata esclusivamente da fondi dello Stato o se veda a sua volta
una compartecipazione regionale che mi sembra di capire che lei
escluda; perciò prendiamo atto che l'insieme di questa
programmazione per la Regione è a costo zero, nel senso che non c'è
alcun costo emotivo al di là dell'approfondimento...
(interruzione del Presidente della Regione, fuori
microfono)
... però non c'è nell'ambito della programmazione un impegno
finanziario dell'Amministrazione regionale.
Sorprende che nell'andare ad approvare un programma operativo di
cooperazione transfrontaliera fra Italia e Svizzera, a fronte di 91
milioni di euro, di cui 23 milioni li mette lo Stato italiano, solo
8 milioni siano le risorse elvetiche, dal momento che parliamo non
dello Zimbawue, che è altra cosa rispetto alla cooperazione
internazionale... qui stiamo parlando di "cooperazione
transfrontaliera" con uno Stato importante che, pur non facendo
parte dell'UE, è sicuramente dal punto di vista economico
finanziario uno Stato che è secondo a pochi altri nel panorama
europeo per benessere, per ricchezza, per capacità imprenditoriale
e anche per maturità del suo sistema istituzionale e
democratico.
A noi sarebbe allora piaciuto capire quali siano, alla fine, le
azioni che nel concreto porteranno questi assi a vantaggio della
nostra Regione. Immaginiamo che le 137 pagine qui scritte abbiano
visto il coinvolgimento della struttura politica e degli uffici;
non riusciamo però a capire, dalla lettura del documento, in quali
tipi di ricadute poi si concretizzi il documento di programmazione
operativa rispetto alle tante aspettative che, come Regione,
abbiamo e che abbiamo a maggior ragione rispetto ad altre Province
che qui sono citate, alcune delle quali, da un punto di vista
geografico, con la Svizzera non confinano: Vercelli, Biella,
Novara...
Caveri
(fuori microfono) - ... Monte Rosa Vercelli...
Frassy (PdL)
- ... la Provincia di Vercelli, Presidente,
non mi risulta...
Caveri
(fuori microfono) - ... sono tutte confinanti,
altrimenti non potrebbero far parte...
Frassy (PdL)
- ... o la cartina geografica è sbagliata o
le mie nozioni geografiche sono ancora peggiori della cartina qui
indicata, ma con l'ausilio del collega Salzone diventa difficile
capire come Vercelli possa confinare...
Caveri
(fuori microfono) - ...attraverso la vetta del
Monte Rosa...
Frassy (PdL)
- ... sì, attraverso la vetta del Monte
Rosa, ma non ha un confine antropizzato. Qui stiamo parlando in
termini di vie di comunicazione...
(interruzione del Consigliere Vicquéry, fuori
microfono)
... è interessante come riflessione... poco pertinente, ma
interessante. Sì, il Cervino ha due proprietari: i Maquignaz e i
Frassy... Ciò detto, è evidente che la nostra Regione ha delle
aspettative di un certo tipo rispetto a una serie di cooperazioni
che sono rimaste impresse nei tempi in cui forse non c'erano i
fondi comunitari, ma c'erano una serie di iniziative che, a partire
da quei giochi che venivano organizzati - mi viene in mente le
"Triangle de l'amitié" - davano il senso del coinvolgimento delle
comunità.
Dalla lettura del documento, ripeto, non si capisce invece quale
sia l'apporto e la ricaduta sul territorio valdostano; se apro la
sintesi delle misure dell'asse competitività o se vado a vedere i
riepiloghi di pagina 96-97 dove si fa riferimento all'integrazione
dell'area turistica transfrontaliera e all'individuazione di una
immagine univoca e a un unico sistema di offerta, mi domando se è
quello che cerchiamo. Perché siamo consapevoli che molte volte
siamo in concorrenza con le stazioni invernali transalpine, in
questo caso stiamo parlando della Svizzera, ma potremmo anche
parlare della Francia, però l'idea di una integrazione dell'area
turistica transfrontaliera penso che sia un concetto difficile da
far passare, in quanto un concetto di questo tipo vorrebbe dire non
sottrarsi quote di mercato, ma avere la capacità di creare un
progetto che dia un'offerta globale: il turista russo o il turista
giapponese che nel suo percorso turistico tocca le località
coinvolte nel progetto operativo. Questo, è vero, è stato fatto, ma
i dati purtroppo non sono entusiasmanti, nel senso che sono dati a
livello pionieristico, sono dati cioè che non fanno volano
economico, sono dati che forse non sono stati coltivati perché
forse quegli esperimenti avevano dei pregi da approfondire. La
stessa cosa dicasi per quanto riguarda altri aspetti che qui sono
indicati, sulle analisi socio-economiche contenute invece parecchie
pagine prima, a partire da pagina 24 in avanti, rispetto
all'insufficiente collaborazione e la forte concorrenzialità fra le
imprese dei due fronti. Pertanto questa analisi conferma quanto
andavo prima sostenendo, perché qui stiamo parlando di
cooperazione, ma nei fatti i nostri primi antagonisti, soprattutto
sul versante turistico che è o che dovrebbe essere la prima
attività imprenditoriale e produttiva di questa Regione, non sono
altre località che stanno al di fuori di questo progetto di
cooperazione, ma sono le stesse località che sono all'interno del
progetto di cooperazione. La prima valutazione politica che vorrei
perciò fare è di capire se davvero crediamo che l'insieme di queste
misure siano migliorative della situazione difficile di crisi che
la Regione vive. Il rischio di fondo è che alla fine questo
percorso di collaborazione, è vero che non investiamo risorse
perché sono risorse comunitarie, integrate da fondi dello Stato,
non sia un percorso poco virtuoso per la nostra Regione.
Penso che in tema di turismo - ed è questo l'elemento centrale
rispetto a delle prospettive di crescita e di sviluppo - il
programma operativo di cooperazione transfrontaliera rischi di
penalizzare la crescita auspicata dal sistema turistico Valle
d'Aosta. Un sistema turistico che si perde nei mille rivoli di una
burocrazia del turismo, come è quella delle AIAT, e qui devo dire
che il fallimento non è solo il fallimento dell'Assessore Pastoret,
ma è il fallimento del suo predecessore Caveri, è il fallimento di
una forza politica che aveva investito nella riforma delle AIAT
fatta a fine della scorsa legislatura, la "Fédération" attraverso
l'Assessore Lavoyer, aveva scommesso sul fatto che quello era
l'elemento risolutivo per rilanciare il turismo in Valle. Penso che
oggi tutti siamo consapevoli del fatto che non ha più senso tenere
un numero spropositato di AIAT che non servono a nulla, se non a
collocare e a dare spazio politico clientelare agli uomini della
quinta o settima fila di quell'area politica che da troppo tempo
sta egemonizzando la scena pubblica di questa Regione!
Pertanto noi, come area politica, prendiamo le distanze da
questo progetto di collaborazione, perché riteniamo che il ruolo
svolto dalla classe politica della Regione in questa vicenda sia
marginale. Siamo convinti, Presidente Caveri - e lei avrà buon
gioco a dimostrarci il contrario - che la sua relazione sia stata
di una pochezza che rasentava il non classificabile, volendo
esprimerci in termini scolastici, la sua relazione non ha detto
nulla! Lei ha fatto l'autocelebrazione del fatto che la sua
Presidenza ha portato a casa questo documento, che la sua
Presidenza ha condiviso questo documento, ma non ci ha detto in
cosa si è concretizzato il programma operativo del sessennio
precedente, e non ci ha detto in cosa si concretizza, in quali
ricadute concrete per la comunità valdostana si concretizza questo
tipo di progetto!
È ovvio che siamo tutti per potenziare le vie di comunicazione o
per rilanciare il turismo o per una qualità di vita migliore, sono
ovvietà! Ma noi vorremmo capire quali sono i ruoli che gioca la
Regione; quali sono i ruoli che vengono offerti a quella poca
imprenditoria valdostana, Assessore La Torre, che ancora ha voglia
di mettersi in gioco, quali sono gli strumenti e le opportunità che
le vengono date, perché ogni volta che accade qualcosa, si violano
le norme della concorrenza. Qui sicuramente non si viola nessuna
norma della concorrenza, ma non vorremmo che, alla fine, il ventre
molle di questo progetto di cooperazione sia la Valle d'Aosta, non
vorremmo che alla fine il marketing turistico finisse a beneficio
degli altri partner penalizzando la Valle d'Aosta! Ma li avete
visti i numeri che sono indicati a pagina 16? La Valle d'Aosta è la
"Cenerentola" in termini turistici! La Valle d'Aosta mette assieme
3.188.648 presenze ed è il dato più basso, se escludiamo il
Ticino...
(interruzione del Presidente della Regione, fuori
microfono)
... Presidente, questi sono i dati scritti! Questi dati - lei ci
correggerà, ma la sua relazione ci può anche indurre in errore -
riteniamo che siano riferiti e riferibili alle Province lombarde
che qui sono indicate, e non siano estensibili all'intera
Lombardia; se così non è, ne prendiamo atto. Comunque è evidente
che la posizione di debolezza della nostra Regione nel contesto
turistico di questo programma operativo è di tutta evidenza. Allora
le chiediamo quali sono le certezze e le garanzie affinché questo
programma possa innescare quei fenomeni virtuosi che dovrebbe
innescare la cooperazione transfrontaliera fra tutti i suoi
partner.
Lei ha spiegato - rispondendo al collega Sandri - che non
esiste, qui, riferimento al collegamento ferroviario con Martigny
perché è la fotografia dell'esistente, ne prendiamo atto; ma quando
era Assessore al turismo - poi ne ha parlato di meno dopo, perché
aveva più argomenti per comunicare e poteva scegliere gli argomenti
che più potevano essere verosimili - ne ha spese di parole
sull'Aosta/Martigny... ah, se ne ha spese! È arrivato a dire che
certe scelte vanno coltivate partendo da lontano, e anche se il
progetto è un progetto del futuro, deve essere un progetto in cui
bisogna credere, altrimenti se non si fanno certe battaglie quel
progetto non decollerà mai!
Lei ha detto alcune cose, oggi, rispondendo ad una
interrogazione dei colleghi dell'"Arcobaleno" sui buoni benzina,
che noi condividiamo: la distrazione del "Governo Prodi"; ha
dimenticato di aggiungere che la distrazione del "Governo Prodi"
sommata alla distrazione del Governo regionale ci ha portato nella
situazione che tutti conosciamo rispetto al problema dei buoni
benzina! Non vorremmo che il fatto di sapere di avere delle
"partnership" forti come sono quelle della Regione Lombardia
soprattutto, abbia fatto giocare un ruolo minore e di fanalino alla
fantasia e all'interesse della Regione Valle d'Aosta! Non vado
oltre, Presidente, perché le sue espressioni sono eloquenti, nel
senso che lei non condivide nulla di quello che abbiamo detto, lo
abbiamo capito; ma auspicheremmo che al di là di queste
espressioni, che possono essere interpretate in varia maniera, ci
desse qualche elemento a dimostrazione che abbiamo frainteso la
lettura di questo documento, perché in assenza di precisazioni sue,
rimaniamo convinti che questo documento sia poco utile - per usare
un'espressione gentile - alla crescita della Valle d'Aosta!
Presidente
- La parola alla consigliera Squarzino
Secondina, per secondo intervento.
Squarzino (Arc-VA)
- C'era un punto che avevo
dimenticato...
Caveri
(fuori microfono) - ... i costi della
politica....
Squarzino (Arc-VA)
- ... avevo apprezzato nella
precedente esposizione del mio pensiero che, pur essendoci
disattenzione, almeno non c'era nessuno che faceva le solite
battute ridicole... preferisco la disattenzione sonnacchiosa
precedente che non l'attenzione maldicente attuale! Non sto a
rispondere alle battutacce del Presidente Caveri, perché non vale
la pena...
Caveri
(fuori microfono) - ... lei fa ostruzionismo e io
faccio le battute...
Squarzino (Arc-VA)
- ... io sto facendo il lavoro
dell'opposizione, Presidente, e quando avremo modo di parlare con
calma, forse si capiranno le ragioni degli uni e degli altri,
perché non si può imporre a un Consiglio regionale 8 giorni, notti
comprese, sabato e domenica... questo è imposto dalla maggioranza e
pretendere che l'opposizione stia qui, buona-buona, ad ubbidire ai
"diktat" della maggioranza! Questo atteggiamento è vergognoso! Ma
chiedo scusa di questa interruzione a me stessa.
C'era un tema di cui volevo parlare precedentemente, che
riguarda una specificità della nostra Regione. C'è, all'interno di
questo documento di programmazione, una serie di interventi e di
priorità specifiche di ogni Regione, cosa che trovo molto
interessante, perché si cerca di individuare per ogni Regione qual
è la priorità che questo progetto porta avanti. Per esempio, è
interessante che sia la Regione Lombardia che preveda il sostegno
al collegamento fra aree urbane e rurali, perché sente maggiormente
questo problema di collegare la città con la campagna, la nostra
Regione non ha questi problemi, ma quali sono i problemi della Val
d'Aosta verso cui devono andare tutte le azioni previste in questo
programma e finanziate con quelle risorse che sono decisamente
alte... si arriva a 115 milioni di euro... cifre consistenti.
In Valle d'Aosta, a pagina 53, si dice: " bisogna sottolineare
l'esigenza di una gestione politica di insieme della cooperazione
territoriale: ". Credo che moltissime volte anche in questo
Consiglio abbiamo sottolineato come qui si agisca in modo
settoriale, ciascun Assessorato, ogni lobby affronta il problema
che lo riguarda, senza preoccuparsi se questo problema è collegato
ad altri settori. Invece qui non è la sottoscritta, non è il nostro
gruppo che lo ha scritto, ma è questo gruppo che ha lavorato sulla
proposta di programma... quali sono gli obiettivi prioritari che la
Valle d'Aosta deve tenere presente nel programmare questi
interventi? Primo: deve cercare di adottare una visione di insieme
nel momento in cui affronta i problemi della cooperazione
territoriale, nel senso che bisogna definire quali sono le visioni
strategiche, quali sono le priorità che vanno condivise anche dal
basso. Questa è una delle preoccupazioni che avevamo visto anche in
altre analisi, cioè che si rischia molte volte che questi piani,
queste decisioni vengono prese ad alto livello, ma poi la gente
normale non ha avuto modo di condividere queste priorità; per cui,
anche quando cercano di essere realizzate, non c'è la condivisione
di chi invece dovrebbe coglierle e tradurle in pratica.
Credo che l'esperienza dell'"Espace Mont Blanc" fatta dal
collega Cesal dimostri come, mentre era più facile mettersi
d'accordo sugli obiettivi da raggiungere a livello di Sindaci e di
gruppo dirigente, nel momento in cui questi obiettivi vanno
tradotti e accolti dall'intera popolazione, c'è ancora un "gap".
Pertanto si chiede di trovare strategie, per cui le scelte fatte
siano anche condivise dal basso. C'è un problema, che però non
dipende dalla volontà politica, quanto dal contesto di dimensioni
ridotte della nostra Regione, nel senso che c'è la difficoltà di
integrare le politiche con gli strumenti da attuare, perché
essendoci un deficit di massa critica nella realtà regionale, è
difficile riuscire ad individuare per ogni problema lo strumento
adatto, in quanto il problema in genere riguarda un settore molto
piccolo, esiguo di persone a cui si riferisce. È una sfida, questa,
sicuramente, a cui saranno chiamati tutti coloro che devono attuare
questo piano e tradurre in pratica gli obiettivi, sia quelli
strategici, sia quelli relativi ai vari assi individuati.
Quali sono le priorità tematiche che sono qui indicate? E credo
che nel momento in cui si voterà questo programma operativo, si
dirà di sì anche a queste priorità, e noi queste priorità le
condividiamo perché ci sembrano importanti da seguire. Prima
priorità per i progetti di cooperazione territoriale: l'innovazione
tecnologica, la ricerca, lo sviluppo ad alto valore aggiunto, mi
sembrano queste le stesse parole che più volte l'Assessore La Torre
ha detto in aula, quando sono state approvate le varie leggi che
riguardano il sostegno all'innovazione, il sostegno alla ricerca,
il sostegno all'imprenditoria. La logica è: non diamo soldi a
tutti, ma diamo soldi finalizzati a progetti di innovazione
tecnologica di ricerca che individuino dei prodotti o dei processi
ad alto valore aggiunto. È chiaro che il mettere l'accento su
questi temi significa mettere l'accento sullo sviluppo della
qualità, sviluppo che può essere raggiunto se si diffondono le
nuove tecnologie.
L'Assessore Marguerettaz non era presente, prima, quando ho
sottolineato con convinzione uno dei punti fondamentali di questo
programma, cioè lo sviluppo di tecnologie di informazione e di
comunicazione con la finalità - si dice -
"di garantire una
maggiore accessibilità ai servizi avanzati anche nelle aree più
marginali e periferiche del territorio, permettendo di ridurre i
costi legati alla situazione di marginalità geografica"
. Spero,
non ho visto come sono collocate le risorse previste nel programma,
abbiamo visto che sono 15 i progetti e spero che almeno alcuni di
questi riguardino la Regione, perché condivido l'interesse e
l'obiettivo che ha l'Assessore Marguerettaz di portare queste
tecnologie in tutta la Regione; poi magari non condividiamo il
modo, i tempi con cui questo viene fatto, ma l'obiettivo
fondamentale è condivisibile.
Una terza priorità che ci trova d'accordo è quella che punta al
turismo e alla qualità dell'ambiente, cioè il collegare le attività
turistiche con la qualità dell'ambiente credo che individui una
traccia di azione, che non sempre ci ha visti d'accordo con le
scelte di questa maggioranza. Spero che tutte le iniziative che
vanno in questa ottica di collegare e coniugare turismo e qualità
dell'ambiente siano condivisibili.
L'altra priorità tematica - anche se non credo che siano messi
in ordine primo, secondo, terzo, quarto - è indicata al quarto
punto, ma è una priorità indispensabile per realizzare anche le
altre priorità ed è lo sviluppo del capitale umano, perché questo
consente di raggiungere il quinto obiettivo che è lo sviluppo
rurale e lo sviluppo delle aree produttive alpine.
Presidente
- Se non vi sono altri interventi, dichiaro
chiusa la discussione generale. Annuncio che è stato depositato un
altro ordine del giorno a firma del gruppo del "PD".
Vista l'ora, dichiaro sospesi i lavori del Consiglio,
riprenderanno alle ore 21.
Si dà atto che la seduta è sospesa dalle ore 20,00 alle ore
21,08.
Presidente
- Riprendiamo i lavori del Consiglio
regionale. Siamo al punto 29.1 dell'ordine del giorno, la
discussione è stata chiusa.
Si passa all'esame degli ordini del giorno. Sono stati 3 gli
ordini del giorno consegnati: il primo presentato dal gruppo del
"PD", il secondo dalla collega Squarzino, il terzo sempre dal
gruppo del "PD".
La parola al Consigliere Sandri, sul primo ordine del giorno
presentato dal gruppo del "PD".
Ordine del giorno
Tenuto conto che il collegamento ferroviario Aosta-Martigny
rientra in modo non chiaramente definito nell'obiettivo II.3.1
Interventi per l'integrazione dei servizi di trasporto sostenibili,
passeggeri e merci del Programma Operativo di Cooperazione
Transfrontaliera Italia-Svizzera 2007-2013;
Considerato che tale collegamento ferroviario è strategico
per lo sviluppo durevole e sostenibile della nostra
Regione;
Il Consiglio regionale della Valle d'Aosta
Impegna
la Giunta regionale a prevedere l'utilizzo degli interventi
previsti al sopraddetto punto del Programma Operativo per
finanziare la messa a punto definitiva del progetto di traforo
ferroviario Aosta-Martigny e per finanziare uno studio di
fattibilità finanziaria che, pur non prevedendo l'intervento della
Confederazione Svizzera e del Canton Vallese, consenta di reperire
le risorse per la realizzazione dell'opera a partire dall'anno
2011.
F.to: Sandri - Fontana Carmela
Sandri (PD)
- Come avevamo già evidenziato nella
discussione generale, l'ordine del giorno che presentiamo è un
ordine del giorno che dà forza all'idea del concetto
dell'Aosta/Martigny. Abbiamo portato avanti questo progetto perché
riteniamo che l'Aosta/Martigny debba essere considerata una delle
direttrici fondamentali di questo accordo transfrontaliero. Avevo
già evidenziato nella discussione generale come il fronte alpino
analizzato da questo provvedimento abbia messo in luce come l'unico
buco dal punto di vista ferroviario, intermodale nell'arco alpino
del collegamento italo-svizzero era quello della direttrice
Aosta/Martigny.
Allora chiediamo, con questo ordine del giorno, un impegno
chiaro della Giunta regionale a prevedere di utilizzare questi
fondi, anche perché c'è un passaggio all'interno del programma
molto interessante, che dice come, analizzando i progetti del
settennio 2000-2006, si è visto che erano tanti progetti di piccole
dimensioni, che non hanno poi avuto quei grandi risultati, perché
andavano a dare un po' di contentini qua e là, ma senza esercitare
una forza rinnovatrice; quindi nel programma è chiaramente indicata
la necessità di avere delle dimensioni molto più grandi, di avere
dei progetti più robusti su cui incanalare le risorse, per evitare
che ci sia una parcellizzazione del finanziamento che non porti a
niente. Allora dicevo: predisporre un intervento in attuazione del
programma operativo, per finanziare la messa a punto definitiva del
progetto di traforo ferroviario di Aosta/Martigny, e questo legato
alle osservazioni che ci aveva fatto il Presidente Caveri, credo
che sia molto importante perché, nel momento in cui il progetto di
Aosta/Martigny esce da quei deliri degli anni '90, in cui si
prevedeva fra le 4 varianti una a 300 km/h che attraversava con una
enorme sinusoide che distruggeva la Valle con una rigidità di
percorso impressionante, poi c'era la variante a 250, a 200 e a 160
km/h. Ovviamente questi sono dei progetti del passato, che non
stanno ormai più nella sensibilità di oggi; è evidente che dobbiamo
predisporre un progetto che rientri nella compatibilità ambientale
e io penso che prevedere una struttura simile a quella che è stata
fatta a Loetschberg, in cui quasi metà...
(interruzione della Consigliera Squarzino Secondina, fuori
microfono)
... guarda, a pagina... intanto, come punto di debolezza a
pagina 23, dicevo, il Loetschberg si è dimostrato un progetto
interessante, perché quasi la metà dello smarino prodotto non è
neanche uscito dalla galleria, perché riutilizzato con delle
apposite macchine che lavorano all'interno della galleria per la
produzione di cemento armato e di altri derivati utilizzati poi nei
manufatti interni, in modo che l'impatto esterno della galleria del
Loetschberg è stato la metà di quello che si poteva immaginare. Del
restante smarino è stato fatto un lavoro di organizzazione
territoriale, per cui l'impatto ambientale esterno è stato molto
basso. Questo, però, a fronte di una velocità di esercizio che è
inferiore ai 200 km/h, quindi dobbiamo mettere a punto questo
progetto nell'idea di predisporre una ferrovia che consenta di
viaggiare attorno ai 150, massimo 180 km/h tra Aosta/Martigny, il
che significherebbe che in 19 minuti da Aosta si potrebbe
raggiungere l'importante cittadina del basso Vallese.
Noi abbiamo però aggiunto in questo ordine del giorno una
seconda parte, che riteniamo politicamente molto più rilevante.
Conosciamo bene gli Svizzeri, sappiamo che hanno un senso dei soldi
preciso, hanno fatto una serie di interventi per attraversare le
Alpi su ferrovia e non su strada, che hanno permesso in questi anni
un contenimento della produzione di CO2 e comunque
dell'inquinamento da traffico su gomma molto più rilevante di
quanto non siamo riusciti a fare noi in Italia e in Valle, e questo
è stato possibile perché "AlpTransit" e tutte le altre iniziative
approvate dal popolo svizzero, hanno permesso di tassare i TIR e di
costruire le grandi trasversali: il Loetschberg che è finito, il
Gottardo che sta avanzando con qualche difficoltà tecnica.
Noi non possiamo pensare, visto che l'interesse è al 99% nostro,
che la Confederazione svizzera si assuma anche solo una parte del
costo dell'opera infrastrutturale, se vogliamo che questa sia
realizzata in tempi decenti; se vogliamo avere la loro
partecipazione significa che rinviamo di 10-20 anni la
realizzazione di questa struttura. Allora, con questi soldi del
programma operativo di cooperazione transfrontaliera italo-svizzera
2007-2013, chiediamo che si faccia un'ipotesi finanziaria per
reperire le risorse per la realizzazione dell'opera a partire dal
2011; quindi un piano finanziario che consenta fra il 2011 e il
2020, quando l'opera potrebbe essere completata, di recuperare quei
300 milioni di euro all'anno che consentano la realizzazione
dell'opera; non è una cifra impressionante, credo che facendo
un'analisi finanziaria corretta e andando a identificare dei
partners privati, pubblici... si possano ottenere.
Credo sia molto interessante che non con questo programma
operativo, ma nell'ambito della collaborazione di queste 5 grandi
euroregioni (Valle d'Aosta, Piemonte, Liguria, Provence-Alpes
maritimes-Côte d'Azur, e Région Rhône-Alpes) si possa fare qualche
passo in avanti. Tengo solo ad evidenziare i discorsi fatti
recentemente dal Governatore della Liguria che, grazie a un reparto
fiscale favorevole sull'attività del porto, ha deciso di investire
sul terzo valico ferroviario dell'Appennino ligure una notevole
quantità di soldi. Allora questo si congiunge a valle al progetto
transfrontaliero che stiamo qua analizzando, cioè uno dei partners
finanziari di questo progetto potrebbe essere la Regione Liguria,
l'autorità del porto di Genova e tutti gli operatori commerciali
che in quel capoluogo svolgono la loro attività. Pensiamo che
possano essere reperiti i soldi, perché si possa non solo mettere
in campo un progetto di massima ormai definito compatibile con
l'ambiente, ma anche un progetto finanziario per cui si possa
andare a Berna a dire: "dateci l'autorizzazione, poi l'opera la
facciamo noi". Questa, credo, sia l'unica strada per riuscire a
vedere la realizzazione di tale opera nel giro di un decennio e non
tanto di più.
Presidente
- La parola alla Consigliera Squarzino
Secondina.
Squarzino (Arc-VA)
- Siamo contrari a questo ordine del
giorno, noi questo ordine del giorno non lo votiamo assolutamente.
Non abbiamo mai condiviso questa enfasi sul collegamento
ferroviario Aosta/Martigny, ricordo che abbiamo sempre posto due
domande: a chi serve effettivamente, dove si colloca questo
collegamento: si sovrappone all'attuale asse ferroviario oppure lo
affianca? Ancora: il progetto che è stato più volte presentato a
nostro avviso anche rispetto ad Aosta, taglia fuori Aosta da questo
collegamento ferroviario, quindi non capiamo il senso di questo
collegamento.
Crediamo che occorra per ora almeno potenziare fortemente l'asse
ferroviario Pré-Saint-Didier/Chivasso, che consente alla Regione di
arrivare in tempi brevi a Chivasso, a Torino e Milano, a collegarsi
con la linea ferroviaria nazionale e internazionale, ma questo
collegamento per ora non è affatto sostenuto dal punto di vista
politico ed economico dalla parte svizzera, pertanto riteniamo che
chiedere, oggi, che venga finanziato questo collegamento, che
vengano finanziati ulteriori progetti, significhi sperperare denaro
pubblico per progetti faraonici che non sono né dietro l'angolo, né
realizzabili e che non sono collegati in modo chiaro con un
progetto di sviluppo della Regione.
Presidente
- La parola al Consigliere Sandri.
Sandri (PD)
- È un po' buffa questa situazione, perché il
Presidente Caveri si è rimangiato tutto quanto ha detto in questi
ultimi dieci anni; l'"Union Valdôtaine" ha rinunciato a uno dei
suoi principali "atout" e noi ne siamo contenti, perché da oggi
possiamo dire che l'Aosta/Martigny non è più un interesse
dell'"Union", ma è solo un interesse del "Partito Democratico".
Credo che da questo punto di vista ci siano delle interessanti
conseguenze: voi non eravate gli assertori della francofonia, del
"Triangle de l'amitié", dei popoli fratelli? Ho già notato da
qualche tempo che i vostri rapporti con il Vallese sono diventati
molto freddi, l'ultima volta che sono stato a pranzo con le
autorità del Vallese, mi hanno chiesto come sta andando la politica
in Val d'Aosta, ho citato alcuni nomi, non ne conoscevano neanche
uno, l'unico conosciuto è quello di Charbonnier, come di quello
che, lui sì, amava il popolo vallesano e con il quale si potevano
fare dei ragionamenti.
Evidentemente il progetto di avere un collegamento diretto fra
la Valle d'Aosta e il Vallese, che ci metta in venti minuti nella
possibilità dei Vallesani di venire a far compere e di divertirsi
ad Aosta oppure noi andare a vedere una mostra di Gianadda, non
entra più negli obiettivi. Tenete conto di cosa vuol dire questo:
avere la possibilità di scambi molto più ravvicinati con un Paese
francofono, significherebbe rafforzare la nostra francofonia,
rivitalizzare la nostra francofonia, pensare a quanto sarebbe più
facile per degli studenti universitari vallesani di poter venire a
studiare in Valle, e magari di portarci quel po' di cultura
mitteleuropea di cui loro godono, visto che sono una Regione
bilingue franco-tedesca e che poco più sopra di Sion si parla
tedesco nella stessa maniera con cui si parla a Gressoney. Ci
rendiamo conto che erano baggianate quelle del Presidente Caveri,
quando ipotizzava un'area di zona franca ad Aosta collegata con una
zona franca già attiva di Martigny, che andrò a visitare il
prossimo 15 aprile per capire come l'hanno realizzata, quali sono
le prospettive che loro intendono conseguire, quali sono i
risultati che hanno già ottenuto. Allora penso che tutto questo era
solo propaganda elettorale, che ha lo stesso peso del mitico
progetto delle barchette sul lago di Place Moulin, annunciato
dall'allora Assessore al turismo che nessuno ha mai visto e nessuno
vedrà mai, ma è stato solo uno dei tanti annunci che ci sono stati
fatti! Prendiamo atto dell'inaffidabilità delle parole di un
Presidente della Regione, caso unico nella storia della
Regione!
Noi, invece, difendiamo a spada tratta il progetto di
Aosta/Martigny e ci spiace che i colleghi dell'"Arcobaleno" non ne
condividano gli obiettivi, perché a loro devo dire una cosa molto
chiara: se non vogliono i TIR, i treni, dove vogliono far passare
le merci... sugli aerei? Ma gli aerei sono ancora più inquinanti,
quindi credo che loro si affidino al "metodo Troisi", che è lì che
in "Ricomincio da tre" davanti a un cucchiaino che cercava di
spostare con la mente, pensava: "sì, è molto difficile, ma se ci
riesco pensate quanti soldi mi farò"! Credo che il teletrasporto
sia ormai l'ultima arma rimasta in mano all'"Arcobaleno" per dare
una regolata a degli strumenti economici fondamentali. Noi siamo
per una forte e coraggiosa scelta, che è quella di portare il
traffico delle merci dalla gomma sulla ferrovia, quindi chiediamo
che ci sia un progetto che possa essere realizzato nel più breve
tempo, che consenta di passare questo ostacolo naturale che è il
massiccio del G. S. Bernardo che collega il Monte Bianco al Monte
Cervino e al Monte Rosa. Per fare questo ci vuole un traforo, da
questo punto di vista credo che l'"Arcobaleno" dovrebbe riflettere
sulle sue posizioni e rendersi conto che avere una ferrovia potente
in Valle è il più grosso antidoto che abbiamo al passaggio di TIR
sotto il Monte Bianco, uno dei temi a loro più cari.
Ribadisco, però - e qui credo che si debba fare un salto di
qualità politico, avere una marcia in più dal punto di vista
politico rispetto al passato -, la Val d'Aosta si deve rendere
conto che su questo tema deve assumersi le sue responsabilità, deve
capire che, dato che è una cosa che serve a noi, ne dobbiamo essere
noi, i protagonisti, dobbiamo essere noi a reperire le risorse
finanziarie e tutto questo ci consentirà di avere poi anche la
totalità delle ricadute positive. Pertanto è un grande investimento
per la Regione, è un grande investimento che questo piano di
cooperazione transfrontaliera rende possibile, se approverete
questo ordine del giorno, e soprattutto un piano di investimenti
che avrà delle ricadute immediate sullo sviluppo della Regione. Il
Canton vallese, dal momento in cui hanno aperto i cantieri del
Loetschberg dieci anni fa, ha visto crescere il PIL di 1,5 punti
all'anno per l'attività del cantiere. Oggi il PIL sta viaggiando al
2,2 in più rispetto al restante territorio medio svizzero, grazie
al fatto che questa opera sta portando enormi vantaggi; andate a
vedere i risultati della stagione sciistica degli impianti di
risalita dell'Oberland bernese e del Vallese, e vi renderete conto
di cosa ha voluto dire questa infrastruttura! Una infrastruttura
che rende nel momento in cui la si realizza, che rende nel momento
in cui viene realizzata, credo che sia una delle grandi opere che
la Regione ha di fronte e su cui si deve mobilitare. Certo, tutto
questo deve essere fatto nel rispetto dell'ambiente; abbiamo dato
un parere fortemente negativo con le tre ipotesi a più alta
velocità che erano state ipotizzate nel 1989-1990 dall'Università
di Trieste; riteniamo che gran parte della ferrovia a cielo aperto
sul tratto Aosta/Chivasso, che dovrebbe scaricare da questo tunnel,
deve essere a minore impatto ambientale possibile e per questo
credo si stia già lavorando con l'accordo di programma che abbiamo
con RFI e il Piemonte, perché una larga fetta della ferrovia sarà
nascosta fra Chambave e Verrès con una galleria a doppio
binario.
Sulle restanti parti si dovrà intervenire con intelligenza,
sapendo che su tratte ferroviarie di spostamento delle merci di
800-900 km. di media, avere su queste tratte 15-20 km. di binario
unico non cambia nulla, né in termini di tempi di percorrenza, né
in termini di quantità di merci trasportate, né in termini di
eventuali difficoltà di allacciamento fra il traffico delle merci
che si svolge principalmente di notte, con il traffico dei
passeggeri che si svolge di giorno.
L'invito che faccio ancora, a nome del mio gruppo, a tutta la
maggioranza e ai Consiglieri che in buona fede ritengono questo un
progetto positivo, è quello di dare un segno a favore del tunnel
ferroviario di Aosta/Martigny.
Presidente
- La parola al Presidente della Regione,
Caveri.
Caveri (UV)
- Questo ordine del giorno dimostra
ignoranza, disinformazione totale sul progetto dell'Aosta/Martigny;
è un ordine del giorno pressappochista che dimostra anche come la
politica possa cadere in basso quando da politici ci si trasforma
in guitti. Devo dire che ci sono degli errori macroscopici: la
messa a punto definitiva del progetto è un termine inesistente dal
punto di vista progettuale, studio di fattibilità finanziaria è
incompatibile con la messa a punto definitiva del progetto perché
dovrebbero essere due cose contestuali, poi c'è questa meravigliosa
"chicca" che dice agli Svizzeri: "il traforo lo paghiamo noi, state
tranquilli"! Caro Sandri, non siete riusciti a fare la
Torino/Lione, e oggi spacciate un interesse per l'Aosta/Martigny!
Noi, l'interesse per l'Aosta/Martigny, lo abbiamo dimostrato fin
dagli anni '90, quindi noi crediamo nell'Aosta/Martigny, ma questo
ordine del giorno scalcagnato non ci convince, per cui ci
asterremo.
Presidente
- Collega Bortot, lei non può parlare perché
l'articolo 64, comma 2, del Regolamento interno del Consiglio
prevede che sugli ordini del giorno, oltre ai proponenti, può
intervenire un solo Consigliere per ciascun gruppo consiliare.
La parola al Consigliere Frassy.
Frassy (PdL)
- Penso che in questo caso il nostro gruppo
condivida l'analisi sintetica fatta dal Presidente Caveri, perché
questo ordine del giorno è stato scritto probabilmente per poter
dare un po' di tempo in più all'aula, ma non per approfondire
l'argomento, per prendere tempo. Non è assolutamente pensabile di
ipotizzare una impegnativa nei confronti anzitutto di una Giunta
regionale che è a scadenza, perciò capisco che il collega Sandri
non si renda conto in questa maratona di 7 giorni e 7 notti che
siamo a fine legislatura e noi auspichiamo che la Giunta e la
maggioranza della prossima legislatura - che è la XIII, dal punto
di vista cabalistico un numero interessante - sia un po' diversa
rispetto all'attuale; di conseguenza già l'impegnativa nei
confronti della Giunta regionale su un'opera così importante in un
lasso di tempo così breve penso che sia poco sostenibile.
E poi è veramente incredibile; dicevo, nel mio intervento
generale, che non stiamo trattando di cooperazione con Paesi in via
di sviluppo, stiamo parlando di cooperazione con la Svizzera e
ipotizzare uno studio di fattibilità finanziaria con la Svizzera,
il Paese delle banche, per intenderci, dove la Regione Valle
d'Aosta dice: "non preoccupatevi, paghiamo noi"! La cosa più bella
è che, leggendo questo ordine del giorno, non solo paghiamo noi, ma
non importa se non siete d'accordo, perché noi iniziamo a fare il
buco, poi ci fermiamo sotto la verticale del confine.
Collega Sandri, capiamo tutto e il contrario di tutto, ma penso
che questo sia un documento che debba essere conservato, perché va
messo negli annali di come non deve essere fatta la politica, nel
senso che si può fare di tutto e il contrario di tutto, ma con un
minimo di logica. Un documento di questo tipo, collega Sandri, è
vergognoso, perché anche in momenti in cui si vuol sostenere un
disegno politico, bisogna che sia un disegno politico non
autolesionistico. Se questo documento dovesse essere reso pubblico
- mi auguro che qualcuno dalla tribuna stampa lo voglia rendere
pubblico - penso che i nostri concittadini avrebbero elementi di
valutazione politica significativi per capire come, molte volte, i
costi della politica sono anche questi, intendendo sia documenti
che non hanno senso, sia fantasie che non saprei come definire, che
ipotizzano oneri finanziari in capo a una Regione per fare un buco
in una montagna.
Voteremo contro il documento.
Presidente
- La parola al Consigliere Sandri, per fatto
personale.
Sandri (PD)
- Sul fatto personale, perché non vorrei
lasciare questa impressione di questa "questione vergognosa".
Nessuno ha parlato che il buco rimane a metà, ovviamente non è
scritto nel testo e nessuno lo ha immaginato. Credo, collega Frassy
e Presidente Caveri, che abbiate una visione molto limitata, che
non fa capire la differenza fra una spesa e un investimento. La Val
d'Aosta ha pagato in questi 25 anni questa vostra incapacità di
capire la differenza; questa non è una spesa, è un grande
investimento che rende - come ho spiegato nel mio intervento - sia
nel momento in cui viene fatto, sia quando sarà realizzato...
(interruzione dell'Assessore Marguerettaz, fuori
microfono)
... ma state zitti, mi avete dato del guitto! Ho diritto di
difendere questa posizione!
Presidente
- ... Consigliere Sandri, spieghi il fatto
personale...
Sandri (PD)
- ... il fatto personale è che è stato
attribuito un atteggiamento di vergognoso a una cosa perché sarebbe
una spesa inutile: ho spiegato che questo è un investimento e c'è
una grossa differenza fra spesa e investimento, quindi la vergogna
ce l'ha chi si è permesso, qui, ancora una volta, al posto di fare
un confronto politico, di insultare! E questo vale per il guitto
che mi sono preso dal Presidente Caveri, di cui chiedo le scuse
formali, mentre per la vergogna... quello è un giudizio politico,
non chiedo le scuse formali.
non chiedo le scuse formali.
e reso dal presidente Caver, di cui chiedo le scuse formali, e
anche per la vergogna, quello è un
Presidente
- Pongo in votazione il primo ordine del
giorno presentato dal gruppo del "PD".
Consiglieri presenti: 26
Votanti: 15
Favorevoli: 2
Contrari: 13
Astenuti: 11 (Borre, Caveri, Cesal, Charles Teresa, Fey, Fiou,
Lanièce, Maquignaz, Praduroux, Vicquéry, Viérin Adriana);
Il Consiglio non approva.
Presidente
- Passiamo ora all'ordine del giorno
presentato dalla collega Squarzino Secondina.
Ordine del giorno
Visti i dati riguardanti "lo stato delle pari opportunità"
nei territori che sono coinvolti dal "PROGRAMMA OPERATIVO DI
COOPERAZIONE TRANSFRONTALIERA ITALIA-SVIZZERA 2001-2013";
Evidenziato che "le donne faticano molto ad occupare
posizioni professionali di tipo direttivo sia nel settore privato
che in quello pubblico. Ambiti ostici per l'occupazione femminile
risultano essere quelli della ricerca e della politica";
Atteso che solo nell'asse riguardante "La qualità della vita"
nel momento in cui si passa alla traduzione di obiettivi in azioni
concrete ci sono pochi e marginali interventi previsti;
Ritenuto importante favorire la maggior presenza di donne in
ambito politico;
Il Consiglio regionale
Invita
gli attuatori del Programma ad individuare precise azioni che
incidano nel periodo previsto dal Programma sulla presenza reale
delle donne in ambito politico;
Impegna
il Presidente della Regione a riferire su tali iniziative e
sui relativi risultati in Consiglio regionale.
F.to: Squarzino Secondina
Presidente
- La parola alla Consigliera Squarzino
Secondina.
Squarzino (Arc-VA)
- Credo che nel mio intervento sia
stata abbastanza esplicita rispetto a questo ordine del giorno, nel
senso che ho spiegato con molta chiarezza, partendo dai dati di
questo programma operativo, come a nostro avviso ci sia una
sottovalutazione degli interventi per superare una discriminazione
che qui è stata individuata.
Vorrei sottolineare il fatto che qui siamo di fronte a un
documento che è stato predisposto nel tempo da tutta una serie di
persone, di competenze, di istituzioni, sulla base anche di dati
precisi forniti dall'ISTAT e da altri studi, altri centri di
statistica, e qui viene sottolineato in modo essenziale, senza
tanti mezzi termini, che sono due gli ambiti ostici per
l'occupazione femminile: la ricerca e la politica. Rispetto alla
ricerca il discorso sarebbe molto ampio, ma per quanto riguarda la
ricerca, come avevo fatto notare nel mio secondo intervento su
questo programma, l'innovazione, il fattore umano sono individuati
come gli obiettivi prioritari da perseguire con questi interventi,
mentre per quanto riguarda la politica, la presenza delle donne in
politica, in questo documento non viene precisato nulla. È vero che
tutto deve essere demandato a vari progetti, ma mentre per altre
tipologie di interventi - faccio riferimento ad esempio agli
interventi che riguardano l'innovazione o anche interventi che
riguardano l'immigrazione - sono indicati anche fra gli indicatori
di successo del risultato, del conseguimento di quell'obiettivo, un
numero di progetti che devono essere realizzati, per quanto
riguarda questa tematica non c'è nulla.
Pertanto, visto che la qualità della vita passa anche attraverso
una maggiore presenza di donne in politica - e questo, lo
ribadisco, non è la sottoscritta che lo afferma, ma appare
chiaramente da questo documento, ovvero la presenza delle donne,
una maggiore presenza in politica o in altri settori, è inserita
fra i fattori che contribuiscono allo sviluppo della qualità della
vita -, e visto che non è questo il momento in cui si delineano i
progetti e gli interventi - questo è un programma di grandi linee,
di obiettivi strategici, di assi di intervento, di settori da
valorizzare, di punti da sviluppare -, vorremmo che con questo
ordine del giorno il Consiglio regionale invitasse coloro che
dovranno attuare il programma ad individuare azioni precise che
incidano - nei 7-8 anni previsti dal programma - sulla presenza
reale delle donne in ambito politico. Effettivamente, se dopo aver
affermato che uno degli obiettivi da raggiungere è proprio il
superamento di questo "gap" che esiste, constatassimo nel 2013 che
nulla è cambiato rispetto alla presenza delle donne in politica, e
se nel 2013 si dovesse di nuovo scrivere un paragrafo sullo stato
delle pari opportunità, che continua a permanere come uno degli
ambiti ostici per la presenza femminile in politica, potremmo dire
che questo programma non ha realizzato uno degli obiettivi
posti.
Chiediamo quindi che ci sia un'attenzione particolare; è chiaro
che questa attenzione non è che debba essere svolta nel 2008-2009,
ma in questo arco di tempo il tempo c'è. Chiediamo poi che il
Presidente della Regione o chi per esso, perché può darsi che in
una nuova suddivisione delle competenze all'interno della Giunta un
Presidente di Giunta conferisca una di queste deleghe a un altro
Assessore, per cui non è scontato in eterno che il Presidente della
Giunta sia il titolare di questi progetti di cooperazione... ora
noi diciamo il Presidente della Regione, facendo un auspicio che
continui ad avere questa competenza e lo impegniamo perché
riferisca su queste iniziative e sui relativi risultati, con la
speranza che ci siano dei risultati e non ci sia solo
un'eventualità sia di questi corsi, sia dei risultati. Questo è il
senso dell'ordine del giorno: è un ordine del giorno che riprende
tale e quale un'affermazione di pagina 21, in cui il documento
mette l'accento su questo aspetto.
Presidente
- La parola al Vicepresidente Tibaldi.
Tibaldi (PdL)
- Il mio intervento non è qui finalizzato a
rappresentare l'altra metà dell'universo: quello maschile, perché
noi ci teniamo a valorizzare e ad apprezzare la femminilità in
tutti i suoi aspetti, ma questa iniziativa ha il classico sapore di
femminismo un po' "rétro", superato. Lei sa che noi non abbiamo
posizioni molto convergenti su questo punto, per fortuna non la
pensiamo nella stessa maniera, né è l'unico punto dove
fortunatamente siamo distanti.
Credo che tutta la sua bella rappresentazione sulla necessità di
sostenere le donne nel loro ruolo sociale, professionale, politico,
pubblico o privato che sia, sia un argomento obsoleto, perché i
tempi indicano che oggi le donne hanno tutele molto più ampie di
quelle riservate al mondo maschile. Lei sa bene che oggi sono
talmente tutelate le signore, che sono i maschietti a perdere gli
orientamenti... da quello sessuale in avanti! Non vorremmo che
questo suo documento, alla fine, fosse una sorta di provocazione,
anche perché crediamo - e lo abbiamo visto non solo in Valle
d'Aosta, ma in tutta Italia - che le donne possano vantare una
sempre maggiore significativa presenza nel mondo della società che
voi definite "civile" - anche se dobbiamo ancora capire qual è la
società incivile... -, dalle quote rosa in politica alle
rappresentanze garantite a livello di Governo nazionale: lo stesso
Berlusconi ha detto che 4 Ministri del suo Governo saranno del
genere femminile... mi sembra una proposta vantaggiosa, anzi
dovrebbe farvi riflettere da che parte collocare il voto...
Arrivare però a chiedere al Presidente che riferisca su tali
iniziative, a fine legislatura... vorremmo sapere come il
Presidente Caveri possa riferire su queste iniziative a favore
della femminilità. È vero che c'è un regime di "prorogatio" che vi
permetterà di decidere ancora per qualche settimana, prima che ci
sia il rinnovo del Consiglio, salvo "colpi di Stato", però il
Presidente ci potrà riferire in merito a quelle che possono essere
le iniziative intraprese, non forse su questo argomento, ma sulle
donne in generale... pensiamo che questa sia una competenza che lei
può sfruttare in maniera efficace.
Tornando all'aspetto più serio di quello che stavo dicendo, la
Consulta femminile cosa sta a fare?
Squarzino
(fuori microfono) - ... stiamo parlando di un
altro ambito...
Tibaldi (PdL)
- ... la Consulta femminile è un organismo
che è stato istituito anni fa, che ha un suo ricco bilancio che
utilizza nelle forme più disparate, dai corsi di sartoria alle
pubblicazioni monofoglio, tutte iniziative lodevoli, ma su un
argomento come questo, di cooperazione transfrontaliera, in Ufficio
di Presidenza non abbiamo mai visto proposte ad hoc! Oggi lei
propone che il Consiglio inviti gli attuatori del programma ad
individuare precise azioni: che azioni si possono individuare a
fine legislatura? Cosa ci sta a fare la Consulta femminile? Una
Consigliera di parità, ad esempio, di cui doveva peraltro essere
riformata una legge, o una Consulta delle elette... e qua
ringraziamo la maggioranza regionale, il Presidente Caveri e la
Giunta regionale, che non hanno mandato avanti quella proposta
dissennata che era la Consulta delle elette, altrimenti ad
organismi inefficienti come la Consulta femminile si sarebbe
aggiunta anche la Consulta delle elette, che sarebbe stata un
incremento dei costi della politica! Lei pensi, collega Squarzino,
visto che è così meticolosa e risparmiosa nell'utilizzo del denaro
pubblico per pagare amministratori o sub amministratori in enti o
organismi di vario genere, quale sarebbe stato il costo aggiuntivo
per creare un organismo del genere!
Allora direi che questo documento non ha nulla di serio, è un
documento provocatorio, che si riferisce a presunti impegni che si
sa bene non possono essere adottati, men che meno in questo periodo
su un argomento come quello di cooperazione transfrontaliera
italo-svizzera; fra l'altro, non ci sembra che in questo Paese
d'oltralpe le donne abbiano tutte queste facoltà che invece hanno
da questa parte dell'arco alpino, quindi forse sarebbe una proposta
che potrebbe essere efficacemente avanzata nei Parlamenti cantonali
o confederali svizzeri.
Concludo dichiarando l'espressione di voto che, su questo
documento, sarà contraria.
Presidente
- La parola al Consigliere Bortot.
Bortot (Arc-VA)
- Ogni tanto vado in crisi, non capisco
se è il Consiglio regionale che gira o la mia testa, perché oggi
abbiamo sentito un pistolotto incredibile sulla mancata
liberalizzazione delle concessioni per la produzione di energia
elettrica dai banchi del "PdL"; adesso sentiamo il collega Tibaldi
iperliberista che fa il conservatore per quanto riguarda le donne,
che vorrebbe tenere a casa sotto chiave! Non so se ho capito bene,
collega Tibaldi, perché la netta impressione è che quando si parla
di genere, si minimalizzi la questione, ma oltralpe pochi mesi fa
ha concorso alla Presidenza della Repubblica della Francia Ségolène
Royal; allora mi immagino la Regione Val d'Aosta per la Presidenza
della Giunta o l'Italia per il Primo Ministro quando mai arriverà
ad avere una candidata del genere! Dal punto di vista delle
opportunità, se non pratichiamo un iperliberismo, alla fine non
vedrò assolutamente niente di tutto ciò.
Detto questo, senza fare lo sciovinista a favore delle donne, a
casa mia comandano loro, per cui è una pratica acquisita e data per
scontata... anche a casa loro...
(interruzione del Vicepresidente Tibaldi, fuori
microfono)
... volevo dare un consiglio al "PdL": non guasta che ci sia
qualcuno che comanda e tu ubbidisci, è anche un modo per
deresponsabilizzarsi...
Vicquéry
(fuori microfono) - ... è la conduzione del tuo
gruppo, mi sembra...
(ilarità in Assemblea)
Bortot (Arc-VA)
- ... ho un'aria sofferta per caso? Vi
sembra che abbia un'aria sofferta? Non mi sembra! La "capa", qui
vicino, mi dà di gomito... "intervieni!" e... io intervengo, non
devo pensarci, non devo stare attento a prenotarmi, ieri sera ho
sbagliato tanto così e il Presidente zelante non mi ha permesso di
intervenire... cosa c'è di meglio? E io mi prendo altre
responsabilità, per esempio quella di arrivare puntuale, è una
minima responsabilità rispetto a quella che si prende la mia
"capa"! Se noi facciamo una rotazione anche nelle cariche, nelle
professioni, scopriremo tante di quelle virtù nel non fare più
quello che abbiamo fatto fino adesso, che riusciamo anche a vivere
qualche anno in più!
A parte le battute, non è corretto perché la collega Squarzino
nel presentare l'emendamento ha parlato di settori dove la presenza
femminile è preponderante in altri Paesi: parlo del meccanismo
della formazione professionale. Guardate che sulla formazione
professionale ci sono donne quanto uomini e donne brave quanto
uomini e viceversa, e quando interverrò sul programma operativo
transfrontaliero italo-francese aggiungerò alcune cose.
Quando sento la preponderanza di genere che si fa largo a
gomitate, istintivamente mi viene di tenermi attaccato alla sedia,
ma il problema è che se le gomitate non ce le date, noi non ci
schiodiamo dal nostro posto, per cui per diventare brave devono
imparare le cose peggiori degli uomini. Dovremmo evitare di
costringere il genere femminile a comportarsi in questa maniera,
quindi tornando al discorso dell'emendamento, questo va visto in un
contesto, primo... una volta, a tirarsi su i pantaloni... non
faccia sempre la figura che dappertutto siamo sempre esclusivamente
uomini e diventa di una noia mortale non poter mai fare una
battuta, osservare qualcuno che non abbia i baffi o cose del
genere, e soprattutto le donne - parlo per esperienza personale -
portano un valore aggiunto, una creatività (lì forse siamo un po'
gelosi), una capacità e una determinazione che stiamo perdendo. Non
parlo in assoluto, perché anche fra le donne...
Pastoret
(fuori microfono) - ... Marguerettaz l'ha
conservata...
Bortot (Arc-VA)
- ... quando gliela lasciano, per esempio
qui dentro, siccome il genere è nettamente in minoranza, lui fa lo
sbruffone con noi uomini; ci fossero 30 donne, vorrei vedere, oltre
che abbassarsi sulla poltrona... rischierebbe di finire sotto il
banco, secondo me... vedo che qualche collega annuisce...
Morale della favola: intanto sarebbe ora che si prenda in mano
questa questione come uomini e che di genere non debbano sempre e
solo parlarne le donne, perché non facciamo una bella figura; e poi
soprattutto collocare questo genere emergente in un contesto più
generale, vederlo come l'altra parte del cielo e vedere tutte le
ricchezze che questo ci porta.
(l'Assemblea regionale al femminile ringrazia il Consigliere
Bortot)
Presidente
- A nome delle donne grazie.
La parola al Consigliere Sandri.
Sandri (PD)
- Questo ordine del giorno lo trovo
particolarmente importante, perché si innesta con precisione su una
riflessione che nel programma operativo di cooperazione
transfrontaliera Italia-Svizzera 2007-2013 troviamo a pagina 21;
nell'analisi che viene fatta si dice:
"ambiti altrettanto ostici
per la presenza femminile risultano essere quelli della ricerca e
della politica"
, nota 30. Andando a leggere la nota 30,
troviamo:
"considerando i dati relativi all'elezione dei
Parlamenti cantonali nel 2003, troviamo percentuali di
rappresentazione femminile che si attestano attorno al 20% nei
Grigioni, dovrebbero esserci 7 Consiglieri regionali, al 13,1 per
il Canton Vallese e l'11,1 per il Ticino".
Bisogna dire che
questo è riferito alle elezioni cantonali del 2003, poi è arrivato
il 2007 e nel Canton Vallese abbiamo superato il 22%; quindi noi
abbiamo un enorme cammino da fare, ed è un cammino che si può fare
da subito, perché il Presidente della Regione è anche un noto
esponente politico, abbiamo nelle prossime settimane l'elezione del
Consiglio regionale e... cosa meglio che predisporre delle liste in
cui le donne siano ampiamente presenti? Perché comunque il primo
passo per riuscire a staccare il biglietto per entrare al cinema
che c'è qua, è intanto quello di comprarlo per partecipare
all'estrazione, altrimenti non c'è alcun tipo di possibilità.
Riteniamo allora, contrariamente al Centro-Destra che questa
sera, per l'ennesima volta, ha dimostrato la propria chiusura
mentale e di essere fermo ancora non al secolo scorso, il XX, ma al
secolo antecedente, il XIX secolo, quando in Francia forse per il
piacere del collega Tibaldi c'era una legge che proibiva l'uso dei
pantaloni alle donne, era considerato un reato... è vero che molta
acqua è passata, ma come giustamente ha voluto evidenziare la
collega Squarzino, qui, nel campo della politica, c'è da fare
molto! Credo però che come "Partito Democratico" noi condividiamo
completamente questo modo di intendere, tant'è vero che siamo
orgogliosi di poter dire che nel nostro partito, oltre che nel
nostro gruppo consiliare, la metà dei seggi è riservata alla
componente femminile: alle primarie, se vi ricordate, qualunque
lista che era stata presentata doveva obbligatoriamente avere: un
uomo, una donna; un uomo, una donna; un uomo, una donna o - ancora
meglio - era quasi sempre una donna, un uomo; una donna, un uomo;
una donna, un uomo. È un modo per valutare l'importanza in proprio
delle pari opportunità, ma anche quella di ripetere valutazioni che
ho fatto...
Presidente
- ... un po' di silenzio, grazie...
Sandri (PD)
- ... visto che la serata è molto amicale,
volevo ricordare un piccolo episodio avvenuto qua 20 anni fa, era
il dicembre 1987 o gennaio 1988, insieme a qualche altro amico di
Nuova Sinistra della Valle d'Aosta avevamo iniziato la raccolta di
firme per un referendum per abrogare la norma che vietava alle
donne di entrare in Forestale. Sulla pressione dei banchetti che
erano apparsi in piazza, ad Aosta, l'"Union Valdôtaine", "obtorto
collo", presentò un progetto di legge che prevedeva questo, ma lo
rinviava di un paio di anni dicendo che c'era bisogno di adeguare
le strutture... in quella discussione, che divenne famosa per
qualche elemento passato poche ore prima, nel senso che nella
discussione precedente al Presidente della Regione dell'epoca, per
il nervosismo su una questione della Centrale del latte, scappò
quella famosa frase: "le nom et le cognom"... ma subito dopo ci fu
questa discussione sulle donne in Forestale e io dissi quella volta
- parafrasando Marx - che la classe operaia, liberando sé stessa,
libera tutti, nella stessa maniera le donne entrando nel mondo del
lavoro, in politica, promuovendo loro stesse, liberano tutti...
Credo che bisogna tener conto che l'entrata delle donne in
politica è un plus per la società, è un miglioramento della
qualità, è un notevole guadagno in efficacia e in efficienza,
questa è una cosa di cui dobbiamo essere tutti orgogliosi e
convinti, pronti a batterci perché questo sia possibile, ma
attenzione, in questo mi permetto un'integrazione a quanto scritto
nell'ordine del giorno, è importante ricordare che questo è
strettamente collegato con la presenza delle donne nelle posizioni
che contano della società, nelle professioni, nella cultura, nella
ricerca, negli organismi di Amministrazione delle società. In
questo senso, il Consiglio, grazie all'iniziativa del "Partito
Democratico" e dell'"Arcobaleno", avrà la possibilità non solo di
dare un voto positivo come adesso, che avete tutti questa faccia
serena, lo date anche volentieri, ma un voto positivo che
conta.
Quando affronteremo il disegno di legge n. 191, ci saranno 2
emendamenti del sottoscritto e della collega Fontana e del gruppo
"Arcobaleno", che chiedono che entrambi i generi siano presenti
negli organismi delle società a maggioranza pubblica della Regione
o anche degli enti locali della Valle. Vedremo, lì, se avrete il
coraggio di essere davvero per le pari opportunità o se è solo una
cosa di facciata quando si parla di politica, perché non è roba
vostra, non è competenza di questo Consiglio, e credo che faremo
una grande battaglia su quei 2 emendamenti proprio perché lì si
vedrà da che parte sta. Il gruppo del "PdL" lo ha detto
chiaramente: la libertà è solo per i maschi, per gli altri ci sono
le riserve, questo lo avevamo capito visto che vanno dietro a un
personaggio come Berlusconi, che ha teorizzato la libertà di fare
quello che vuole lui e per gli altri... attaccatevi! Va bene, ma a
questo punto c'è la restante parte dello schieramento politico che
dovrà dimostrare. Spero che voi votiate positivamente per questo
ordine del giorno, ma spero anche che vi predisponiate per votare
favorevolmente uno almeno dei 2 emendamenti che abbiamo
presentato.
Tornando all'ordine del giorno, annunciando che il nostro gruppo
lo voterà con convinzione, riteniamo anche ricordare che il
programma prevede degli interventi precisi perché questo progetto
possa, rispetto alla riduzione dei problemi delle pari opportunità,
arrivare a degli atti concreti. Questo è un invito che faccio
all'Amministrazione regionale, a tutti gli enti locali della
Regione, alle aziende e ai privati, perché questo programma, che
mette fra uno dei punti fondamentali quello di dare a tutte le
persone, indipendentemente dal genere, dall'età, da fattori sociali
e religiosi, la stessa possibilità di sviluppare la propria
creatività e la propria iniziativa, possa dar vita a dei progetti
che vadano in questa direzione.
È un auspicio che dovrà essere convalidato da atti precisi, sono
convinto che la Regione sappia fare da capofila e presentare per
prima...
(interruzione del Consigliere Frassy, fuori
microfono)
Sandri (PD)
- ... sono intervenuto come Capogruppo.
Presidente
- Pongo in votazione l'ordine del giorno
presentato dalla Consigliera Squarzino Secondina:
Consiglieri presenti: 26
Votanti: 19
Favorevoli: 4
Contrari: 15
Astenuti: 7 (Borre, Caveri, Charles Teresa, Ferraris, Lanièce,
Maquignaz, Viérin Adriana)
Il Consiglio non approva.
Presidente
- Passiamo ora al secondo ordine del giorno
presentato dal gruppo del "PD".
Ordine del giorno
Tenuto conto che il gap tecnologico negativo delle aree
montane così come ben descritto dal Programma Operativo di
Cooperazione Transfrontaliera Italia-Svizzera 2007-2013 rischia di
essere un freno allo sviluppo della nostra Regione;
Considerato che tale gap si supera sia con il potenziamento
delle infrastrutture informatiche (WiFi, banda larga, eccetera) sia
con la formazione degli utenti, che passino da una fruizione di
base (posta elettronica, web, eccetera) ad una fruizione più
evoluta (e-commerce, eccetera);
Il Consiglio regionale della Valle d'Aosta
Impegna
la Giunta regionale a prevedere la predisposizione di
progetti inseriti in tale Programma finalizzati all'annullamento
del gap informatico-tecnologico della nostra Regione rispetto ai
competitors nazionali ed internazionali.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Questo è un tema importante, che abbiamo
già messo in evidenza in discussione generale. Io riprendo una
serie di ragionamenti che aveva fatto la collega Squarzino, perché
di fronte a un mondo che avanza nel campo delle tecnologie, anzi,
come dice questo testo:
"il programma operativo di cooperazione
transfrontaliera Italia-Svizzera 2007-2013"
, siamo di fronte
alle sfide delle
"information and communication technologies
(ICT)"
, l'analisi che viene fatta la rileggo per chiarire quali
sono i punti importanti.
Dice:
"Le caratteristiche orografiche del territorio hanno
fortemente influenzato anche le dinamiche di sviluppo
infrastrutturale dal punto di vista tecnologico. In questo contesto
le information and communication technologies hanno incontrato
forti barriere alla loro diffusione, non solo nel tessuto economico
e produttivo presso le imprese, ma anche presso i cittadini e la
pubblica Amministrazione".
Questa è una constatazione che
abbiamo in Valle, grazie anche agli scarsi interventi da parte del
"DS" valdostano, nelle amministrazioni pubbliche ognuno va per i
fatti suoi, con standard differenziati, perfino programmi
differenziati, non riescono a comunicare fra di loro, stiamo
spendendo una quantità impressionante di soldi solo perché non è
stata fatta una programmazione a livello di pubblica
Amministrazione perché ci fossero una serie di scelte condivise, e
il cittadino, da qualunque parte entrasse nel mondo della pubblica
Amministrazione, potesse accedere a tutte le informazioni a livello
di Comuni, consorzi, Regione, senza dover cambiare programma oltre
a una serie di parametri.
"Le barriere in questione non sono solamente di natura
infrastrutturale, ma si sviluppano anche sul fronte
dell'accessibilità delle ICT e dei contenuti trasmessi, infatti
nonostante sia innegabile la presenza di una sostanziale debolezza
infrastrutturale, il crescente impegno dimostrato negli ultimi anni
dalle pubbliche amministrazioni locali in direzione di una forte
politica di investimenti e di incentivazioni ad una maggiore
infrastrutturazione del territorio e il recente crescente sviluppo
delle piattaforme wireless"
... qui non sta mica parlando di
noi, qui sta parlando di una situazione che è andata avanti da
altre parti, perché wireless, in Valle praticamente è assente, non
abbiamo avuto alcuna possibilità di una infrastruttura ampliata con
il risultato che l'accesso a Internet wireless non c'è. Questo è
grave perché
"rendono meno costose e più sostenibile la
infrastrutturazione dei terreni montani e hanno sminuiti la portata
delle problematiche pur prioritarie di dotazione
infrastrutturale".
Qui dobbiamo ricordare il fallimento
dell'Assessore Marguerettaz nella questione WIMAX, con il quale noi
avremmo avuto la possibilità come INVA di partecipare per avere la
possibilità di una licenza, invece avendo avuto il "niet" politico
dall'Assessore Marguerettaz, l'INVA non ha partecipato e questa
licenza è andata a un'altra società non valdostana. La possibilità
che il pubblico in Valle possa fare questo tipo di attività
wireless, ovviamente siamo riusciti a perderla, ma... andiamo
avanti:
"Fra le barriere più forti accanto a quelle relative
alla dotazione di infrastrutture è da individuare quella culturale
connessa a un problema molto evidente delle aree montane: quella
della scarsa alfabetizzazione informatica e tecnologica dei
soggetti che operano sul territorio, siano essi imprese o cittadini
o pubbliche amministrazioni".
Qui dobbiamo essere chiari: abbiamo una questione molto
rilevante, ovvero il fatto che a livello scolastico non abbiamo una
dotazione informatica ancora sufficiente da poter dare già a
livello dei ragazzi la possibilità di impratichirsi con la parte
informatica, indipendentemente dal fatto che la famiglia sia una
famiglia che possiede un computer, che possiede la cultura
dell'informatica e quindi di nuovo si forma un "gap" di tipo
sociale. Dice:
"In questo caso il problema evidente nel momento
in cui si vanno ad analizzare le tipologie di applicazione di
servizi che gli utenti fanno delle nuove tecnologie del web, si
tratta nella maggioranza di utilizzi di base non evoluti, cioè
posta elettronica, utilizzo dei siti Web per leggere delle notizie,
mentre l'utilizzo di servizi evoluti (e-banking, e-commerce...)
interessa quote assolutamente marginali e minoritarie della
popolazione e delle imprese".
Abbiamo evidenziato come con questo programma ci sia la
possibilità di prevedere la predisposizione di progetti inseriti in
questo programma, finanziati dall'UE che portino all'annullamento
del "gap" informatico e tecnologico della nostra Regione rispetto
ai competitors nazionali e internazionali. Questo è uno di quei
temi su cui si giocherà il benessere dei nostri figli e nipoti, ma
anche - mi riferisco ai colleghi della Giunta che condividono con
me un po' di capelli bianchi - il futuro della nostra terza e
speriamo anche quarta età, perché l'informatica messa in rete in
modo intelligente a livello di servizi consentirà a tutti noi di
fare una vita nell'età più matura più sicura e attiva, perché dove
non arriveranno più le forze, il sostegno informatico potrà
consentire tutto ciò.
C'è anche un dato interessante che mi viene dal concetto che c'è
stato... che abbiamo, grazie al contributo dei nostri Parlamentari,
ottenuto un finanziamento, stanno andando in appalto i lavori del
2008, per la galleria di sicurezza del G.S. Bernardo. Parlando di
questa galleria, il Deputato, in uno dei comizi a cui ho assistito,
ha detto che era fondamentale perché sotto la galleria attuale
passa un oleodotto. Vorrei vedere all'interno di quella galleria
anche un cavo a fibre ottiche, perché uno dei momenti in cui si può
annullare questo "gap" tecnologico è quello di consentire che la
Svizzera, più avanti di noi in ambito tecnologico, che ha una rete
di televisione via cavo più diffusa, che ha un passaggio attraverso
la linea ottica di molte più informazioni che non da noi, sia
interfacciata con il nostro sistema, per consentire, come può
accadere fra due vasi a differente contenuto liquido in
comunicazione fra loro, che il livello si uniformi... quindi noi
potremmo avere la stessa capacità tecnologica e di ICT svizzera.
Questo del "gap" tecnologico è importante nel settore specifico e
con la Svizzera credo che potremmo fare di più; fra l'altro,
ricordando chi gestiva molti anni fa il traforo del S. Bernardo,
questa idea del cavo collegato con la struttura di sicurezza era
stata evidenziata, quindi potrebbe essere realizzabile.
Concludo l'intervento chiedendo - dato che non c'è quasi più
nessuno in aula - la verifica del numero legale.
Presidente
- C'è il numero legale, non c'è bisogno di
contare.
Pongo in votazione il secondo ordine del giorno presentato dal
gruppo del "PD":
Consiglieri presenti e votanti: 24
Favorevoli: 4
Contrari: 20
Il Consiglio non approva.
Presidente
- Passiamo ora all'esame dell'emendamento
presentato dal gruppo del "PD".
Emendamento
Nella parte deliberativa è aggiunto un punto 3:
"3. Di impegnare la Giunta regionale a proseguire in modo
ancora più determinato nell'azione politica per la realizzazione
del traforo ferroviario tra Aosta e Martigny e del potenziamento,
tramite elettrificazione e parziale raddoppio, della direttrice
ferroviaria Aosta-Torino, elementi essenziali dello sviluppo
transfrontaliero italo-svizzero.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Questo emendamento all'oggetto 29.1,
approvazione del programma operativo di cooperazione
transfrontaliera Italia-Svizzera 2007-2013, all'interno
dell'obiettivo cooperazione territoriale europea, Interreg Italia
Svizzera, decisione della Commissione C del 20 dicembre 2007,
impegna la Giunta regionale a proseguire in modo ancora più
determinato nell'azione politica per la realizzazione del traforo
ferroviario fra Aosta e Martigny, e del potenziamento tramite
elettrificazione e parziale raddoppio della direttrice ferroviaria
Aosta/Torino, elementi essenziali, ovviamente a parere del nostro
gruppo, dello sviluppo transfrontaliero italo-svizzero. Questo è il
quadro su cui noi abbiamo lavorato, perché siamo stati conseguenti
all'illustrazione che abbiamo fatto di questo nostro testo, che ha
evidenziato all'inizio di questo suo percorso di analisi che uno
degli elementi più importanti che diventavano momenti di difficoltà
dal punto di vista infrastrutturale era proprio la mancanza nella
parte nord-ovest di questa area transfrontaliera, che va dal P.S.
Bernardo al confine fra la Provincia di Bolzano e la Provincia di
Belluno in Italia, diciamo che sull'asse più occidentale non esiste
alcun collegamento e linea ferroviaria.
Dice il testo, come dall'analisi dei punti di forza e dei punti
di debolezza abbiamo l'insufficienza dei collegamenti ferroviari,
non solo, ma anche lo scarso coordinamento dei servizi di trasporto
italiani e svizzeri. Allora l'importanza di citare l'Aosta/Martigny
in questo testo è perché nello stesso testo, là dove si definiscono
delle opportunità, vengono citate opere molto meno rilevanti e
molto meno impattanti, per esempio si dice che si dà via libera al
recupero della via navigabile Locarno/Milano, lungo il lago
Maggiore e il fiume Ticino e il canale industriale in un'ottica di
integrazione paesaggistica turistica e ambientale.
Allora, non era impossibile in questa analisi mettere anche
l'Aosta/Martigny, però noi riteniamo con questo emendamento di fare
un passo in avanti, cioè quello di dire: attenzione, in questa
prospettiva dell'Aosta/Martigny, ribadita prima anche dal
Presidente Caveri che diceva: "non condivido perché fatto male
l'ordine del giorno presentato dal gruppo del "PD", ma ribadisco
che la prospettiva Aosta/Martigny è una prospettiva in cui
crediamo", quindi noi siamo contenti di questa prospettiva, ma
vogliamo aggiungere un fatto in più che faccia fare un salto di
qualità alla politica valdostana. Questo salto di qualità è legato
a rendersi conto che il potenziamento dell'Aosta/Torino, che in
questo momento è in una fase interessante grazie ai 40 milioni di
euro che sono stati recuperati per la prima volta da una ventina
d'anni dai nostri Parlamentari e che sono già stati investiti in
questo piano di convenzione fra lo Stato e "RFI", e che è stata
impegnata all'interno dell'accordo di programma fra "RFI", Valle
d'Aosta e Piemonte, non è solo una cosa rilevante per la nostra
Regione e per il Piemonte, ma assurge ad avere una rilevanza per
quanto riguarda i collegamenti transfrontalieri. Questo non è poco,
significa che la prospettiva dell'Aosta/Martigny diventa più logica
nel momento in cui il collegamento Aosta/Torino è tutto
elettrificato che prevede anche parti di raddoppio.
In questo emendamento, quando abbiamo evidenziato il parziale
raddoppio, abbiamo inteso dare un segnale al collega Pastoret, che
sta valutando con la Regione Piemonte il progetto di potenziamento
dell'Aosta/Torino, perché la galleria Chambave-Verrès sia
progettata a doppio binario oltre che elettrificata. Il costo non è
molto diverso, perché fare una galleria larga 6 o 9 metri cambia
poco, ma la potenzialità del collegamento ferroviario ne ha un
enorme beneficio. Ci sono 11 km. che vanno da Chambave a Verrès, a
cui si potrebbero sommare circa altri 7 km. Dall'uscita della
galleria a Champdepraz dalla parte di Verrès, fino ad arrivare a
Hône, quindi ci sarebbero dai 18 ai 19 km. che sarebbero a doppio
binario. Questo consentirebbe davvero di poter recepire il traffico
che eventualmente verrebbe fuori dall'Aosta/Martigny e da questo
punto di vista credo che abbiamo più carte da spendere con il
Conseil fédéral suisse di quanto non sia oggi, perché...
(brusio indistinto in aula)
... è evidente che le orecchie del Presidente sono meno
sensibili delle mie, ma questo non è un buon motivo per non
mantenere un certo ordine nell'aula.
Il Conseil fédéral è l'organo a cui noi, adesso, dobbiamo
puntare per avere questo supporto e niente di meglio che questo
programma operativo che è a loro conoscenza, per quello che
dispiace che nel testo che andiamo ad approvare non ci sia la
descrizione dell'Aosta/Martigny, perché questo dimostrerebbe che ci
teniamo! Non solo, se mettiamo anche che il pezzo a valle,
chiaramente che ci rendiamo molto più credibili, in quanto avremo
di fronte questi partner internazionali, diciamo: "noi su questa
prospettiva ci stiamo credendo, stiamo facendo dei grossi
investimenti, faremo in modo che questo asse che parte da Martigny
e che si dirige verso il Piemonte o verso Genova possa avere delle
buone prospettive".
Capisco che la provocazione di mettere davanti agli occhi
l'impegno economico che si deve fare in un progetto di questo
genere possa scioccare dei conservatori retrogradi come sono gli
amici del "PdL", perché è evidente che ogni grande passo innovativo
ha bisogno anche di coraggio. Cristoforo Colombo fu preso per
visionario quando disse che la terra era rotonda, qui siamo più o
meno agli stessi livelli. È chiaro che le cose devono essere fatte
da chi ha interesse a farle, e al buco nel G.S. Bernardo abbiamo
interesse noi, ma se ci convinciamo - come è la realtà - che quel
progetto è anzitutto un enorme investimento con un alto tasso di
rendimento, ci rendiamo conto che non è un azzardo, ma è il modo
migliore per investire i soldi dei Valdostani e per dare alla
Regione una prospettiva. Per questo invito tutti i Consiglieri ad
approvare questo emendamento, che consente di chiarificare nella
parte deliberativa la presenza dell'Aosta/Martigny all'interno del
programma operativo di cooperazione transfrontaliera 2007-2013.
Presidente
- La parola al Consigliere Bortot.
Bortot (Arc-VA)
- ... aspettavo la gomitata della mia
"capa"...
Devo fare un po' di storia... recente, naturalmente... Vent'anni
fa circa ero al traforo del Bianco, ovviamente a protestare, c'era
la festa per il cinquantesimo anniversario ed era presente il
Presidente della Repubblica francese e il Presidente della
Repubblica italiana, non sono importanti né i nomi, né la data, ma
sono venti anni fa. Dico questo perché in alternativa a quel che
veniva proposto, noi proponevamo il traforo Morgex/Le Fayet, perché
anche noi eravamo abbastanza entusiasti di questo fatto di far
viaggiare le merci su rotaia anziché su gomma. Venti anni fa non
sono molti, ma dal punto di vista ecologico non sono venti anni,
sono due secoli! Per quello che voglio confrontarmi dialetticamente
con il collega Sandri.
Venti anni dal punto di vista delle acquisizioni ambientaliste
ecologiste sono diventati 200 anni, nel senso che abbiamo acquisito
anche se non pratichiamo, una coscienza dell'insostenibilità del
pianeta di un certo tipo di sviluppo, soprattutto se si tratta di
sviluppo illimitato, inutile, consumistico, come era quello di
praticare l'impossibile. Fino a venti anni fa era dato per scontato
da parte di tutti che tutti dovevano viaggiare, che dovevamo
consumare sempre di più secondo una formula "usa e getta" che
faceva girare l'economia, il liberismo che era imperante doveva
arricchirci tutti!
Passano gli anni, scopriamo che i Paesi poveri sono diventati
sempre più poveri, abbiamo arraffato loro le materie prime,
scopriamo che il modello di sviluppo va in crisi, non perché
abbiamo acquisito una coscienza politica, ma perché siamo arrivati
a livelli di saturazione nel produrre e nell'inquinare che occorre
fare una riflessione. Qui scatta la differenza fra il collega
Sandri, che vuole l'Aosta/Martigny, e noi che non la vogliamo, nel
senso che la seconda parte del suo emendamento è sostenibilissima,
cioè quella di ammodernare potenziando le reti ferroviarie locali.
E non è trasferendo le merci inutili, dannose o superflue dalla
gomma alla rotaia creando o perforando, che risolviamo il problema,
anzi, lo aggraviamo perché in questa maniera partiamo da un
presupposto che lasciamo a casa la nostra intelligenza. Tradotta
alla "Beppe Grillo": è inutile che facciamo viaggiare le scatole
dei biscotti, siamo abbastanza intelligenti, il collega Sandri ha
presentato un emendamento parlando di informatica, nulla ci vieta e
costa molto meno far viaggiare le ricette dei biscotti e non i
biscotti! È vero che diamo del lavoro con l'acqua minerale di
Morgex e va tutta in Francia. Uno dice: probabilmente la Francia
non ha risorse idriche, scarseggiano, effettivamente questa idea di
darle le nostre acque minerali è un po' come la guerra dell'acqua
50 anni fa a Verrayes, nel senso che la buon anima di Filliétroz ha
dato l'acqua del comprensorio di Saint-Barthélemy ai cittadini di
Verrayes ed è venuta fuori l'ira di Dio! Qui siamo alla stessa
maniera: le risorse idriche francesi sono più potenti delle nostre,
ma noi continuiamo a far viaggiare l'acqua. È un lusso che ci
permettiamo e la domanda è: per quanto tempo ancora?
Sull'emendamento per l'elettrificazione della
Torino/Pré-Saint-Didier siamo d'accordissimo, vengo da Nus al
mattino, da Nus ad Aosta dalle 7,30 alle 8,30 c'è un automezzo
continuo e, compreso il sottoscritto, ogni macchina, una persona;
non so fino a quando potremo permetterci questo lusso e qui veniamo
al dunque. Non vi sto facendo il pistolotto sulle fonti energetiche
che sono in esaurimento - basta leggere i giornali da quindici
giorni a questa parte -, non vi faccio il discorso di Kyoto anche
se ce ne freghiamo e fra un po' inizieremo a pagare multe
salatissime, vi dico solo che in questo Paese le cose le facciamo
non con lungimiranza, e qui ci vorrebbe un richiamo alla nostra
cultura che stiamo dimenticando. Lungimiranza vuol dire non
fermarsi alla punta del proprio naso, ma guardare più lontano,
invece in questo Paese facciamo le cose quando siamo obbligati,
quindi nel peggior modo! Quando avremo raggiunto un livello di
saturazione e i tempi si stanno riducendo velocemente, saremo
obbligati a rinunciare ai progetti faraonici, saremo obbligati a
consumare i formaggi della latteria vicina, saremo obbligati a
frequentare meno supermercati e coltivare qualche orto in più,
saremo obbligati a comprare meno "usa e getta"!
Quello che noi politici dovremo valutare è lavorare con
lungimiranza, perché le persone che ci hanno votato ci chiedono di
lavorare con lungimiranza, quindi nessuna autarchia dal punto di
vista dei consumi e dell'acquisizione dei prodotti, ma lungimiranza
significa recuperare tutte le risorse a nostra disposizione e nei
prossimi giorni parleremo di telelavoro - e speriamo che diventi
anche decentramento dei servizi -, quindi non so se ho reso
l'idea.
Faccio un appello al Consiglio regionale perché operi con
lungimiranza e allora, rispetto a questa idea dell'Aosta/Martigny,
che fino a qualche decennio fa aveva un suo significato, oggi
dovremo decidere e legiferare con lungimiranza, perché forse
portiamo a casa qualche voto in meno, ma io devo contrastare i
progetti faraonici vostri e in questo caso anche del collega
Sandri, che è quello di fare un'Aosta/Martigny che diventa non solo
inutile, ma anche dannosa, perché abbiamo acquisito una coscienza
di tipo ambientale ed ecologica che non ci permette più di
sostenere questo tipo di progetti senza fare un'autocritica e una
riflessione di tipo generale.
Presidente
- La parola al Consigliere Frassy.
Frassy (PdL)
- Saremo molto brevi, anche se penso che se
questa discussione passerà alla storia, non passerà alla storia
tanto per i suoi contenuti quanto per i suoi tempi, però
considerando che esprimiamo un voto su dei contenuti, è bene
chiarire per evitare fraintendimenti il motivo del voto che stiamo
per esprimere. Questo emendamento... ritenerlo confuso forse è la
definizione più sintetica che mi sovviene, per non impegnare tempi
in ulteriori definizioni.
Per quanto riguarda l'Aosta/Torino vorrei ricordare che nel
lontano 2000 il disegno di legge cosiddetto "Soverato" in sede di
conversione nella legge n. 365/2000, vide l'introduzione di un
articolo 4ter, che fu presentato dal nostro gruppo al Senato - su
indicazione del nostro gruppo consiliare - che prevedeva
elettrificazione, parziale raddoppio, potenziamento
dell'Aosta/Torino. Purtroppo sono passati 8 anni e non è accaduto
quasi nulla di tutto questo, perciò dal punto di vista del
principio saremmo anche d'accordo.
Sull'Aosta/Martigny non ci ripetiamo, perché abbiamo avuto modo
di parlarne anche poc'anzi e in tutta la legislatura, il concetto
di fondo è che non pensiamo che abbia senso oggi impegnare la
Giunta a fare cose che in 8 anni non le ha fatte né questa Giunta,
né le due Giunte precedenti di questa legislatura, né la Giunta
della precedente legislatura che è stata una legislatura più
tranquilla. Di conseguenza questo emendamento non lo voteremo;
esprimeremo un voto di astensione perché riteniamo che non sia
credibile così come formulato, pur condividendo una parte delle
considerazioni sostanziali, ma ritenendo che sia impraticabile.
Presidente
- La parola alla Consigliera Squarzino
Secondina.
Squarzino (Arc-VA)
- Non penso che sia formulato bene
questo emendamento, nel senso che mette insieme due problemi che
sono da tenere separati nettamente.
Non condividiamo le prime due righe, in cui si chiede un impegno
più determinato per realizzare il traforo Aosta/Martigny, come ho
detto prima, mentre condividiamo il fatto che si vada verso il
potenziamento della direttrice ferroviaria Aosta/Torino, e che in
prospettiva bisogna assolutamente giungere alla sua
elettrificazione e a un parziale raddoppio là dove ci sono dei
punti in cui la ferrovia è molto lenta. E qui andrebbe aggiunto
anche che l'elettrificazione comporta la revisione di una serie di
gallerie.
Pensiamo che - come diremo quando parleremo dell'assestamento di
bilancio - trovandoci di fronte a un tesoretto abbastanza
consistente, si sarebbe potuto fare una scelta politica
interessante e scegliere due grandi opere di cui la Valle ha
bisogno e per le quali la Giunta dice che non trova mai i soldi -
questa volta soldi ci sarebbero! - e una di queste è la ferrovia,
le azioni di ammodernamento sulla ferrovia. È vero che ci sono 40
milioni promessi dal Governo e che sono lì, ma lei sa bene,
Presidente, che questa cifra non è sufficiente. Non uso dei
gestacci come fa l'Assessore Cerise per esprimere un concetto,
preferisco usare le parole e dire che, come Regione, avremmo queste
risorse e potremmo effettivamente impegnarle per ammodernare questa
tratta ferroviaria. Fra l'altro non capisco le preoccupazioni che
ha l'Assessore La Torre per quanto riguarda l'industria,
preoccupazioni per quanto riguarda la possibilità di offrire alle
industrie nuove che vengono chiamate in Valle delle infrastrutture
utili, rapide, che consentano effettivamente a queste industrie di
essere collegate con tutti gli altri centri di produzione o di
smercio dei prodotti, l'importanza di avere una ferrovia
funzionante dovrebbe sollecitare di più l'Assessore La Torre a
chiedere alla Giunta un'azione efficace e precisa nei confronti
della ferrovia.
Ripeto: siamo favorevoli a questa parte dell'emendamento che
riguarda il raddoppio della direttrice ferroviaria Aosta/Torino e
parziale elettrificazione, ritenendoli elementi essenziali non
tanto dello sviluppo transfrontaliero italo svizzero, ma dello
sviluppo "tout court" della Regione, mentre tutto il discorso
sull'Aosta/Martigny non ci vede d'accordo, ma questo non impedisce
ai vari gruppi di continuare a collaborare sui temi importanti su
cui si costruisce un progetto di cambiamento per questa
Regione.
Presidente
- La parola al Consigliere Sandri.
Sandri (PD)
- Per dichiarazione di voto, ovviamente
favorevole al nostro emendamento, però volevo approfittare
dell'intervento per interloquire con i colleghi che hanno voluto
soffermarsi su questo tema.
Credo di poter condividere una cosa che ha detto il collega
Bortot: il mondo è cambiato, credo che la sensibilità verde,
l'ambientalismo... abbiano fatto degli enormi passi in avanti, ma
solo nel momento in cui sono usciti dall'essere una ideologia
marginale per essere condivisi da una larga fetta di
popolazione.
Lei che è arrivato ad essere identificato come uno dei più
grossi leader della estrema Sinistra, credo che le farà impressione
vedere che uno dei leader ambientalisti più importanti sulla terra
oggi è Al Gore; questo dimostra che l'ambientalismo essendosi
diffuso in questa maniera porta a riflessioni diverse. Allora credo
che si debba prendere atto che la ferrovia attraverso le Alpi ha
cambiato connotazione rispetto a quello che poteva essere 15-20
anni fa, e io le faccio la storia del perché voi siete contro
l'Aosta/Martigny, perché non ve lo ricordate, mentre sarebbe bene
riflettere su come siete arrivati a quella decisione per capire che
era una decisione giusta all'epoca, ma sbagliata oggi. Tutto viene
fuori da quel disgraziato progetto del 1990 dell'Università di
Trieste, in cui c'era un demenziale progetto ad alta velocità
attraverso la Val d'Aosta. Io, una roba più demenziale me la
ricordo solo nei miei studi su Noasca, che c'era qualcuno che
voleva fare un'autostrada che dalla Valle d'Orco sbucasse nel
vallone dell'Urthier, scendeva giù per Cogne... cioè non fare
l'autostrada da Pont-Saint-Martin/Verrès/Châtillon, ma andare da
Torino al Monte Bianco attraverso il vallone dell'Urthier.
È cambiato il mondo, come oggi le ferrovie svizzere hanno
dimostrato e fra l'altro è stata una grande battaglia dei "Verdi"
svizzeri quella dell'"Alp Transit", cioè questa idea di bloccare
nel 1996 qualunque opera stradale che passasse le Alpi, tassare i
TIR e con quei soldi costruire le ferrovie. Ferrovie svizzere, non
ferrovie a 300 km/h, ma ferrovie conformi al territorio svizzero,
quindi ferrovie come il Loetschberg che per un tratto è stato fatto
a un binario solo perché costava troppi soldi e si conformava bene
all'ambiente.
Se pensiamo a quel progetto dell'Aosta/Martigny sono contrario
anch'io, l'idea è oggi di vedere se è possibile fare un progetto
che sia a impatto limitato e che possa raccordarsi con l'attuale
sistema ferroviario valdostano, attuale nel senso di come noi lo
vorremmo di qua a là, cioè come noi lo stiamo praticando, ma questo
disinteresse della maggioranza, che non è neanche intervenuta su
questo tema, la dice lunga sulla loro voglia di fare la ferrovia.
Questi signori sono preoccupati solo che venga fuori la notizia che
ieri la Commissione ha deciso che non ci daranno più i buoni
benzina e ha semplicemente accettato un rinvio della notizia al 6
giugno per non disturbare le elezioni...
Caveri
(fuori microfono) - ... ma cosa dici!
Sandri (PD)
- ... questa è l'unica cosa di cui sono
preoccupati! L'altra cosa di cui sono preoccupati è la loro
macchina, cioè lo Stato mette 40 milioni, ne mettiamo 40 anche noi!
Io dico: "no, Sandri è matto perché lui vuole fare gli investimenti
tutti a carico dei Valdostani". Va bene, facciamo metà e metà,
ma... dove sono i 40 milioni della Valle d'Aosta per fare questo?
Dove sono? Sono qua nell'emendamento, perché se passa questo
emendamento siete autorizzati a chiedere i soldi per fare la
ferrovia Aosta/Torino con il progetto Interreg. Allora faremmo un
investimento più intelligente dell'Interreg precedente. Ricordate
il Forte di Bard? Con questi programmi abbiamo fatto il Forte di
Bard, un investimento che ci costa 8-9 milioni di euro all'anno e,
anche nell'assestamento di bilancio, ci sono altri soldi. Abbiamo
fatto - con l'intelligenza tipica di un certo modo di fare politica
- degli investimenti che poi ci costano. La ferrovia è un
investimento che rende quando lo fai e quando lo hai realizzato,
quindi è un'azione doppiamente intelligente!
Sull'Aosta/Martigny cerchiamo di trovare il modo per arrivare a
un progetto che sia condiviso, però è evidente che dobbiamo
inserire anche l'Aosta/Torino nel progetto Interreg, perché è un
collegamento transalpino, perché essendoci adesso una intermodalità
fra i vari sistemi, anche per uno Svizzero arrivare ad Aosta e da
lì a Torino in un'ora e dieci, questo consente lo sviluppo
transfrontaliero, cosa che adesso è impossibile, perché il
poveretto che arriva da Martigny ad Aosta, poi deve prendere quella
tradotta che ci mette due ore! E viceversa il Torinese che vuole
andare da Gianadda, magari prenderebbe anche l'autobus della
"SAVDA" per fare Aosta/Martigny se ci fosse un collegamento
corretto fra Torino e Aosta e poi fra Aosta e Martigny, ma questo
non è possibile con questo sistema.
Credo quindi che abbiamo la necessità di un confronto largo, e
di fare vedere che questi temi ci interessano, invece l'"Union
Valdôtaine" e i partiti al servizio di questo movimento hanno solo
ormai la macchina nella loro testa e su questo ci vedranno sempre
contrari, perché vogliamo difendere il mezzo di trasporto pubblico,
in particolare la ferrovia che ha conosciuto in tutta Europa un
enorme sviluppo. Se vi ricordate le affermazioni degli anni '60
degli Agnelli sembrava che la ferrovia fosse desueta, ci fu anche
un ingegnere così intelligente, poi punito dalle Ferrovie dello
Stato, che fece smantellare le linee elettriche
dell'Aosta/Pré-Saint-Didier, perché sembrava che la ferrovia fosse
morta; invece la ferrovia è viva e si sta espandendo in tutto il
mondo...
Marguerettaz
(fuori microfono) - ... come l'"Union
Valdôtaine"...
Sandri (PD)
- ... com'è che siete 16? Eravate 18
all'inizio della legislatura... mi sembra che anche i dati dei
sondaggi...
Presidente
- ... per cortesia, rimanete in argomento...
invito il Consigliere Sandri ad ultimare il suo intervento e gli
altri colleghi a lasciarlo parlare...
Sandri (PD)
- ... noi abbiamo una grande opportunità con
questo emendamento di dare un segnale forte a favore della
ferrovia, e credo che sarebbe interessante che il Consiglio
regionale, al posto di recarsi in macchina, trovasse il modo di
utilizzare i mezzi pubblici. La Presidenza del Consiglio potrebbe
anche favorire questo tipo di iniziativa, che rientra nel dare il
segno di un Consiglio regionale più vicino ai cittadini.
Presidente
- La parola al Consigliere Bortot, per
dichiarazione di voto.
Bortot (Arc-VA)
- Il collega Sandri ci aveva quasi
convinto, però ci asterremo, e motivo del nostro voto, perché se
questa ferrovia avesse detto che serviva per portare i Valdostani e
gli Italiani in Svizzera, poteva essere una cosa interessante...
invece, ha fatto l'esempio a rovescio: vuole portare gli Svizzeri
da noi e se vengono gli Svizzeri da noi diventano come noi, a
questo punto non c'è fine al peggio... era in senso metaforico!
Questa idea di portare gli Svizzeri da noi, vedo già quando
arrivano per conto loro in auto, come si comportano ed
effettivamente corriamo il rischio di avere il peggio di loro e il
peggio di noi, che fa due peggio, anzi riescono esponenzialmente ad
aumentare il peggio che producono singolarmente! Di solito ho
l'abitudine di ascoltare quelli che parlano e, se mi convincono,
cambio anche idea, è un mio difetto non vado mai bene...
(interruzione del Consigliere Cesal, fuori microfono)
... no, la Dina capisce e mi sostiene quando condivido quello
che pensa lei... quando deve lei condividere quello che penso io,
giustamente lei è più saggia, brava e capace, mi bastona e 99%
delle volte ha ragione, perché ne combino di tutti i colori, e
questo è un rapporto dialettico...! Vedo che questo rapporto
dialettico è venuto meno nell'"Union"...
Presidente
- ... Consigliere Bortot, la invito a restare
sull'argomento... collega Cesal, la invito a non disturbare il
collega Bortot...
Bortot (Arc-VA)
- ... è un classico esempio di un
insegnante come ammazza la creatività degli alunni, attenersi al
tema...
Presidente
- ... Consigliere Bortot, la invito per
l'ultima volta ad attenersi all'argomento, altrimenti devo
procedere seguendo l'argomento e già una volta le ho tolto la
parola, quindi deve ultimare l'intervento per dichiarazione di voto
sull'emendamento, per cortesia...
Bortot (Arc-VA)
- ... spero che nessuno mi
interrompa.
Su questo emendamento ci asteniamo, perché per quanto riguarda
le reti ferroviarie di trasporto locale siamo assolutamente
d'accordo di acquisire ulteriori finanziamenti oltre quelli del
Governo di Centro-Sinistra - derivatici dagli interventi dei nostri
Parlamentari - e occorre che ci mettiamo un'altra quota e
addirittura non ho consultato la mia "capa", oserei dire che
potremmo regionalizzare la rete ferroviaria...
Squarzino
(fuori microfono) - ... concordo...
Bortot (Arc-VA)
- ... ed intervenire, evidentemente si
tratta di scegliere delle strategie. Quando abbiamo una rete locale
efficiente che si inserisce nelle tratte nazionali e internazionali
verso sud, nulla vieta che possiamo pensare ad altri tipi di
soluzioni, ma bisognerebbe capire se nel frattempo il telelavoro,
le teleconferenze le mettiamo in rete; collega Sandri, ha finito
poco meno di un'ora fa di sostenere le reti telematiche,
l'Assessore Marguerettaz spende un sacco di soldi da quel ramo lì,
prima o poi ne verrà a capo, e a quel punto quando abbiamo
teleconferenze, telelavoro, decentramento dei servizi, produzioni
autoctone, facciamo un bilancio e capiamo quali mezzi dobbiamo
utilizzare per spostare le merci e le persone che saranno
necessarie, ovviamente su rete ferroviaria.
Ricordo al collega Sandri che stiamo investendo tanti soldi per
potenziare l'Aeroporto, quindi avremo un megaaeroporto, un
megatunnel ferroviario per la Svizzera, alla fine il teletrasporto,
il decentramento dei servizi, le teleconferenze... evidentemente
avremo una sovrabbondanza di livelli di comunicazione... Morale: su
questo emendamento ci asteniamo.
Presidente
- Pongo in votazione l'emendamento presentato
dal gruppo del "PD":
Consiglieri presenti: 27
Votanti: 25
Favorevoli: 2
Contrari: 23
Astenuti: 2 (Bortot, Squarzino Secondina)
Il Consiglio non approva.
Presidente
- Si passa alla votazione dell'atto.
La parola al Consigliere Sandri.
Sandri (PD)
- Siamo giunti, dopo qualche momento, a
terminare la valutazione di questo progetto Interreg. Questo è un
momento importante, perché abbiamo di fronte una grande occasione e
credo che questo ci debba anzitutto confortare su una scelta che
abbiamo fatto molti anni fa: la scelta europeista.
L'Europa non è solo un momento di sintesi ideale, ideologica, di
un territorio accomunato da una lunga storia che parte dalla
Grecia, passa dalla Romanità, si sviluppa nel Medioevo attraverso
il Cristianesimo, ma è anche un momento per rendere la pace a
questo continente. Oggi, grazie all'Unione europea e a questi
progetti, sta diventando un grande strumento di sviluppo economico,
anzi, e qui sono d'accordo con il collega Bortot perché lo sviluppo
è sempre visto come un aumento dei prodotti e quindi degli sprechi,
sta diventando un progetto di armonizzazione, cioè di mettere in
comunicazione tutti i vasi che sono gli Stati europei, in modo che
ci sia un benessere che vada a coprire tutte le fasce sociali più
disagiate e consenta a tutti di vivere una vita serena, sicura, in
cui poter sviluppare le proprie specificità.
Approviamo quindi questo programma operativo di cooperazione
transfrontaliera fra Italia e Svizzera 2007-2013, quindi un
programma esennale, perché lo riteniamo un grande strumento. Ho
apprezzato quando è stata fatta la prima "Festa della Valle
d'Aosta", che il Presidente Caveri al Castello di Sarre abbia
voluto suonare i 3 inni nostri, l'inno dell'Europa, il "Fratelli
d'Italia", "Montagnes valdôtaines": è proprio questo tipo di
gerarchia delle fonti che abbiamo presente e che noi condividiamo.
Con questo progetto Interreg abbiamo una seconda grande possibilità
dopo quella del 2000-2006 per fare delle cose positive.
Questo voto positivo lo esprimiamo però con qualche dubbio,
Presidente Caveri. Lei è anche Presidente di quella fantomatica
associazione "Forte di Bard", che sta dimostrando come i primi
progetti europei noi non abbiamo saputo interpretarli. Abbiamo
messo nella ristrutturazione di quel forte decine di milioni di
euro, che non hanno portato a nulla dal punto di vista della
capacità di produrre reddito; abbiamo prodotto un mostro che
produce debiti e li produrrà ancora per molto tempo e non si vede
ancora la fine; quindi chiediamo che gli uffici regionali, quando
valuteranno i progetti Interreg che verranno presentati sulla base
di questo programma, facciano tesoro di quell'analisi.
Devo dire che una parte fondamentale di questo studio che ho
apprezzato è quella che va ad analizzare cosa è successo nel
2000-2006, quali sono stati gli errori e le problematiche di quel
periodo, ed è proprio una problematica che non è stata solo
valdostana, ma anche di altre Regioni, quella di avere frammentato
questo tipo di finanziamenti in tanti interventi che non avevano
però una visione complessiva. La visione complessiva che lei, in
quel mini-intervento all'inizio di questa discussione - non
classificato, lo ha detto il collega Frassy, concordo con lui -, ha
voluto enfatizzare come una cooperazione territoriale. Abbiamo
quindi abolito le frontiere, non c'è più la frontiera con Carema o
Noasca, siamo un grande territorio che deve collaborare per
migliorare, per dare più qualità della vita ai suoi cittadini, per
dare migliori infrastrutture al servizio dell'economia e della
società, per favorire lo sviluppo economico, "l'information and
communication technology", per fare tutti quei passi che consentono
a questa società di crescere non tanto nel PIL come valore
quantitativo, ma di crescere come maturità della società. Una
società che sviluppa tutte le potenzialità in modo omogeneo,
armonico, e soprattutto facendo squadra a livello territoriale: è
questo che è molto importante.
Faccio solo degli esempi per cercare di capirci. Voi pensate,
noi siamo ancora a dover litigare con questa maggioranza - mi
rivolgo solo ai colleghi del gruppo "Arcobaleno", perché gli altri
mi sembrano svaporati dall'ora... - per riuscire a mettere insieme
le società funiviarie di questa Regione, quando l'obiettivo
dovrebbe essere mettere insieme le società funiviarie della
Svizzera, della Francia, dell'Italia, per fare qualcosa di
competitivo, di efficiente, di moderno, ma soprattutto per
garantire le lavoratrici e i lavoratori che lavorano in quel
settore, perché l'unica vera garanzia del posto di lavoro non è il
contratto a tempo indeterminato, ma che quel posto di lavoro
produca reddito, perché se produce reddito, il reddito va anche e
soprattutto ai lavoratori. Allora pensate quali straordinarie
possibilità ci potranno essere ad esempio nel settore dell'energia:
abbiamo la "CVA" che possiede tante centrali idroelettriche, che
adesso inizia ad avere una piccola società di distribuzione. Spero
che noi riusciremo, se l'Assessore Marguerettaz "caccia" i soldi e
se i Parlamentari riescono a fare qualcosa a Roma, ad acquisire il
51% della "DEVAL"; dovete sapere che sul versante svizzero esiste
una serie di società di proprietà degli enti locali, che
riscatteranno le concessioni che hanno dato alle società private
nei prossimi anni, e che potrebbero diventare dei partner
eccezionali.
C'è anche la potenzialità di mettere insieme in rete la difesa
del territorio, dell'ambiente, dell'aria, perché il problema
dell'ozono nelle zone di montagna non si ferma al G.S. Bernardo,
c'è in Svizzera; loro, magari, ne sanno di più e ci possono dare
una mano, magari noi sappiamo qualcosa di più sulle valanghe,
possiamo dare una mano a loro. Qui tutto il problema dei rischi e
dei disastri idrogeologici, delle valanghe viene evidenziato con
chiarezza, è lì che possiamo - al posto di pensare di andare avanti
da soli - metterci in società, fare Interreg e poter ottenere dei
grossi risultati. In questi giorni in Francia e in Svizzera sta
emergendo una grossa problematica riguardo all'inquinamento da
"PCB" nelle acque, hanno trovato livelli inaccettabili di "PCB"
nelle acque anche dei laghi alpini; noi siamo indenni da tutto
questo? Allora credo che dobbiamo credere molto in questo settore,
per sviluppare queste sinergie che consentiranno alla Regione di
avere uno sviluppo forte.
Infine, la nostra Valle è una valle che ha fatto della
francofonia e della difesa del franco-provenzale e della lingua
walser uno dei suoi elementi essenziali: credo che rafforzare
attraverso queste collaborazioni transfrontaliere legami con il
Vallese, che è una terra francofona e germanofona, sia un modo per
ritrovare un vecchio cammino storico che aveva unito i nostri due
popoli e che, a causa di quel secolo breve, pieno di guerre
nazionalistiche, avevamo perso.
Presidente
- La parola al Consigliere Bortot, per
dichiarazione di voto.
Bortot (Arc-VA)
- Anche noi voteremo a favore, ma con
molto meno ottimismo del collega Sandri, cerco anche di
spiegarmi.
Per una volta devo dire che questi progetti europei sono
positivi, c'è una disponibilità finanziaria e una disponibilità
progettuale a 360 gradi, quindi bisogna distinguere fra il mezzo
che abbiamo a disposizione e come usiamo questo mezzo e i risultati
che portiamo a casa. Non era quindi niente male, anzi era doveroso
che ci fosse una relazione sul periodo precedente, quali progetti
abbiamo finanziato, con quali risultati, perché io poi parlerò di
un progetto che ho seguito in prima persona, di altri ne conosco
pochi... ho l'impressione che diventi come il piano di sviluppo
rurale: abbiamo tanti soldi, riusciamo a finanziare tante persone
che giustamente hanno diritto di lavorare... il rischio è che non
vogliamo o non riusciamo a valutare i risultati! Pertanto, il mezzo
va assolutamente bene, l'Europa permette che si decida, che ci si
autogestisca e dovrebbe lasciare questo spazio alle popolazioni su
una serie di altri settori.
Non sono però così ottimista come il collega Sandri sulla
mancata valutazione dei progetti e vengo all'esempio che ho seguito
personalmente. Quando ero a "Lo Pan ner", abbiamo messo in piedi
con la Comunità montana Grand Combin, che ha un dirigente veramente
bravo, un progetto per potenziare la coltivazione della patata
nella Coumba Freida, Comune di Etroubles, Saint-Oyen e
Saint-Rhémy-en-Bosses, un progetto transfrontaliero finanziato con
questi fondi, gruppo operativo, gruppo di lavoro, riunione con i
Sindaci, i Sindaci entusiasti; riunione con le popolazioni dopo
aver verificato anche per il Piemonte in che modo si sono attivati
per valorizzare i prodotti della loro terra, dicevo, riunioni con
le popolazioni, si trattava di costituire un consorzio, di mettere
a coltura terreni incolti ai margini dell'abitato, si trattava di
definire un paio di riordini fondiari... morale: è venuta meno la
materia prima (intendo le persone). Vi faccio una sintesi dei
risultati delle riunioni fatte con la popolazione in questi tre
Comuni. Chi ha partecipato dice: "a me questa cosa non interessa,
tutte le patate che produco le vendo al prezzo che voglio, quindi
non capisco questo progetto e questa voglia di potenziare con un
marchio, con una commercializzazione di tipo diverso la patata
della Coumba Freida".
Soprattutto criticabili non erano queste persone che hanno
partecipato alla riunione, persone anziani e pensionati, che
dicono: "noi non abbiamo bisogno di alcun progetto, noi produciamo,
vendiamo, incassiamo, quindi ci va bene, ma quello che è venuto
meno è la materia prima dal punto di vista di altri che volessero
misurarsi con queste potenzialità. È vero che la patata non
colpisce molto l'immaginario, il prosciutto è un'altra cosa, senza
voler fare alcun riferimento polemico alla cooperativa che lavora
lassù, Assessore, ma il prosciutto, il lardo, la fontina... invece
le patate... è il mangiare dei poveri! Ma lasciamo passare ancora
un po' di tempo... Morale: questo progetto si è sgonfiato e non è
diventato operativo, però l'idea delle persone aveva un senso, era
quella di potenziare una produzione che aveva un mercato, che si
vendeva e si continua a vendere al prezzo che richiedevano i
produttori, e addirittura ancora oggi le persone vanno a ritirarsi
le patate sul posto! Vedete che se noi riuscissimo a cogliere
meglio le opportunità, non dovremmo correre dietro come per certi
prodotti al mercato, ma saremmo noi, a fare il mercato, sono gli
utenti, le persone che ci vengono a cercare... questo... per dire
cosa?
Torniamo sempre a quello su cui tuono di più da quando sono
entrato in Consiglio: il modello culturale che trasmettiamo alle
nuove generazioni, apro il giornale l'altro giorno e leggo che 800
giovani concorrono a 5 posti da coadiutore! E non voglio fare
polemiche. Evidentemente la responsabilità non è mica di questi
giovani che cercano un lavoro a posto fisso nell'amministrazione
pubblica; loro hanno in testa il modello che abbiamo trasmesso
loro, noi, per questo insisto che dobbiamo fare autocritica, perché
vedete come tutte le cose tornano. Quando non difendiamo a
sufficienza i piccoli agricoltori e le piccole stalle nei centri
storici, facciamo andare avanti un modello di civiltà che rinnega
il precedente. Non faccio un raffronto fra il nuovo che avanza e il
vecchio... dico solo che se non stiamo attenti a questi segnali,
non si capisce più chi debba produrre le cose che mangiamo, la loro
qualità, la loro provenienza, la filiera, e saremo tutti impegnati
nella pubblica amministrazione a crearci delle vessazioni
incredibili fra di noi, perché ognuno metterà in piedi una
corporazione che deve difendere le posizioni acquisite e non si
capisce sulla pelle di chi; l'altro, a sua volta, si comporterà
nello stesso modo e perpetriamo un modello culturale senza volerlo,
che è quello della paura di sporcarsi le mani, di fare un lavoro
manuale, di non avere il posto fisso, di relazionarsi con degli
animali.
Sono partito da molto lontano per fare un discorso di tipo
filosofico, ma che filosofico non è per niente. Stiamo attenti,
perché lo strumento progetti transfrontalieri è validissimo,
dobbiamo fare un bilancio su come lo abbiamo utilizzato, quali
progetti abbiamo portato in casa, con quale validità e come
utilizziamo i finanziamenti che abbiamo a disposizione.
Presidente
- La parola al Consigliere Frassy.
Frassy (PdL)
- Noi avremmo gradito essere confortati
dalle parole del Presidente Caveri che, con grandi cenni del capo,
contestava l'impostazione del ragionamento fatto in discussione
generale. Il silenzio del Presidente, dovuto forse alla stanchezza,
non riesce a convincerci del fatto che la nostra interpretazione
fosse esageratamente centrata rispetto all'analisi di questo
documento.
Allora, nel momento in cui dobbiamo andare al voto di questo
documento, dobbiamo dire che abbiamo avuto difficoltà a capire
quali ricadute possa portare sulla Valle d'Aosta, quali passi
avanti possa far avere allo sviluppo di questa Regione nei vari
assi, e in particolare in quello del turismo, dove temiamo che un
ruolo di endemica debolezza di questa Regione, che la pone in una
posizione di "Cenerentola" rispetto ai partner di questa
cooperazione transfrontaliera, rischi di avere un "effetto
boomerang" nei confronti della Regione. Questa è una preoccupazione
che andremo a verificare con la definizione degli obiettivi qui
tratteggiati per sommi capi nel programma operativo, perciò penso
che il nostro voto di astensione sia un voto di prudenza rispetto a
un documento che non viene presentato con il consuntivo della
programmazione del sessennio precedente, né viene illustrato con le
ricadute concrete sul futuro sviluppo di questa Regione. L'unica
nota positiva potrebbe essere che ci costa poco, perché se è vero
che sono stanziati più di 91 milioni, di questi manco un centesimo
di euro viene messo dalle casse regionali, e questa è una magra
consolazione rispetto a quelle che potrebbero essere invece
opportunità di sviluppo su una serie di comparti che sono
importanti anche per la nostra Regione, comparti come quello del
turismo o come quello dei collegamenti e delle vie di
comunicazione, sulle quali penso ci sia molto da fare.
Non un voto di astensione per contrarietà a una cooperazione
transfrontaliera con la vicina Svizzera, perciò, ma un voto di
astensione per la perplessità che questo documento ci suscita.
Capisco che arrivando a queste ore e a fine legislatura molte volte
si confonde l'intervento di approfondimento e di sostanza con un
intervento fine a sé stesso, ma fra tutti gli interventi che sono
stati fatti, il Presidente Caveri qualche parola in più sarebbe
stato doveroso che l'avesse detta, perché sul concetto di
cooperazione transfrontaliera la nostra Regione dovrebbe avere una
sensibilità particolare.
La sensazione che abbiamo tratto leggendo questo documento e
sentendo il silenzio della maggioranza, è che si sia consegnata a
un silenzio consapevole per evitare di allungare un dibattito che
diventa difficile sopportare anche da parte di chi sta
all'opposizione, trascurando forse quel minimo di illustrazione dei
contenuti che era doveroso fare. Ci sono colleghi che stanno nei
banchi di maggioranza, nelle fila dell'"Union", che sulla
cooperazione transfrontaliera hanno speso più di qualche trasferta,
hanno ricoperto più di qualche ruolo importante nell'ambito dei
vari organismi di cooperazione transfrontaliera. Noi vorremmo
capire se la cooperazione transfrontaliera ha portato a dei
risultati utili o se è stato un modo per dire che possiamo uscire
dai confini regionali e confrontarci a livello di crescita
culturale con altre realtà. Penso che su documenti di questo tipo,
anche se giungono a fine legislatura e in ore tarde, forse sarebbe
stato opportuno fare degli sviluppi ulteriori.
Non aggiungiamo altro; molte volte si perde parecchio tempo a
parlare di progetti per i Paesi in via di sviluppo, si parla di
cooperazione per i Paesi in via di sviluppo ed è il ruolo che
svolgiamo a favore degli altri. In questo caso la Regione dovrebbe,
invece, essere uno dei beneficiari del progetto qui finanziato.
Nella cooperazione dei Paesi in via di sviluppo - se non ricordiamo
male - vengono investite cifre significative come 250 mila euro
annui... qui le cifre sono molto più importanti, ma il silenzio è
poco comprensibile.
Noi ci asterremo comunque; non ci dispiacerebbe che in sede di
dichiarazione di voto o il Presidente Caveri o qualche collega di
maggioranza che ha ricoperto ruoli attivi nella cooperazione
transfrontaliera, potesse esprimere con un intervento breve, ma di
sostanza, le ricadute positive di questo documento che stiamo
votando.
Presidente
- La parola alla Consigliera Squarzino
Secondina.
Squarzino (Arc-VA)
- Il collega Bortot ha già spiegato il
senso del nostro voto; molte delle perplessità che sono state
enunciate dal collega Frassy sono anche le nostre, ma rispetto a
questi progetti Interreg abbiamo un atteggiamento di apertura.
Sappiamo che c'è un pericolo serio e reale che questi soldi
siano utilizzati soprattutto per consulenti, per analizzare
situazioni, per fare documentazioni, per fare convegni e incontri,
per fare seminari di approfondimento, di spiegazione, di lettura
del contesto. Noi sappiamo che c'è questo pericolo, sappiamo anche
che i progetti Interreg, gli strumenti che l'UE ha attivato hanno
purtroppo questo grosso limite, un limite di burocratizzare molto i
vari passi, di rendere più facile e più facilmente documentabile
un'attività che si può misurare con una pubblicazione, con un
convegno, piuttosto che con un intervento concreto. C'è questo
pericolo; ciò nonostante riteniamo che quando delle persone che
appartengono a realtà economiche, sociali, politiche, geografiche
diverse, intendono però verificare su un tema, un contesto che è
comune a tutti, riteniamo che queste persone comunque riescano a
fare un cambiamento culturale.
Se vediamo quali sono i partner transfrontalieri per l'Italia,
vediamo che le zone sono la Regione Valle d'Aosta, le Province di
Como, Lecco, Sondrio, Varese, Vercelli, Verbania, Biella, Novara,
la Provincia di Bolzano, per la Svizzera il Canton Ticino, il
Vallese, i Grigioni e, in senso più lato, le Province di Milano,
Bergamo, Brescia, Pavia, Alessandria, Torino, cioè un contesto
molto ampio. Allora, quando si mettono assieme degli attori, che in
questo caso sono gli amministratori o là dove si parla di turismo
gli operatori del settore, le realtà locali che lavorano in questo
ambito, quando si mettono a discutere degli operatori turistici
della nostra Regione insieme a quelli delle Province di Sondrio, di
Varese o di Bolzano, del Ticino o dei Grigioni, forse ciascuno di
questi può presentare una buona prassi, un'esperienza già attivata
che può aiutare l'altro a crescere.
Siamo convinti che su tutto il tema di un turismo sostenibile e
dell'integrazione fra lo sviluppo economico e l'attenzione
all'ambiente nelle zone di grande fragilità territoriale come è la
montagna, la Provincia di Bolzano abbia molto da insegnarci. Tutti
i nostri colleghi che sono andati a visitare realtà diverse, ma
della Provincia di Bolzano, sono tornati avendo recepito una
modalità di approccio ai problemi, di soluzione anche delle
criticità diversa dalla nostra e un passo oltre la nostra. Credo
quindi che il creare le condizioni perché attori e operatori,
amministratori, anche persone che lavorano nel sociale e nel campo
della formazione, se si trovano insieme, porti ad un
arricchirsi.
Uno degli elementi forti che conosciamo in tutti i settori del
cambiamento è un cambiamento culturale; ciascuno di noi ha
difficoltà a cambiare il proprio modo di vedere da solo, ma nel
confronto con l'altro, verificando che lo stesso problema è stato
risolto in modo positivo dall'altro, questo aiuta a capire meglio.
Ho presente quale cambiamento culturale è avvenuto nella III
Commissione, quando è andata a visitare "Casa Clima". Io non sono
andata, ma ho recepito dal ritorno dei colleghi di tutte le forze
politiche un di più di conoscenza e di strumenti per intervenire e
di volontà politica di farlo. Credo che questo sia utile e
importante. Credo che questi progetti agiscano nell'ottica di
andare verso la creazione del cittadino europeo, una mentalità
europea, che non si costruisce solo sui libri, ma frequentando; fra
l'altro non ho visto, Assessore Viérin, degli spunti precisi, ma
credo che anche là dove si parla di formazione e di valorizzazione
delle culture del proprio territorio, forse vedere se in questi
programmi ci siano degli spazi per scambi culturali degli alunni
della Valle del Lys con realtà della vicina Svizzera tedesca
potrebbe essere interessante.
I soldi a disposizione, qui ringraziamo i dirigenti dell'ufficio
che hanno fatto pervenire alla Commissione i dati che avevamo
chiesto, per il programma di cooperazione transfrontaliera Italia
Svizzera 2007-2013 per la parte della Valle d'Aosta assommano a 10
milioni e mezzo di euro, non è una cifra indifferente. È vero che
va "spalmata" su alcuni anni, ma se ben programmata, può servire ad
attivare progetti interessanti e soprattutto a sperimentare delle
buone prassi che consentano di favorire processi di integrazione a
tutti i livelli. Per questi motivi come un atto di fiducia
nell'Europa, di fiducia negli strumenti che mette a disposizione,
di fiducia nelle istituzioni, di fiducia anche nella volontà e
nella capacità della gente di mettersi in gioco quando si confronta
con realtà interessanti, voteremo a favore.
Presidente
- Pongo in votazione l'atto assieme al
programma collegato:
Consiglieri presenti: 29
Votanti e favorevoli: 25
Astenuti: 4 (Frassy, Lattanzi, Ottoz, Tibaldi)
Il Consiglio approva.
