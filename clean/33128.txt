Classificazione
ASSISTENZA SOCIALE
Assistenza socio-sanitaria
INFORMAZIONE
Radiotelecomunicazioni



Oggetto del Consiglio n. 1596 del 26 gennaio 2011 - Resoconto
OGGETTO N. 1596/XIII - Interpellanza: "Interventi per
consentire alle persone ultrasessantacinquenni l'accesso alle
tecnologie informatiche".
Interpellanza
Ricordato che il 16 gennaio 2010 il presidente della Regione
annunciò che "La Giunta regionale della Valle d'Aosta ha allo
studio nuove misure per favorire l'utilizzo del computer tra gli
anziani" per accrescere la disponibilità degli strumenti
informatici nelle famiglie valdostane e diffondere l'uso di
Internet;
Ricordato inoltre che il 9 giugno 2010 lo stesso Presidente
della Regione, rispondendo ad un'interpellanza del gruppo del
Partito Democratico, affermava che "... l'Amministrazione regionale
e le strutture competenti stanno valutando ipotesi di interventi
finalizzati a diffondere l'adozione delle nuove tecnologie digitali
nella fascia di popolazione over 65 economicamente sostenibili ed
operativamente efficaci..." attraverso la creazione di "... corsi,
per vedere quanti aderiscono al corso di formazione per l'utilizzo
del computer, in modo da avere un punto di partenza per l'interesse
effettivo degli over 65 all'utilizzo del computer..." poiché "...
non è fattibile semplicemente dire che tutti gli over 65 hanno
diritto ad un contributo di 700 euro.";
Constatato che a tutt'oggi non si hanno più notizie di questo
progetto e che lo stesso attraverso l'organizzazione di corsi
gratuiti consentirebbe a molti anziani di superare il disagio
derivante dal mancato utilizzo del computer e di internet;
la sottoscritta Consigliera del Partito Democratico
Interpella
la Giunta regionale per conoscere se intenda rispettare gli
annunci fatti e, consentire, l'effettivo accesso alle tecnologie
dell'informazione, anche agli ultra sessantacinquenni.
F.to: Carmela Fontana
Presidente
- La parola alla Consigliera Carmela
Fontana.
Fontana (PD)
- Grazie Presidente.
Circa un anno fa il Presidente della Regione annunciò che la
Giunta regionale della Valle d'Aosta aveva allo studio nuove misure
per favorire l'utilizzo del computer tra gli anziani. Alcuni mesi
dopo, rispondendo ad un'interpellanza del nostro gruppo, lo stesso
Presidente affermava che l'Amministrazione regionale e le strutture
competenti stavano valutando degli interventi per diffondere le
nuove tecnologie digitali nella fascia di popolazione over 65
economicamente sostenibili ed operativamente efficaci, specificando
che ciò sarebbe avvenuto attraverso l'istituzione di corsi per
vedere quanti aderiscono al corso di formazione per l'utilizzo del
computer, in modo da avere un punto di partenza per l'interesse
effettivo degli over 65 all'utilizzo del computer. Il Presidente
della Regione precisava che non era fattibile semplicemente dire
che tutti gli over 65 hanno diritto ad un contributo di 700 euro.
Si diceva prima che è passato circa un anno da questo annuncio e a
tutt'oggi non si hanno notizie di tale progetto, in particolare non
si ha notizia dei corsi gratuiti che dovrebbero consentire a molti
anziani di superare il disagio derivante dal mancato utilizzo del
computer o di internet. Riteniamo che questo sia un argomento molto
importante in quanto, da una parte, la vita si allunga e non solo
in quantità, ma anche in qualità, quindi vi sono molti anziani che
potrebbero tranquillamente acquisire l'alfabetizzazione
informatica, mentre, dall'altra, la rivoluzione digitale ormai
interessa tutti i principali aspetti della vita quotidiana, quindi
è sempre più necessario e interesse dell'amministrazione pubblica
che i cittadini siano in grado di interagire dal punto di vista
informatico. Il principale ostacolo per superare il
digital
divide
nelle persone anziane è la formazione, quindi
auspichiamo che la Regione avvii questi corsi gratuiti per anziani,
ma non è secondario anche il problema del costo e delle
apparecchiature, che, seppure sia sceso negli ultimi tempi, rimane
molto impegnativo per i redditi bassi come quelli di molti
pensionati. In quest'ottica vorremmo conoscere se esiste da parte
della Giunta regionale la volontà di contribuire almeno
parzialmente all'acquisto di computer.
Presidente
- La parola al Presidente della Regione,
Rollandin.
Rollandin (UV)
- Grazie Presidente. Ringrazio la collega
che ha riportato l'attenzione su un tema che effettivamente aveva
fatto oggetto di approfondimento in quest'aula e, in occasione
della precedente interpellanza del 9 giugno scorso, si era
comunicata l'intenzione di valutare le forme di intervento
maggiormente efficaci e sostenibili economicamente per la
diffusione della cultura informatica, come lei ricordava. A tal
fine si sta procedendo alla valutazione degli aspetti tecnici ed
economici di attuazione dell'ipotesi allora prospettata, ovvero
quella di realizzare dei corsi di formazione per l'utilizzo degli
over 65, con superamento di una prova finale di verifica delle
competenze acquisite, giusto per capire che chi partecipa al corso
effettivamente abbia la possibilità di utilizzare lo strumento,
altrimenti diventa difficile immaginare la concessione di un
intervento economico a favore degli stessi. Al momento abbiamo
fatto delle simulazioni per vedere la concentrazione, perché non è
facile immaginare dei corsi, ammesso che ci siano determinate
adesioni, stabilire dove, come e conseguentemente con l'utilizzo
del corso anche l'intervento economico. Siamo a buon punto
nell'organizzazione e a breve partiremo con la predisposizione dei
corsi che vanno nell'ottica da lei auspicata.
Presidente
- La parola alla Consigliera Carmela
Fontana.
Fontana (PD)
- Ringrazio il Presidente che mi ha dato una
buona notizia, perché giornalmente incontro tanti anziani e mi
chiedono e questa è una conferma che si è mantenuta la promessa e
che si cominciano i corsi. Grazie Presidente.
