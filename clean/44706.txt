Classificazione
EDILIZIA
Edilizia residenziale
ENERGIA
Risparmio energetico e fonti alternative



Oggetto del Consiglio n. 1649 del 22 giugno 2022 - Resoconto
OGGETTO N. 1649/XVI - Interrogazione: "Iniziative volte a
garantire il diritto ad un canone per i costi energetici
accessibile alle famiglie assegnatarie di alloggi ERP".
Bertin (Presidente) -
Punto n. 22. Risponde l'assessore
Barmasse.
Barmasse (UV) -
Riguardo alle criticità energetiche, "Se
fossi a conoscenza delle criticità segnalate", la prima domanda; la
seconda, "Se siano state previste iniziative volte a garantire il
diritto a un canone accessibile alle famiglie in difficoltà".
Con riferimento al primo quesito, ovvero se fossi a conoscenza
delle criticità segnalate, ovviamente la risposta è affermativa. É
cronaca giornaliera quella dell'aumento dei costi energetici che
dipendono, come è noto, anche dalla situazione geopolitica in
Europa.
Una situazione che sta determinando aumenti e conseguente
disagio, non solo per gli assegnatari di Edilizia residenziale
pubblica ma per l'intera cittadinanza italiana.
Per quanto riguarda la situazione relativa agli aumenti, anche
per gli assegnatari ERP, è costante il confronto con i vertici
dell'Azienda regionale per l'edilizia residenziale e di seguito si
riferisce quanto sinora attuato per cercare di rendere il più
possibile sopportabili tali aumenti.
L'ARER si è fatta con tempestività parte attiva nei confronti di
Telcha, al fine di richiedere spiegazione in merito a un aumento
dei costi non in linea con i prezzi di mercato per il solo
combustibile e chiedere di conseguenza un ridimensionamento degli
stessi. A seguito delle sollecitazioni inoltrate dall'Azienda, la
società Telcha, con nota del 22 marzo 2022, ha riferito che, a
seguito del considerevole aumento dei prezzi dell'energia e del gas
naturale, il Governo ha introdotto alcune misure di contenimento
della spesa che, in particolare, prevedono la riduzione dell'Iva al
5% sulle bollette del gas ma non sul teleriscaldamento; per tale
ragione Telcha ha deciso di applicare una riduzione del 14% per il
quarto trimestre 2021 e del 27% per il primo trimestre 2022,
riportando i prezzi per l'utente finale in linea con quelli
applicati al gas.
Parallelamente l'Azienda ha formalizzato a Telcha una proposta
di contrattualizzazione per tutte le utenze, a oggi in numero pari
a circa 1.100 unità - ben superiore quindi al recente allaccio di
circa sessanta utenze alle Giacchetti cui si fa riferimento nel
testo dell'interpellanza - tale da garantire la convenienza
economica nel tempo rispetto alle alternative disponibili sul
libero mercato, similare a quelle già in essere con la Regione
Valle d'Aosta e con il Comune di Aosta; in tale proposta di
contratto, qualora la fornitura a mezzo teleriscaldamento non
risulti economicamente conveniente rispetto alle tariffe calcolate
a partire dai prezzi Consip/Meva del gas per lo stesso periodo, la
società Telcha retrocede all'azienda, e quindi l'azienda agli
inquilini, la differenza. Inoltre l'Azienda, consapevole della
fragilità economica dei propri inquilini, si è fatta completamente
carico del saldo delle fatture per il riscaldamento di tutti gli
utenti - si ripete - comunque considerevolmente aumentate per tutti
i cittadini, nonostante le misure introdotte dal Governo, e
perdurando ad oggi le condizioni che hanno generato tale
aumento.
Solo a partire dal mese di aprile 2022 l'Azienda ha introdotto
un aumento del 20% rispetto ai preventivi calcolati sulla
precedente stagione ed è stato posticipato il pagamento delle
restanti quote nei mesi estivi di luglio, agosto, settembre e
ottobre, mesi nei quali normalmente non vengono emesse spese, in
modo da diluire il pagamento e da limitare il più possibile
l'impatto degli aumenti sulle famiglie.
Inoltre, in caso di conguaglio a debito, le restanti quote non
verranno inserite come di consueto nella mensilità di ottobre, ma
verranno ripartite sulle spese dell'intera stagione successiva
22-23, in modo da risultare il più diluite e quindi meno gravose
possibile.
Così ad esempio un nucleo che nella passata stagione 2020/2021
aveva un consuntivo spese pari a 1.350 euro/anno, ha avuto un
preventivo nella corrente stagione 2021/2022 pari a 1.350 euro/anno
suddiviso in nove mensilità, quindi pari a una quota di 150 euro al
mese da novembre a giugno e pari a 0 euro al mese per i mesi da
luglio a ottobre.
In conseguenza degli aumenti l'ARER ha applicato il 20% in più
solo a decorrere dalle mensilità di aprile, maggio e giugno, e
quindi 180 euro al mese in luogo dei 150 e ha mantenuto tale quota
di 180 euro/mese anche da luglio a ottobre.
A chiusura dei consuntivi, gli eventuali debiti non verranno -
come di consueto - richiesti in un'unica mensilità a ottobre, ma
verranno sommati al preventivo della prossima stagione 2022-2023 e
ripartiti sulle nove mensilità.
Per tutto quanto sopra esposto, pur essendo evidente il disagio
determinato dagli aumenti dei prezzi, si è cercato di attuare tutte
le misure e gli accorgimenti, compatibili con il bilancio
aziendale, per limitare il più possibile l'impatto degli aumenti
che tuttavia non dipendono in alcun modo dall'Amministrazione
regionale o dall'ARER e a cui sono soggetti tutti i cittadini, non
solo i nuclei assegnatari di alloggi ERP.
C'è comunque un'iniziativa del Governo, cercare di predisporre
in assestamento una misura- chiamiamola emergenza energetica - una
misura per poter dare un sostegno, soprattutto alle famiglie più
fragili, ma anche alle aziende - l'Assessore Bertschy sarà
ulteriormente forse ancora più preciso di me in un'interpellanza
che riguarda il caro energetico - quindi questa è la volontà del
Governo: in assestamento elaborare una misura di sovvenzione, di
finanziamento, di sostegno - soprattutto per quanto mi riguarda
come politiche sociali - alle famiglie più fragili, non solamente a
quelle degli alloggi ERP, tenendo conto comunque che queste misure
sono da elaborare in maniera accurata in quanto, come sapete, tutte
le misure rientrano nella valutazione dell'Isee nell'anno
successivo.
Quindi questi possono determinare un beneficio immediato, ma
potrebbero anche creare delle condizioni sfavorevoli negli anni
successivi, questo un po' come in tutte le misure che noi abbiamo
attuato, anche recentemente.
Presidente -
Per replica, consigliere Manfrin.
Manfrin (LEGA VDA) -
È evidente che quest'iniziativa non
è volta a segnalare il disagio esclusivamente delle famiglie
assegnatarie di alloggi ERP, ma le famiglie assegnatarie di alloggi
ERP, come abbiamo detto, sono famiglie che hanno un particolare
disagio economico e sociale, come ben sappiamo.
Ora lei ci dice, giustamente, che queste sono le stesse
identiche problematiche che affrontano tutti i cittadini - che è
corretto, Assessore - perché tutti i cittadini affrontano la
situazione di necessità e quindi specifica sulla povertà e sui
rincari dei costi; c'è però una variante che lei non ha
considerato.
Voi avete obbligato decine e decine di famiglie, pena la
decadenza dall'assegnazione degli alloggi ERP, a collegarsi al
teleriscaldamento. Voi le avete obbligate, e queste persone avevano
delle caldaie e potevano far ricorso al libero mercato, alle
forniture più convenienti per loro, invece queste persone sono
state obbligate.
Quindi partiamo da questo principio: che i costi sono aumentati
per tutti, che qualche fornitore - monopolista, oserei dire - qui
ha aumentato più degli altri - e lo dicono le inchieste
giornalistiche, non il sottoscritto - e che qualcuno ha costretto
gli assegnatari ad allacciarsi a questo fornitore, pena la
decadenza.
Dopodiché abbiamo visto che gli effetti, nonostante lei,
Assessore, ci abbia detto che sono stati fatti degli interventi per
calmierare e delle previsioni e che gli aumenti in realtà sono
venuti fuori soltanto ad aprile di quest'anno e un sacco di altre
belle cose che le hanno scritto, il problema è che purtroppo non
corrispondono al vero.
In primis richiamo anche qui un'inchiesta giornalistica che ha
riferito di alcuni condomini con famiglie che hanno avuto la spesa
mensile raddoppiata da 300 a 600 euro al mese, mentre le spese
condominiali sono passate da 100 a 300, ma io le faccio un caso
limite, tra le decine e decine di segnalazioni che sono arrivate,
perché io sono andato la scorsa settimana a casa di una persona in
carrozzella - assegnataria di alloggio, con una pensione di 280
euro - e ho preso le bollette che aveva.
A gennaio 2021 pagava euro 112,65, ad aprile 2021 euro 112,70, a
luglio 2021 euro 112,70.
A gennaio 2022 la bolletta è arrivata a euro 234,70, a febbraio
euro 234,70, a marzo 2022 euro 234,70, a giugno euro 269,70.
Ora lei mi dica: una persona che percepisce 280 euro, come fa
pagare una bolletta di euro 269,70 e viverci allo stesso tempo.
Perché il problema vero sa qual è? È che contestualmente con
questo, che ovviamente non ha potuto pagare, le è arrivata anche la
lettera che l'avvisava che sarebbe decaduta dall'assegnazione,
nonostante questa persona sia sotto la soglia di sussistenza
economica che tutti gli anni viene stabilita dalla Giunta, quindi
sotto il minimo vitale.
Quindi il fatto che si sia andati incontro agli assegnatari è
assolutamente falso, e le riporto il caso di una persona disabile
che forse farebbe bene, per dare un segnale, a farsi davvero
buttare fuori di casa, perché io vorrei vedere davvero
quell'Ufficiale giudiziario che va a casa sua con la Polizia e le
dice: "Lei che è in carrozzella, siccome non ha pagato una bolletta
che è superiore a quello che percepisce, adesso viene fuori
dall'alloggio popolare". Vorrei vedere proprio con che faccia
verrebbe fatta una cosa di questo tipo.
Il problema, Assessore, è anche che mentre succedeva tutto
questo, noi l'avevamo avvisata e a un'interrogazione, che io le
avevo posto il 4 novembre 2021, lei rispondeva: "Le spese relative
ai consumi dipendono invece da quanto consuma il nucleo stesso e
dalle tariffe di mercato. Non è chiara la fonte rispetto alla quale
nell'iniziativa consiliare viene dichiarato un presunto aumento
degli importi". Un presunto aumento degli importi! Questo è quello
che dichiarava il 4 novembre 2021, ma noi l'avevamo già detto.
A novembre 2021 vi avevamo già avvisato e secondo voi invece
andava tutto bene.
Il problema è anche nelle dichiarazioni che vengono fatte,
perché il Presidente dell'ARER ci ha detto: "Assicuro che i canoni
d'affitto sono assolutamente bassi, tanto da non permettere
all'Azienda nemmeno di ripagarsi la manutenzione delle
strutture".
Caspita, questa è una dichiarazione abbastanza importante,
davvero si dice che non ci sono i soldi nemmeno per fare
manutenzione alle strutture e si pensa di gestire l'edilizia
residenziale facendo pagare delle bollette astronomiche a chi non
le può pagare e senza i soldi per fare la manutenzione?
Se questo vi va bene, continuate così.
