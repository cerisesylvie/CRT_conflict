Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 2564 del 7 giugno 2023 - Resoconto
OGGETTO N. 2564/XVI - Interpellanza: "Convocazione di un
tavolo di confronto con i rappresentanti dei lavoratori della
Società di servizi Valle d'Aosta S.p.A".
Bertin (Presidente) -
Punto n. 34. Illustra
l'interpellanza il consigliere Manfrin, ne ha facoltà.
Manfrin (LEGA VDA) -
Come avrà potuto vedere dal testo
presentato, questa interpellanza è duplice, da una parte chiede
lumi rispetto alla pubblicazione di un bando di gara da parte della
Società di servizi per la ricerca di personale, dall'altra chiede
un aggiornamento rispetto all'altrettanto
vexata quaestio
del tavolo di confronto con i lavoratori della Società di servizi e
un loro eventuale upgrade del contratto con maggiori tutele e con
appunto maggiori riconoscimenti.
Partiamo quindi dal bando di gara pubblicato: da quello che
abbiamo potuto vedere, la Società di servizi ha pubblicato un bando
di gara del valore di 1.250.000 euro per chiedere servizi
strumentali al supporto dei servizi istituzionalmente competenti
all'Amministrazione regionale e su questo chiede i servizi di
fornitura di personale, compreso il personale temporaneo.
Ora che cosa accade? Accade che, come tutti sappiamo, la Società
di servizi è una società che fa - e questa è anche una denuncia che
fanno i sindacati - una sorta di agenzia interinale a favore della
Regione, quindi la Società di servizi assume del personale e lo
mette a disposizione dell'Amministrazione regionale. Ovviamente i
lavoratori non hanno un contratto regionale, hanno tutta una serie
di tutele in meno e quindi questa è una criticità che è
particolarmente sentita.
Ma che cosa succede? Che questa Società di servizi assume e ha
in pancia un grandissimo numero di lavoratori che hanno un
contratto part-time.
Ora questi lavoratori da tempo chiedono a gran voce che il loro
orario lavorativo venga esteso e quindi che da part-time passino a
tempo pieno.
A fronte di queste richieste, invece di andare incontro, e
quindi chiedere a quanti lavoratori interesserebbe passare da un
contratto a tempo part-time a un contratto a tempo pieno, si fa un
bando dove si va a cercare degli altri lavoratori magari da
assumere a part-time anche questi, con il risultato che rischieremo
di trovarci due lavoratori a part-time che potrebbero essere anche
soltanto uno. Quindi si scontentano due persone, si pagano meno due
persone, lavorano meno due persone quando una potrebbe essere
ampiamente soddisfatta con un contratto solo.
Ma a maggior ragione la Società di servizi, che avrebbe tutta
una serie di competenze, è ridotta a fare l'agenzia interinale e
poi a rivolgersi a delle altre agenzie interinali che trovino il
personale affinché lei trovi il personale da fornire alla Regione.
Mi sembra una sorta di inception così come sta avvenendo.
Quindi questa è un'anomalia su cui evidentemente io le chiederei
conto, Presidente, per chiederle: "Ma non sarebbe stato opportuno
da parte della Società di servizi andare a fare una ricerca interna
del personale che eventualmente voleva ampliare il proprio orario
di lavoro in maniera da dover ricorrere meno o, non dover ricorrere
proprio, a un'esternalizzazione e a una ricerca di somministrazione
di lavoro?
È una domanda che io le faccio e a cui mi auguro di ottenere
risposta.
Dall'altra parte abbiamo parlato in quest'aula più volte delle
necessità dei lavoratori di addivenire a una miglioria del loro
contratto. Rispetto a questa miglioria - come lei ricorderà, anche
se non era in Giunta - c'era stato un impegno da parte dell'allora
Presidente della Regione, unitamente mi pare all'allora assessore
Caveri e all'allora assessore Bertschy.
Bertschy mi pare abbia mantenuto le sue deleghe, anzi, le abbia
ampliate, l'assessore Caveri invece le ha perse, è dimagrito, e
quindi non so se queste sue deleghe siano andate a qualcun altro
oppure no, non ho idea di quale fosse la competenza nel merito, ma
questi Assessori avevano preso l'impegno di partecipare a questo
tavolo e quindi di trovare una quadra rispetto alle rivendicazioni
che i lavoratori facevano.
Tra i lavoratori credo che sia giusto appunto ricordare le
figure professionali, ovvero gli operatori di sostegno, operatori
museali, assistenti sociali, educatori professionali, operatori
socio-sanitari, impiegati amministrativi, addetti alla segreteria e
impiegati tecnici e amministrativi.
Per tutti questi lavoratori c'era il pensiero, la necessità e
l'auspicio che si addivenisse a un incontro che fosse
chiarificatore, peraltro era stato ricordato come alcuni lavoratori
- diciamo esacerbati dalla situazione che si era venuta a creare -
avevano anche messo in campo delle "Azioni" legali, quindi avevano
scritto una comunicazione e, ai tempi - ricordo bene, venne
sollevato dagli organi di informazione -qualche Assessore aveva
detto loro: "Guardate che se non ritirate le lettere, se andate
fino in fondo qua salta tutto".
Io avevo chiesto lumi e mi è stato detto che questo non è mai
stato detto. Bene, ne prendiamo atto, ma a prescindere da questo si
era detto, ancora nell'epoca Lavevaz, che si sarebbe organizzato un
tavolo di lavoro per trovare una quadra rispetto alle migliorie da
applicare. Di quest'ultimo incontro poi si sono perse le tracce, ci
sono stati degli incontri sindacali alle assemblee sindacali, che
però hanno riferito che non c'è stato alcun passo in avanti, con il
cambio di Giunta un po' il tavolo si è perso perché in virtù delle
deleghe non so quale sia stato il rimescolamento, fatto sta che a
oggi ancora non c'è stato alcun passo avanti.
Quindi per tramite di quest'interpellanza io, Presidente, le
chiedo da una parte "Quali siano le motivazioni che hanno portato
la Società di servizi a ricorrere a un appalto per la fornitura di
personale senza fare una ricerca preventiva di disponibilità fra
quello già in servizio" e, in secondo luogo, "Se sia intenzione
dell'Amministrazione convocare a breve il tavolo di confronto con i
rappresentanti dei lavoratori per addivenire a una soluzione
rispetto ai contratti e alla condizione lavorativa dei dipendenti
della Società di servizi Valle d'Aosta S.p.a.".
Presidente -
Risponde il Presidente della Regione.
Testolin (UV) -
È un tema che sta molto a cuore a tutti,
quindi darò lettura delle due risposte alle domande che mi ha
posto, ma farò una chiosa finale che spero possa rassicurare non
solo all'interno di quest'aula.
Per quanto riguarda la prima domanda "Quali siano le motivazioni
che hanno portato la Società di servizi Valle d'Aosta S.p.a. a
ricorrere ad un appalto per la fornitura di personale senza fare
una ricerca preventiva di disponibilità per quello già in
servizio",  la Società di servizi - nell'esercizio della
propria autonomia organizzativa e in linea con il proprio
regolamento dell'assunzione del personale - ha ritenuto opportuno
effettuare una procedura di affidamento del servizio di
somministrazione di lavoro per far fronte alle esigenze di
reclutamento del personale, stante l'impossibilità della società di
attingere dal proprio personale e dalle sue graduatorie, ottenute
tramite selezione pubblica, per supportare, ai sensi della legge
regionale 44/2010, lo svolgimento di attività e servizi che
istituzionalmente competono alla Regione.
Tra l'altro, la società ha anche comunicato che la ricerca
preventiva di disponibilità tra il personale già in servizio è
sempre effettuata: per esempio nell'anno scorso 95 operatori di
sostegno, assunti a tempo indeterminato a 18 ore settimanali, hanno
poi effettivamente lavorato 36 ore settimanali, ma nonostante ciò
la società ha comunque dovuto ricorrere a 25 risorse a tempo
determinato in somministrazione.
Per quanto riguarda il secondo quesito: "Se sia intenzione
dell'Amministrazione convocare a breve il tavolo di confronto con i
rappresentanti dei lavoratori per addivenire a una soluzione
rispetto ai contratti e alla condizione lavorativa dei dipendenti
della società dei servizi Valle d'Aosta", il tavolo tecnico
politico è stato istituito proprio per approfondire le criticità e
per capire se ci sono delle soluzioni organizzative relative alla
gestione del personale della Società dei servizi che a oggi non
sono evidentemente d'immediata individuazione, altrimenti non ci
sarebbe evidentemente stato bisogno di istituire il predetto
tavolo.
Questo sarà nuovamente convocato a breve per proseguire il
proprio operato coerentemente con gli obiettivi fissati nella
delibera istitutiva, anche con riguardo agli operatori di
sostegno.
Al netto delle due risposte che erano dovute, rispetto alla sua
domanda, "Se ci sia una conferma da parte del Governo in merito a
quello che era stato il motivo dell'istituzione di questo tavolo",
che peraltro si è già costituito il 15 febbraio scorso e, da quando
il Governo è cambiato si è riunito altre due volte (il 15 marzo ed
il 5 aprile), penso che l'obiettivo sia quello di arrivare a un
miglioramento delle condizioni all'interno della gestione e del
riconoscimento, anche da un punto di vista remunerativo, delle
professionalità presenti, anche valutando delle opportunità
d'internalizzazione di alcune figure : sono  argomenti che
sono stati discussi all'interno dei tavoli, ma che necessitano di
approfondimenti tecnici per fare delle valutazioni che poi siano
spendibili, e attuabili soprattutto.
L'idea è comunque quella di fare a breve una sintesi delle
valutazioni tecniche che sono già avvenute tra gli uffici, la
Società di servizi e anche le rappresentative sindacali che
rappresentano i lavoratori, per poi proporre una sintesi di quello
che potrà essere un intervento che possa andare nella direzione
auspicata, penso trasversalmente, per dare, come si dice sovente,
anche più dignità a quelli che sono le lavoratrici e i lavoratori
che operano in questo contesto.
Presidente -
Per la replica, consigliere Manfrin.
Manfrin (LEGA VDA) -
Grazie, presidente Testolin, per la
sua risposta che devo dire che se da una parte, soprattutto nella
sua chiusura, ha fornito degli elementi utili per comprendere
l'evoluzione del tavolo, quindi lei ci dice che il tavolo è
costituito, - non ci ha detto la composizione, io immagino che lei
ci sia e ci sia anche l'Assessore Bertschy, non so se c'è qualcun
altro... va bene, d'accordo, quindi sicuramente il Presidente e
l'Assessore ci sono -,che si è già riunito tre volte da febbraio
2023 - di questo non avevamo avuto notizie, quindi ben venga la
comunicazione - e ci ha detto che, a breve, ci sarà una sintesi,
che guarderemo con molto interesse; il problema è soltanto che la
definizione del "Breve" è un po' aleatoria, il tempo è sempre un
concetto relativo, quindi non sappiamo se questo "Breve" sia un
giorno, un mese o un anno, ci auguriamo che sia ovviamente il più
presto possibile, quello che però ho trovato un po' mancante è la
risposta rispetto alla funzione della Società dei servizi, nel
senso che lei ha detto che nell'anno passato 18 operatori hanno
lavorato a tempo pieno, e quindi erano part-time e poi sono passati
a 36 ore, però, Presidente, lei non ci ha detto se è stata esperita
una ricerca all'interno dell'azienda... (
Interruzione fuori
microfono)...
95? Avevo capito 18, allora 95 operatori, bene,
però lei non ha detto se, prima di effettuare questa ricerca sul
mercato, è stata fatta una ricerca interna per capire se c'erano
dipendenti, questo non l'ha detto, Presidente, lei ha parlato del
passato e non ha parlato di quelli recenti, se c'era appunto stata
una ricerca per comprendere se vi erano dei lavoratori disponibili
ad aumentare il proprio tempo di lavoro e quindi evitare di dover
ricorrere al mercato e di dover spendere ulteriori risorse;
l'abbiamo detto, nel documento, viene stimato in 1.250.000 euro, se
rimane in pancia all'azienda è sicuramente un bene.
Detto questo, io la inviterei, Presidente... certo che l'azienda
ha una sua autonomia operativa, questo è di tutta evidenza, ed è di
altrettanta evidenza che credo lei possa sicuramente trasmettere
una necessità di favorire preventivamente i lavoratori che si
trovano nell'azienda se hanno la volontà e la possibilità di
aumentare il proprio orario di lavoro; certo, una delle criticità
sollevate proprio dai sindacati in sede di assemblea è stata quella
che molte figure, tra cui per esempio gli operatori di sostegno,
vengono assunte di default a 18 ore invece che a 36, e questo è un
problema, perché evidentemente un'azienda dovrebbe assumere prima
con un contratto a tempo pieno e poi, eventualmente, c'è la
richiesta di trasformazione a tempo parziale, quindi questa è una
delle criticità che mi auguro - e vedo cenni di assenso da parte
dei banchi del Governo - verranno trattate in sede di tavolo, che
mi è stato detto essere stato costituito con una delibera che poi
mi verrà fornita.
Voglio prendere in maniera positiva i dati che mi sono stati
forniti, però credo che queste due indicazioni - cioè la necessità
di avere dei tempi brevi per la definizione e per la sintesi e la
necessità di esperire preventivamente una ricerca tra i lavoratori
- siano abbastanza chiare e quindi penso che se avrete - penso che
l'abbiate - la possibilità di trasmetterlo alla Società di servizi,
sicuramente farete un buon servizio per la Valle d'Aosta e per i
lavoratori.
