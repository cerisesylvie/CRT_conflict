Classificazione
CONSIGLIO REGIONALE
Costituzione e funzionamento degli organi consiliari
ENERGIA



Oggetto del Consiglio n. 371 del 24 febbraio 2021 - Resoconto
OGGETTO N. 371/XVI - Interpellanza: "Illustrazione del piano
industriale di CVA SpA nella commissione consiliare
competente".
Sammaritani (Presidente) -
Abbiamo esaurito le
interrogazioni. Siamo quindi alla trattazione della prima
interpellanza al punto 20 dell'ordine del giorno. La parola
all'esponente consigliere Rollandin.
Rollandin (PA) -
Abbiamo presentato questa interpellanza
perché obiettivamente la notizia era apparsa sui giornali: avere a
disposizione un progetto che era stato confezionato, se ho capito
bene, dalla CVA, di cui almeno tra i colleghi non c'era conoscenza,
non era stato presentato. Mi sembra che le domande che poi noi
abbiamo fatto siano in riferimento a questa anomalia, perché credo
che ci sia nella CVA un organo gestionale che può predisporre dei
piani che poi vengono, come è scritto nella legge, sottoposti
all'attenzione degli organi competenti che giustamente sono la
Giunta, il Consiglio e quindi gli organi regionali. Ora,
paradossalmente è stato presentato, illustrato, il piano da parte
della CVA, senza che i colleghi ne sapessero qualcosa.
Dico questo perché la CVA non è l'ultima società; credo che in
effetti sia la prima società, per tutta una serie di ragioni che
abbiamo già anche enunciato. La CVA è l'unico punto di riferimento
che la nostra regione ha per quanto riguarda le entrate vere,
perché le altre sono tutte
sub iudice
, lo vedremo fra un po'
quando si parlerà di bilancio. Invece la CVA, per tutte le ragioni
collegate e collegabili a quello che è stato fatto in questi anni
con una serie di acquisizioni anche di altre società, porta
comunque a dei riferimenti e a dei finanziamenti della Regione
importanti che conosciamo: 45-50 milioni di euro, credo che non
siano bricioline.
Noi chiediamo quando sia stata informata la Giunta del piano
industriale CVA, giusto per capire quando c'è stato questo
collegamento. Se ha discusso e approvato il piano dando l'assenso
alla divulgazione e informazione preventiva ai consiglieri
regionali, perché mi sembra piuttosto normale che sul capitolo più
importante a livello di bilancio della nostra Regione ci sia una
documentazione, ci sia una preparazione, ci sia una discussione, ci
sia una capacità di rendersi conto di quello che è stato il cammino
fatto fino a oggi. Perché non dimentichiamo che la CVA ha una
storia anche travagliata, non dimentichiamo che per la Finaosta
c'era stato un progetto di riferimento che doveva essere poi
sviluppato e che poi si è fermato da parte della CVA, con tutta una
serie di interventi molto importanti.
Questo francamente ci ha lasciati basiti, perché su un tema così
importante non si discute, non viene messo a disposizione delle
Commissioni competenti e poi di volta in volta portata giustamente
all'attenzione, dopo che la Giunta l'ha valutato, all'attenzione
del Consiglio? Credo che fosse, dico una delle possibilità, ma uno
degli obblighi che sono legati a questo tipo di intervento così
importante.
Non dimentichiamo che ci sono tutta una serie di novità legate a
questo tema. Non ultimo, come sappiamo bene, il valore della CVA è
legato allo sfruttamento delle centrali idroelettriche in modo
particolare, poi ci sono altre acquisizioni che sono state fatte
nel tempo giustamente. Però per mantenere questo tipo di
proiezione, per poter dire che lo sfruttamento delle centrali
continuerà dopo la scadenza, ci sono dei problemini non di poco
conto e credo che, anzi, su questo sarebbe importante trovare il
modo di sensibilizzare anche chi segue queste tematiche. Voglio
ricordare quello che si era cercato di fare con la Commissione
paritetica, per cercare di ottenere delle norme che fossero
similari a quelle del Trentino, in modo da garantire che ci sia la
continuità di utilizzo di queste centrali. Perché, credo che molti
di voi lo sappiano, l'attenzione alle nostre centrali non solo dei
vicini a livello nazionale, ma anche degli svizzeri è piuttosto
avanzata, ci sono molti che su questo hanno già non solo messo gli
occhi, ma hanno già anche le carte.
Mi sembra che di questo tema sia necessario e urgente parlarne e
discuterne, per riuscire a capire dove si vuole andare. Ecco la
ragione per cui abbiamo voluto sottoporre questa tematica capitale
per la nostra sopravvivenza e chiedere che cosa si può fare da oggi
in avanti.
Presidente -
Per la risposta la parola all'assessore
Caveri.
Caveri (VdA Unie) -
Ringrazio molto il consigliere
Rollandin che peraltro in parte, come me, ha vissuto la nascita di
CVA e quindi abbiamo entrambi buona memoria di tutti i passaggi che
ci sono stati da allora fino a oggi. Devo dire però che noi abbiamo
come Governo regionale rispettato i dettami della legge. I dettami
della legge sono abbastanza chiari, nel senso che la legge 20 del
14 novembre 2016 dice che non bisogna presentare in Consiglio
regionale, non ci vuole cioè la necessaria approvazione del
Consiglio regionale, sul piano CVA. Io non ero in Consiglio, ma mi
è stato spiegato che questo è dovuto al fatto che CVA ha una
connotazione di azienda sul mercato, per cui evidentemente alcuni
passaggi del piano devono mantenere aspetti di riservatezza ed è la
ragione per la quale non si presenta il piano con un'approvazione e
una discussione, come invece può avvenire sulle altre partecipate.
Tra l'altro, una delibera di Giunta successiva alla legge che ha
preso atto di questa situazione, dice che le società Aosta Factor,
che è l'altra società che non deve presentare i piani, e CVA non
sono tenute, a differenza di quanto previsto per le altre società
indirettamente controllate, alla trasmissione degli indirizzi
strategici.
Ciò detto condivido invece il fatto che sia necessario prendere
atto, in questa logica di
governance
di CVA, di quanto sia
necessario che gli aspetti di tipo generale siano patrimonio comune
del Consiglio Valle, esattamente per le ragioni illustrate dal
consigliere Rollandin, cioè questa è una società preziosa e utile e
che accende, come è stato rimarcato, anche molti appetiti in vista
della scadenza nel 2029.
La Giunta regionale ha incontrato i vertici di CVA il primo
febbraio, alla fine di una riunione della Giunta, e ci è stato
presentato questo piano, che evidentemente è il frutto di un lavoro
del consiglio di amministrazione di cui anche il sottoscritto, nel
ruolo di visione strategica della società, ha preso atto e ha
ritenuto assolutamente necessario condividerlo con il Governo
regionale e anche con il Consiglio Valle, perché lei probabilmente
era presente l'11 di febbraio qui in Consiglio quando, a fronte
dell'oggetto 36 presentato dal collega Aggravi, io ho espresso
ovviamente la disponibilità di illustrare il piano in questione,
immagino anche con i vertici di CVA, e quindi credo che fin
dall'inizio non ci sia stata nessuna volontà da parte nostra di
tipo omissivo.
Che rapporto c'è, si chiede nella domanda numero 3, fra il piano
strategico e le conclusioni della Commissione consiliare istituita
nella scorsa legislatura? Leggendo il piano e analizzandolo si può
dire tranquillamente che non c'è alcun contrasto con le conclusioni
della Commissione speciale, rimanendo impregiudicata in capo al
Consiglio regionale la scelta di dare seguito alle opzioni che
erano state indicate dalla citata Commissione. Da questo punto di
vista devo dire che il contenuto dell'insieme di decisioni assunte
da CVA sono coerenti con quanto scritto nel programma di
legislatura che il Governo Lavevaz ha presentato qui in Consiglio
ed è stato di fatto approvato con la nascita della Giunta. Ricordo
il passaggio preciso: CVA deve restare una società pubblica,
un'impresa che opera sul mercato e che, pur avendo come fine una
ottimale gestione economica, riservi grande attenzione agli aspetti
sociali, ambientali, al legame con il territorio,
all'efficientamento energetico, alla ricerca e ai servizi
innovativi, seguendo la strada indicata nel DEFR 2020-2022, in
particolare per rimuovere gli impedimenti di legge per lo sviluppo
della società. Ciò può avvenire con apposite norme di attuazione e
specifiche leggi regionali che devono anche consentire alla Regione
di disciplinare in piena autonomia la materia delle concessioni per
le grandi derivazioni idroelettriche, prevedendo specifiche e
particolari procedure nella riassegnazione delle autorizzazioni per
le società che siano interamente pubbliche. Nelle more si potrà
operare affinché si giunga ad una proroga della scadenza delle
concessioni oltre quella data, che ben conosciamo, che è il 31
marzo 2029. Una legge dello Stato dovrebbe inoltre consentire la
riapertura dei termini per la possibile emissione di
bond
sul mercato regolamentato.
Questo cosa significa? Significa che in questa fase, io credo
del tutto legittimamente, CVA ha deciso di presentare questo piano
strategico 2021-2025 proprio in previsione della scadenza delle
concessioni idroelettriche, naturalmente sulla base delle normative
vigenti, che in parte noi riteniamo debbano essere modificate. Ci
siamo avvicinati a una soluzione soprattutto sulla questione delle
emissioni dei bond, che avrebbe consentito a CVA di uscire da tutti
quei lacci e lacciuoli della legge Madia, e ci siamo anche
avvicinati all'ipotesi di uno slittamento, si diceva al massimo di
dieci anni, al minimo di sei-sette anni, che avrebbe consentito di
avere una maggiore serenità, da una parte nell'approvazione della
legge, che noi dovremmo comunque approvare rispetto alle gare sulle
grandi derivazioni, sapendo tra l'altro che noi entro il 2024
dovremmo comunque farlo, se non ci sarà lo spostamento della
scadenza delle centrali oltre il 2029, vista la tempistica delle
norme comunitarie in materia di appalti, e questo è un appalto
molto significativo e anche molto complesso da scrivere e da
elaborare.
La logica è quella di avere una posizione di forza e di
robustezza che dovrebbe consentire alla società di poter comunque
essere un competitore in questa gara che, come diceva giustamente
lei, si prospetta come estremamente difficoltosa. Ed è la ragione
per la quale nel programma di Governo si era anche individuata
l'alternativa, la quale era di verificare la possibilità con norma
di attuazione che una società interamente pubblica non debba essere
sottoposta alla materia del rinnovo delle concessioni. È un tema
delicato, però se noi andiamo a vedere grandi paesi europei come la
Germania, come la Francia o come paesi più piccoli come la
Danimarca, lei sa benissimo che in barba ai procedimenti di
infrazione che sono stati decisi dalla Commissione Europea, grandi
realtà, come l'EDF francese, continuano ad avere una situazione nel
loro paese del tutto monopolistica e non hanno mai partecipato o
non sono mai state organizzate delle gare per il rinnovo delle
concessioni che, paradossalmente, ripeto, questo capita anche in
Germania, durano nel tempo, venendo meno a quei principi della
concorrenza che spingono invece l'Unione Europea a richiedere che
allo scadere delle concessioni ci sia una gara di interesse
europeo.
Ribadisco l'assoluta disponibilità, come ho fatto nel Consiglio
dell'11 di febbraio, analogamente a quello che è successo di
recente con una discussione con i vertici della Casinò S.p.A., a
venire in Commissione e riferire quanto è contenuto. Invece
ribadisco che noi ci siamo attenuti alla legge che non prevede
nessun tipo di approvazione dei piani di sviluppo di CVA in
Consiglio Valle.
Presidente -
Per la replica, la parola all'interpellante
consigliere Rollandin.
Rollandin (PA) -
Io ringrazio l'Assessore per aver voluto
entrare nel merito delle singole questioni che sono state poste. È
evidente che noi quando chiediamo di avere la possibilità di capire
che cosa sta succedendo, non è che vogliamo entrare nel merito
degli indirizzi strategici o di capacità di stare sul mercato, di
avere novità, che in qualche modo devono essere riservate, quindi
non vogliamo entrare in quello. Ma il primo febbraio, quando lei
dice che è stata informata la Giunta, se non ho capito male, era
già sui giornali! Quello che a noi sembrava opportuno, e ringrazio
adesso della disponibilità di fare una riunione come si è fatto per
la Casinò, è di illustrare, meglio di quello che adesso si può fare
con un'interrogazione, tutti i punti che sono stati enunciati.
Evidentemente il punto numero uno che sarà da portare avanti al
più presto è quello delle norme di attuazione e del superamento del
discorso che deve essere fatto delle scadenze, perché altrimenti
noi siamo bruciati. È vero quello che ha detto, che altre nazioni
hanno gestito la situazione in modo diverso, naturalmente avendo
dalla propria parte a livello nazionale tutto l'appoggio necessario
per andare in deroga a quelle che sono le leggi europee, perché
loro sono andati in deroga. Invece qui noi non riusciamo nemmeno ad
avere la possibilità di prolungare, di avere una ulteriore
dilazione sulla scadenza delle centrali, che è domani, perché
purtroppo il tempo ha questi vincoli.
Io credo che sia molto importante fare al più presto in modo che
ci sia la Commissione paritetica, perché sono due o tre volte che
noi rimandiamo la nomina della Commissione paritetica che avrà un
ruolo molto importante. Voglio ricordare che una delle ultime
riunioni che è stata fatta con la Commissione paritetica uscente
aveva preso in esame proprio queste tematiche difficili da
risolvere, difficili da quadrare. Perché non è così semplice, non
si tratta solo di dire: "Bene, adesso anziché al 2029 andiamo al
2035; non applichiamo queste norme". Sono tematiche molto, molto
delicate perché automaticamente scattano i meccanismi che possiamo
prevedere, anche per le altre situazioni che non sono autonomie
speciali, però sappiamo che siamo tutti sulla stessa barca.
Io credo che su questo il quadro di riferimento sia molto
delicato, quindi sia da gestire con la dovuta cautela. Non
dimentichiamo che noi in un certo momento si era anche pensato di
valorizzare quello che è il capitale di questa società con la
quotazione in borsa: si erano fatte tutte le valutazioni che in
quel momento avevano dato certi esiti, poi questo non è andato
avanti. Questa è una discussione che andrà fatta, per vedere come e
in che termini il fatto di essere quotata in borsa porta una serie
di aspetti molto positivi per quanto riguarda la valutazione, con
anche delle situazioni più difficili da gestire, perché se sei in
borsa devi rispettare tutta una serie di dati non indifferenti.
La nostra situazione la conosciamo e io non voglio adesso
entrare nel merito delle singole situazioni, perché credo che sia
importante farlo con dovizia di particolari e con la capacità di
gestire le risposte che noi ci aspettiamo, perché altrimenti passa
il tempo e non si riesce a dare delle risposte reali a quelle che
sono le esigenze anche della società. Giustamente, come si diceva,
se io voglio continuare a esercitare questa attività, devo sapere
se arrivo al 2029, e poi? Poi arrivano altri padroni? Perché se si
va al ballo può succedere di tutto! E come dico, ci sono già occhi
molto ben allenati per conoscere quelle che sono già le situazioni
attuali, anche economiche.
Quindi quello che voglio dire è che non era una semplice
curiosità il fatto di conoscere questo tema. Questo è un tema che è
importante, direi che è l'asse portante dell'economia regionale,
quindi mi sembra che un po' più di attenzione su queste tematiche
la dobbiamo tutti avere.
Presidente -
Vista l'ora sospendiamo i lavori che
riprenderanno alle ore 15:00.
---
La seduta termina alle ore 12:52.
