Classificazione
AMMINISTRAZIONE REGIONALE
Ordinamento degli uffici e del personale
TRASPORTI E VIABILITÀ
Trasporti



Oggetto del Consiglio n. 745 del 9 ottobre 2014 - Resoconto
OGGETTO N. 745/XIV - Interrogazione: "Informazione fornita ai
competenti uffici regionali in merito all'utilizzo della nuova
prassi per la revisione degli automezzi".
Presidente
- Ha chiesto la parola l'Assessore
Marguerettaz; ne ha facoltà.
Marguerettaz (UV)
- Grazie. Intanto ringrazio il
Consigliere Ferrero per portare all'attenzione del Consiglio il
servizio di motorizzazione che da qualche anno è entrato
nell'ambito delle competenze regionali, e credo vada preso atto di
un buon funzionamento che ha portato tutta una serie di novità e
tutta una serie di elementi che sono andati ad agevolare
l'utenza.
In particolare, la domanda non ha a che fare direttamente con
l'utenza privata, nel senso che è un ragionamento che è un po'
interno alla pubblica amministrazione, perché la delibera 229 del
2014 è una delibera che riguarda le attività fatte nei confronti
dei mezzi in disponibilità dell'Amministrazione. Proprio la
delibera 229 - avrà avuto modo di vederlo - è stata preparata di
concerto con i Comandanti dei tre Corpi regionali: il Corpo
valdostano dei Vigili del fuoco, la Protezione civile e il Corpo
forestale; quindi, ovviamente, essendo d'intesa, l'informazione è
un'informazione direi decisamente diffusa, e chiaramente si applica
anche alle attività che riguardano gli altri servizi
dell'Amministrazione regionale. Ma lo vediamo molto bene
rispondendo alla seconda domanda, perché i mezzi che sono stati
trattati, che hanno usufruito della procedura in corso, poi le
lascio eventualmente il documento, sono così ripartiti: Vigili del
fuoco: 67; Corpo forestale: 63; Protezione civile: 22; le altre
strutture, quindi quelle che sono della pubblica amministrazione ma
non riconducibili ai tre Corpi: 95. Abbiamo pertanto un totale di
247. Parlare di "risparmio" forse è eccessivo, perché è una partita
di giro, nel senso che da un lato paghiamo, dall'altra parte sono
sempre capitoli della pubblica amministrazione, ma sicuramente
possiamo parlare di risparmio di procedure. In termini economici,
parliamo di 11.115 euro di diritti non corrisposti e 321 euro di
commissioni postali non pagate. Quindi è ovvio che per le
commissioni postali è un risparmio, ma era per dire che tutto
questo movimento ha consentito di semplificare e di evitare delle
partite di giro dove un'Amministrazione paga e la stessa
Amministrazione riceve per 11.115 euro. E, torno, a dire le
operazioni di revisione sono state 247, così come le ho
declinate.
Presidente
- Per la replica, ha chiesto la parola il
Consigliere Ferrero; ne ha facoltà.
Ferrero (M5S)
- Grazie Presidente.
Sicuramente, quando ho visto questa delibera, ho detto: è un
provvedimento che va dunque nell'ottica di snellimento che lei ha
detto: del risparmio. Cos'è mancata, però, qui? È mancata
sostanzialmente la comunicazione, e dico perché. Perché mentre ero
a fare la revisione per la mia macchina, vedo arrivare, ed era dopo
il fatidico 1° marzo del 2014, una macchina con il logo della
Regione che va a fare la revisione da un privato, in un'officina
privata. E allora mi è venuto il dubbio che la comunicazione fosse
mancata. Non ho fatto un controllo totale su tutti i mezzi
dell'Amministrazione regionale, ma glielo posso dire con assoluta
certezza riguardo ad esempio all'Assessorato delle attività
produttive, e in parte maggiore, l'ho qui, riguardo all'Assessorato
dell'agricoltura, le posso dire che vi sono decine di casi di
revisioni che sono state fatte dopo questa delibera e, di
conseguenza, qui è mancato qualcosa, è mancato qualcosa, è mancato
un controllo, forse è mancata la comunicazione, perché addirittura
alcuni uffici regionali non sanno ancora adesso che questa delibera
è stata approvata! Questi sono andati in continuazione a fare le
revisioni sempre dai privati e, ovviamente, per carità...questo lo
dico io che sono malizioso, se tu vai a fare la revisione da un
privato, da un'officina, sarà capitato anche a tutti voi, qualche
volta...tendono a trovarti qualche magagna all'automezzo per
rifilarti poi una sostituzione o qualcosa, per farsi
l'arrotondamento...non sarà successo in questi casi, non lo so, io
qui ho comunque decine di fatture, e allora certamente è molto
positivo adottare anche dei provvedimenti come questo, ma è come
dire: "abbiamo in distribuzione il pane", e poi non lo comunichi a
chi deve mangiare questo pane? Così è successo agli uffici
regionali, quindi qui non si tratta di una responsabilità del
singolo dipendente che si deve andare a leggere le 5-10 mila
deliberazioni all'anno che fa la Giunta regionale e, in più, i
provvedimenti dirigenziali; si tratta di...quando si fa una cosa
positiva com'era questa che l'Assessorato del turismo ha fatto...ma
quantomeno bisognerebbe pubblicizzarla, perché sennò poi alla fine
il risultato è questo: decine di fatture di revisioni fatte presso
i privati dopo che è stata approvata la deliberazione, con forse,
chissà, anche una responsabilità dal punto di vista patrimoniale di
chi ha compiuto gli atti! Quindi andiamo anche a mettere in
difficoltà magari dei dipendenti o dirigenti regionali che si sono
trovati in questa situazione...spero più dirigenti che dipendenti,
perché non è che si va a prendere poi l'ultimo anello della catena
per fare giustizia, eh! Perché se c'è qualcuno che si deve andare a
leggere le delibere, questi sono i dirigenti regionali, e se non le
vanno a leggere, questo è quantomeno molto grave!
Presidente
- Punto 6 all'ordine del giorno.
