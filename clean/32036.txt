Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE



Oggetto del Consiglio n. 872 del 18 novembre 2009 - Resoconto
OGGETTO N. 872/XIII - Interpellanza: "Predisposizione da
parte dell'Azienda USL della Valle d'Aosta del progetto di
telemedicina".
Interpellanza
Ricordato che nella nostra regione la gestione delle
strutture residenziali e semiresidenziali così come l'assistenza
domiciliare per anziani ed inabili è competenza delle Comunità
montane e del Comune di Aosta;
Appreso che è stato presentato, in questi giorni,
dall'Azienda USL della Valle d'Aosta il progetto di telemedicina
"Partout Sanità", progetto che, tra gli altri, prevede servizi di
telemonitoraggio dei pazienti a domicilio e nelle residenze per
anziani;
il sottoscritto Consigliere regionale
Interpella
l'Assessore competente per sapere:
1) se sono stati coinvolti gli Enti gestori dei servizi per
anziani ed inabili e quale ruolo è stato loro assegnato nel
progetto di telemedicina "Partout Sanità";
2) se nella predisposizione del progetto "Partout Sanità"
sono state prese in considerazione le valutazioni emerse dal
progetto sperimentale concernente l'attivazione di una "Centrale
operativa telematica unica e sistema di teleservizi integrati per
la teleassistenza - Un supporto di assistenza telematica per i
cittadini e per l'A.D.I." approvato con deliberazione della Giunta
regionale n. 1678 del 30 maggio 2005 ed in caso contrario quali
sono gli intendimenti della Giunta in merito.
F.to: Rigo
Président
- La parole au Conseiller Rigo.
Rigo (PD)
- Grazie, Presidente. L'invecchiamento
demografico e la conseguente perdita dell'autonomia, come sa
benissimo l'Assessore Lanièce, è forse il problema di gran lunga
più importante per quanti si interessano e si interesseranno di
servizi per l'assistenza; sono infatti evidenti le inevitabili
ripercussioni sia sul piano economico, socio-sanitario, sia su
quello culturale. Una vera politica a favore della persona inabile,
della sua perdita di autonomia che conduca a fatti risolutivi non
può prescindere dal potenziamento di tutte quelle strategie di
intervento che favoriscano il mantenimento nella propria abitazione
o nei servizi residenziali del territorio, limitando
l'ospedalizzazione. Ma il benessere dell'anziano o della persona
inabile è inoltre legato al contesto familiare e a quello del
territorio di appartenenza, degli enti locali e
dell'associazionismo, in cui egli può esercitare un ruolo attivo,
là dove è possibile, ricevendo un sostegno alle proprie esigenze di
assistenza nella vita quotidiana. L'assistenza di una persona
inabile non riguarda solo il corpo, la sua malattia; prendersi cura
di una persona anziana vuol dire attenzione ai suoi sentimenti, ai
suoi valori, alle sue abitudini di vita e di relazione. La famiglia
e il contesto territoriale sono determinanti nella cura e
nell'assistenza di una persona. Vi è poi un altro aspetto che
riguarda l'importanza delle nuove tecnologie. Sempre meno il
cittadino dovrà andare a cercarsi da solo le prestazioni, come
aveva già ricordato l'Assessore, e sempre più dovrà essere la rete
territoriale ad assisterlo. Basti pensare al medico di famiglia di
un paese montano che, attraverso la rete e le nuove tecnologie, può
monitorare la posizione di parametri vitali di un anziano affetto
da specifiche patologie. Questo, se non ho capito male, dovrebbe
essere uno degli obiettivi del progetto "Partout sanità". Bene,
dunque. Personalmente, da sempre sono convinto assertore della
telemedicina. Ricordo in proposito che la legge regionale
sull'emergenza molti anni fa consentiva già allora di sperimentare
con uno specifico apporto del CNR, alcune di quelle nuove
tecnologie cui fa riferimento il progetto "Partout sanità". La
politica purtroppo, ancora una volta, forse con uno sguardo miope,
snobbò allora tale possibilità. Favorevole quindi alla ricerca,
alla sperimentazione, all'uso delle nuove tecnologie anche nel
campo dell'assistenza.
Altra considerazione: oggi ribadisco quello che ho già detto in
quest'aula. La mia impressione, supportata da quella di persone che
conosco e che operano nel settore della sanità territoriale e in
quello assistenziale, è di scarso coordinamento fra diverse
sperimentazioni attivate, di una difficile armonizzazione dei
diversi interventi condotti dall'azienda USL della Valle d'Aosta,
dagli enti locali, dalla stessa Regione, per dirla tutta della
difficoltà di dialogo e di relazione fra i diversi comparti.
Nell'interpellanza è citata una di queste sperimentazioni tuttora
in corso, ma io ne ricordo anche altre.
Ultima considerazione: la centralità degli enti locali
nell'attività di assistenza alle persone anziane e inabili
attraverso la gestione dei servizi domiciliari e residenziali. Lo
voglio ricordare, centralità, che è stata il perno attorno al quale
è stata impostata, fin dagli anni '70, la politica socio-sanitaria
in Valle d'Aosta. Tutto ciò per dire che cosa. Una nuova modalità,
più avanzata tecnologicamente, di intervento nel sistema
socio-sanitario e socio-assistenziale deve fare i conti con
l'offerta dei servizi pre-esistenti e porre particolare attenzione
all'impatto che le innovazioni esercitano sui servizi e alle
modalità di riallineamento di tutto il sistema. La difficoltà
nell'organizzare un sistema di servizi integrato in rete e
tecnologicamente avanzato per le persone anziane non
autosufficienti o esposte a rischio di diventarlo può essere
principalmente imputata a due fattori: il modo di concepire la
vecchiaia, il modo di intendere lo star bene e lo star male
dell'anziano, tutte cose che l'Assessore conosce benissimo. La
vecchiaia non è una condizione omogenea per bisogni ed esigenze di
una determinata fascia di età, ma un processo di perdita o di
difesa dell'autonomia, essendo questa variabile quella che incide
maggiormente sulla qualità della vita. Da qui deriva la difficoltà
a distinguere fra bisogni sanitari e bisogni sociali e il rischio
di innescare circuiti viziosi che portano ad esaltare sia problemi
di natura sanitaria, sia problemi di tipo socio-assistenziale. Lo
star bene e lo star male dell'anziano equivalgono al mantenimento o
alla perdita di una situazione di equilibrio fra componenti fisici,
psichici, sociali, deficit esistenti e condizioni ambientali. Il
rischio è quello di non cogliere la fragilità di questo equilibrio
e dei suoi adattamenti e di procedere verso un'eccessiva
sanitarizzazione dell'assistenza. Tutto ciò per dire che le
sperimentazioni non possono essere programmate solo a tavolino, ma
devono essere precedute dalla condivisione e da un coinvolgimento
di tutti gli attori. Non mi risulta che le Comunità montane e il
Comune di Aosta siano stati coinvolti nella definizione del
progetto "Partout sanità". Gli enti locali, ma anche il territorio,
le associazioni, le parrocchie, le comunità, gli enti locali
gestori dei servizi territoriali di assistenza alle persone non
possono diventare meri esecutori di progetti decisi solo da altri
sulle persone da loro assistite. Non possono essere politicamente
l'anello debole della catena dell'integrazione dei servizi. Gli
esempi di difficoltà di rapporti fra sanitario e sociale sono
numerosi e a volte con riflessi non positivi sull'assistenza alla
persona e sono sicuro che i Sindaci, oggi Consiglieri regionali,
conoscono bene e meglio di me la situazione. Fino a quando attorno
al tavolo della programmazione della rete dei servizi e anche delle
sperimentazioni non ci sarà pari dignità, la continuità
assistenziale sarà una conquista difficile da raggiungere anche con
il supporto della telemedicina. Lo so, sono di parte, ma se si
vuole mantenere in capo alle Comunità montane e al Comune di Aosta
- cosa che si può anche togliere - la responsabilità dei servizi
assistenziali sul territorio e affidare tutto quanto all'azienda
USL, io non mi scandalizzo. Occorre definire con coraggio ruoli e
compiti di ciascuno: del sanitario, del sociale e la Regione dovrà
esserne il garante, il tutore. Con questa iniziativa abbiamo voluto
segnalare che gli enti locali non devono più essere solo ospiti
(graditi o meno) di sperimentazioni innovative nei servizi di loro
competenza, ma protagonisti anche nei momenti dedicati
all'informazione e alla stampa.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Concordo
fondamentalmente i principi che sono stati enunciati dal
Consigliere Rigo, lui sa quanto io sia attento all'integrazione
socio-sanitaria, che significa integrazione del servizio sanitario
con le amministrazioni locali le quali rappresentano gli enti
gestori delle strutture socio-sanitarie distribuite sul territorio.
Per quanto riguarda il progetto, in particolare, ci tengo a
sottolineare alcuni aspetti di questa proposta in termini di
telemedicina. Si tratta di un progetto innovativo approvato
nell'ambito del programma FAS, Fondo aree sottoutilizzate, che
permetterà alla sanità valdostana di sperimentare l'avvio di nuovi
servizi che favoriscono l'utilizzo di tecnologie avanzate, l'uso di
servizi a banda larga sul territorio in ottemperanza agli impegni
assunti nell'ambito del protocollo d'intesa, siglato fra
Amministrazione regionale e TELECOM Italia. Le finalità del
progetto sono di ridurre gli accessi inappropriati ai presidi
ospedalieri regionali e di aumentare il livello di efficacia e di
appropriatezza delle cure a domicilio e nelle strutture presenti
sul territorio, il progetto "Partout sanità" di ampio respiro
articolato in diversi filoni nei quali il ruolo dell'ospedale
riveste carattere di centralità. A tal fine sono stati stanziati
3.900.000 euro di cui circa 2.100.000 euro finanziati con fondi FAS
e 1.800.000 euro finanziati con fondi regionali.
Il progetto è articolato in 6 interventi: 1) la teleassistenza
volta a fornire assistenza al paziente attraverso il
telemonitoraggio dei parametri clinici sia in ambulanza in
mobilità, sia a domicilio del paziente, ovvero presso la struttura
presidiata come RSA o microcomunità, questa struttura di
riferimento sarà il Dipartimento di emergenza; 2) l'accesso alla
cartella radiologica, referti, immagini via internet con
l'obiettivo di garantire al cittadino l'accesso alla propria
cartella radiologica elettronica consultabile da qualsiasi
struttura del servizio sanitario, fornito di un accesso ad
internet, permette al medico di medicina generale di accedere
online
alle immagini radiologiche relative alle prestazioni
effettuate dai propri assistiti e permette al medico radiologo di
richiedere un "secondo consulto" allo specialista in modalità
online
, questo è un importante aspetto di collegamento fra
la medicina generale e ospedaliera; 3) la trasmissione immagini
video e telepresenza: intervento che si propone di creare una rete
di esecuzione, trasmissione in tempo reale, archiviazione di
riprese attraverso videocamere portatili e fisse che permetta la
valutazione continua da parte di un centro risponditore qualificato
(centrale operativa, centrale unica) della scena dove operano i
soccorritori, al fine di meglio rispondere alle necessità
organizzative e di impiego delle risorse dettate dall'evento di
emergenza in atto; 4) il "e-refuge": l'intervento si propone di
dotare i rifugi alpini della Valle d'Aosta di un sistema di
trasmissione dati ed immagini, computer,
webcam
, corredato
da una minima dotazione tecnologica sanitaria standardizzata in
linea (apparecchio elettronico per la misurazione della pressione
arteriosa, elettrocardiografo, saturimetro, apparecchio per la
rilevazione della glicemia) che permette la trasmissione in tempo
reale ad un centro risponditore qualificato, che è il Pronto
soccorso o la Cardiologia UTIC, trasmissione appunto dei parametri
raccolti in caso di malore e incidente presso il rifugio; 5) il
teleconsulto, telelavoro, refertazione domiciliare: prevede
l'attivazione della procedura di refertazione da remoto per il
medico radiologo, reperibile mediante l'utilizzo di una stazione
mobile di refertazione opportunamente configurata; 6) la
trasmissione della scheda soccorso: l'intervento si propone di
creare una rete che permetta l'esecuzione informatizzata della
scheda di soccorso e la sua contemporanea archiviazione. Tale
progetto consente inoltre di sperimentare l'efficacia dell'utilizzo
della banda larga in condizioni di mobilità. Attualmente sono in
fase di sperimentazione gli interventi e solo al termine dei test
in corso, ovvero il prossimo anno, avverrà il coinvolgimento degli
enti gestori, quindi gli enti locali, per condividere con loro le
modalità di intervento, i protocolli nelle singole strutture
socio-assistenziali, residenziali per anziani.
Per quanto riguarda la conoscenza di progetti precedenti che
andavano in aiuto alla domiciliarità e alle strutture sul
territorio, siamo a conoscenza di questa centrale operativa
telematica unica a sistema di servizi integrati; peraltro con
delibera di Giunta abbiamo prorogato fino al 31 dicembre 2009.
Tenendo in considerazione che questo servizio è iniziato nel maggio
2005 e le esperienze che sono maturate in questo progetto,
riteniamo che, per quelle positive, i risultati verranno messi a
fattor comune con il progetto "Partout sanità", quindi tale
progetto verrà fatto confluire in questo progetto più ampio. Mi
rendo conto che proprio nel campo dell'informatica e delle
tecnologie di questo tipo che evolvono molto velocemente un
progetto a volte iniziato 4-5 anni fa ha degli aspetti ormai
superati. C'è quindi la necessità di rivedere spesso questi
progetti e comunque, più in generale, ribadisco il discorso come
tutti questi vadano in aiuto alla gestione del territorio, alla
gestione della domiciliarità e all'aiuto alle famiglie per la
gestione dei non autosufficienti, in particolare degli utenti
anziani.
Président
- La parole au Conseiller Rigo.
Rigo (PD)
- Grazie, Presidente. Prendo atto della
relazione svolta dall'Assessore, delle informazioni date sul
progetto "Partout sanità". Dalle informazioni ricevute e dalle
poche cose che ho letto, mi affascina questo progetto, non siamo
contrari. Gli enti gestori, mi consenta, Assessore, non dovrebbero
essere coinvolti
post
, ma
ante
, così come - l'ho già
sollevato una volta, ma lo voglio nuovamente segnalare - forse nel
campo delle sperimentazioni e della telemedicina dovrebbe esserci
un organismo terzo con il compito di valutare e coordinare le
diverse sperimentazioni, non dovrebbe essere direttamente
l'organismo interessato a valutare la sperimentazione stessa.
L'esperienza acquisita da amministratore, ma ancor di più la
conoscenza diretta dei problemi che si presentano giornalmente alle
famiglie che hanno in carico parenti anziani mi portano a dire che
il percorso di un'effettiva integrazione dei servizi con nuove
tecnologie è ancora lungo e tortuoso, al di là delle nuove
conoscenze nel campo della medicina e dell'introduzione della
telematica, che ci aiuteranno molto in questo percorso, ma non
saranno esaustivi nel difficile incontro (e noi dobbiamo preparare,
Assessore, questo incontro) fra culture diverse (sociali e
sanitarie). Assessore, si tratta di cultura, di un approccio alla
persona ammalata con visioni e forse valori differenti. La sanità
salva la vita, ma la vita di ogni giorno è fatta di interventi sì
professionalmente validi e aiutati dalla tecnologia, ma anche di
attenzioni, di premure, di quel pizzico di aiuto che dipendono da
progetti condivisi e coinvolgenti, dipendono da come non i singoli
servizi, ma il territorio - in questo "territorio" metto gli enti
locali e la famiglia come una cosa sola - riesce a promuovere e a
dare. Ripeto: gli enti locali hanno un peso non secondario se
vogliamo mantenere ancora in capo ad essi la gestione dei servizi
assistenziali che però non è un obbligo divino.
