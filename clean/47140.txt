Classificazione
AMMINISTRAZIONE REGIONALE
ASSISTENZA SOCIALE



Oggetto del Consiglio n. 3443 del 21 marzo 2024 - Resoconto
OGGETTO N. 3443/XVI - Interpellanza: "Posizione espressa
dalla Regione nella Conferenza delle Regioni e delle Province
autonome in merito all'introduzione di tre diverse fasce di
popolazione anziana".
Bertin (Presidente) -
Punto n. 38. Illustra
l'interpellanza la consigliera Erika Guichardaz, ne ha facoltà.
Guichardaz E. (PCP) -
Grandi aspettative c'erano verso la
legge 33/2023 rispetto alle deleghe al Governo di politiche in
favore delle persone anziane.
Abbiamo però appreso della mancata intesa espressa dalla
Conferenza delle Regioni e delle Province Autonome e delle
posizioni esplicitate dalle Regioni Campania, Puglia, Toscana,
Emilia-Romagna e dalla Provincia Autonoma di Bolzano rispetto allo
schema di decreto legislativo recante le disposizioni in materia di
politiche in favore delle persone anziane, considerato che la
Conferenza ha inoltre rilevato che la proposta di ridurre la platea
dei possibili beneficiari delle prestazioni socio-sanitarie e dei
LEPS collegati alle persone che abbiano compiuto 70 anni non
rientra nei principi della legge delega, che invece contempla solo
l'adozione di una definizione della popolazione anziana non
autosufficiente e non prevede dei limiti all'accesso alle
prestazioni per fasce d'età; per di più tale disposizione è in
contraddizione con il decreto stesso, laddove, definendo la persona
anziana come la persona che ha compiuto 65 anni, specifica che le
persone anziane hanno diritto all'accesso alle prestazioni di
assistenza sociale, sanitaria e socio-sanitaria qualora valutate
non autosufficienti.
Se l'articolo 40 rimanesse inalterato - e sappiamo che sarà così
- significherebbe escludere dall'assistenza tutte le persone non
autosufficienti che si ricomprendono nel range tra 65 e 69 anni,
molte già in carico ai servizi.
Evidenziato che - come rilevato anche dal Segretario nazionale
dello SPI CGIL - aver rinviato quasi tutta l'attuazione della legge
a norme successive ha indebolito e diluito la spinta innovatrice di
questa legge e che ci vorrebbe ora un serio ripensamento del
Governo, a partire dalle disponibilità al confronto a costruire un
percorso che accompagni l'attuazione della riforma e soprattutto
che, con coerenza, vanno garantite le risorse necessarie a
rispondere ai bisogni e ai diritti di milioni di persone anziane e
delle loro famiglie; appreso infine dell'espressione del parere
favorevole approvato in data 5 marzo 2023 da parte della Decima
Commissione permanente del Senato della Repubblica rispetto allo
schema di decreto di cui ho parlato; rilevato che lo schema di
decreto travisa e decede la delega, introducendo tre diverse fasce
di popolazione anziana(65,70 e 80 anni) che, a parità di bisogno,
riceveranno delle risposte differenziate, chiediamo all'Assessore
qual è stata la posizione espressa dalla nostra Regione nella
Conferenza delle Regioni e delle Province autonome e qual è
l'intenzione del Governo regionale per evitare quelle risposte
differenziate a seconda delle diverse età di cui ho parlato.
Presidente -
Assessore Marzi.
Marzi (SA) -
. La Regione Valle d'Aosta, nell'ambito del
coordinamento tecnico delle politiche sociali della Conferenza
delle Regioni e delle Province autonome, ha partecipato al processo
di consultazione di concertazione relativo allo schema di decreto
legislativo recante: "Disposizioni in materia di politiche in
favore delle persone anziane", ciò in attuazione della delega di
cui agli articoli 3, 4 e 5 della legge 33/2023, condividendo la
stesura di un documento unitario delle Regioni e delle Province
autonome contenente l'osservazione allo schema medesimo.
Tale processo si è articolato in numerose riunioni tecniche, che
hanno esitato nella mancata intesa del decreto da parte della
Conferenza delle Regioni e delle Province autonome, in relazione
sia all'impianto complessivo del provvedimento sia alla mancata
previsione di risorse finanziarie aggiuntive e strutturali
necessarie alla piena attuazione della riforma.
Nello specifico la nostra Regione ha condiviso la preoccupazione
espressa dalla maggioranza delle Regioni in ordine alla mancanza di
risorse finanziarie aggiuntive e strutturali destinate
all'erogazione delle prestazioni socio-sanitarie e di quelli che
vengono definiti i LEPS, cioè i livelli essenziali delle
prestazioni sociali previste dal decreto; fra queste vi è la
prestazione universale per la quale è stato definito il requisito
anagrafico degli 80 anni di età.
La nostra Regione ha inoltre condiviso la preoccupazione in
merito alla proposta di ridurre la platea dei possibili beneficiari
delle prestazioni socio-sanitarie e dei LEPS collegati alle persone
che abbiano compiuto già i 70 anni, poiché è in contraddizione con
i principi della legge di delega, che contempla solo l'adozione di
una definizione di popolazione anziana non autosufficiente, non
prevedendo limiti di accesso alle prestazioni per fasce di età.
La proposta specifica: "Solo per le persone anziane", che sono
quelle che hanno compiuto i 65 anni e che hanno diritto all'accesso
alle prestazioni di assistenza sociale, sanitaria e socio-sanitaria
qualora le stesse siano valutate non autosufficienti. Tale
riduzione comporterebbe quindi l'esclusione dall'assistenza per le
persone non autosufficienti tra i 65 e i 69 anni di età, molte
delle quali già beneficiarie di servizi finanziati dal fondo per le
non autosufficienze.
A tale riguardo, la Regione Valle d'Aosta, in coerenza con la
posizione espressa dalla maggioranza delle Regioni, auspica che il
Governo nazionale, compatibilmente con i vincoli di finanza
pubblica, possa reperire le risorse necessarie per assicurare la
completa attuazione del decreto, utili quindi a garantire
l'erogazione delle prestazioni dei servizi a tutta la platea dei
beneficiari.
Per quanto attiene al secondo quesito, le misure regionali si
applicano e si continueranno ad applicare alle persone di età
superiore ai 65 anni.
Le eventuali impossibilità di utilizzare il fondo nazionale per
la non autosufficienza per finanziare interventi a favore di
persone di età compresa tra i 65 e i 69 anni non costituisce un
problema quando il fondo per la non autosufficienza è di fatto
utilizzato prevalentemente a favore delle persone con disabilità e
poco a favore di quelle anziane.
Se necessario, per gli over 70 si farà fronte con il fondo non
autosufficienza, mentre per la fascia tra i 65 e i 70 anni si farà
ricorso alle risorse proprie del nostro bilancio.
Penso quindi che la Regione in tal senso stia già facendo ma
credo anche che, a livello nazionale, oltre a fare dei
declarata
, bisognerebbe anche poi dare corpo e gambe a
quanto in teoria si dichiara.
Presidente -
Replica la consigliera Erika Guichardaz.
Guichardaz E. (PCP) -
Incredibile, ma questa volta
condivido quanto lei ha detto, Assessore, è un'occasione
assolutamente persa quella che ha portato a una grande propaganda
rispetto a questo decreto legge su cui si avevano delle grandi
aspettative, che, tra il taglio di risorse, tra la riduzione della
platea e tra tutte le cose che lei ha detto, evidentemente viene in
qualche modo assolutamente ridimensionato e, sotto questo punto di
vista, creerà sicuramente dei problemi che, lei dice, comunque per
la nostra Regione troveranno comunque una risposta; sappiamo bene
che questo non è che potrà avvenire per tutti.
Spero che non s'intervenga solo rispetto alle fasce di cui lei
ha parlato, perché, come ha ben evidenziato, la platea viene
ridotta anche rispetto alla prestazione universale in maniera molto
evidente, quindi bisognerà pensare d'intervenire anche rispetto a
quella fascia di popolazione che assolutamente non si ritroverà
nelle disposizioni nazionali.
Verificheremo il prosieguo di questi decreti e quello che verrà
fatto dalla Regione.
