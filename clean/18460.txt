Classificazione
AGRICOLTURA
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 1566 del 4 ottobre 2000 - Resoconto
OGGETTO N. 1566/XI Tempistica necessaria per l'entrata in
vigore del piano di sviluppo rurale 2000/2006 della Valle d'Aosta
per i settori agricolo e zootecnico. (Interpellanza)
Interpellanza Richiamato il piano di sviluppo rurale della
Valle d’Aosta per il periodo 2000-2006;
Richiamata la delibera di Giunta n. 1670 del 27.05.2000 inerente
l’approvazione della proposta di disegno di legge al
Consiglio regionale concernente "disposizioni in materia di
allevamento zootecnico e relativi prodotti";
Considerato che ad oggi, in merito a due atti sopracitati, manca
l’assenso definitivo della Comunità Europea per cui
si prospettano tempi lunghi per la loro futura applicazione anche
perché è previsto sia l’esame e
l’approvazione in Consiglio che la predisposizione e
l’approvazione dei necessari regolamenti
applicativi;
Richiamata la lettera inviata agli allevatori in data 01.09.2000
a firma dell’Assessore Perrin concernente la
revisione del sistema contributivo regionale al settore
zootecnico;
Considerato che le mandrie stanno scendendo dagli alpeggi e che
sta iniziando la campagna 2000/2001 lasciando nella più completa
incertezza operativa il mondo agricolo valdostano;
Rilevato che si richiede agli agricoltori una seria
programmazione delle attività delle loro aziende e che però ancora
una volta l’Amministrazione regionale è carente
nella definizione del quadro normativo rendendo impossibile una
minima programmazione;
Richiamate le finalità nella "Agenda 2000" e relative
possibilità di adattamento con le realtà locali tramite specifiche
norme regionali;
Considerate le forti preoccupazioni delle associazioni e degli
agricoltori per il futuro dell’attività agricola in
Valle;
i sottoscritti Consiglieri regionali
Interpellano
la Giunta per conoscere:
1) quali sono i tempi necessari per l’entrata in
vigore del piano di sviluppo rurale 2000/2006 e del D.L. 85/00
sulle disposizioni per l’allevamento zootecnico;
2) come intende procedere per eliminare le incertezze operative
degli agricoltori venutesi a creare a seguito di questo grave
ritardo legislativo;
3) se non ritenga utile e necessario prorogare per un anno gli
interventi a sostegno dell’attività zootecnica della
campagna 1999/2000.
F.to: Viérin M. - Collé - Lanièce
Presidente
La parola al Vicepresidente Viérin Marco.
Viérin M. (Aut)
Questo è un argomento che ha delle
rilevanze molto importanti e già trattato più volte in quest'aula.
Quando abbiamo discusso il Piano rurale 2000-2006 nel mese di
giugno l'Assessore ci disse tante cose, fra le quali che non ci
sarebbero stati problemi per l'applicazione delle nuove normative
rispetto alle vecchie che sono state abrogate, e che parallelamente
era in elaborazione una legge sulla zootecnia per la quale era
stato scelto un iter diverso, e cioè non venire in Consiglio prima
e andare in Commissione europea dopo, ma inviare prima alla
Commissione europea e venire in Consiglio dopo.
Ad oggi ci troviamo, Assessore, come lei ben sa, in una
situazione di forte preoccupazione del mondo agricolo e non solo,
perché rischiamo di andare verso un periodo di assenza di
normative, cioè rischiamo di arrivare in questi ultimi mesi del
2000 e ai primi del 2001 senza normative a cui i nostri agricoltori
possano far riferimento.
Quando parliamo di agricoltura, la critica che facciamo sempre
al mondo agricolo è quella di non sapersi programmare e di non
sapersi coordinare; dimostriamo oggi che questa è una cosa
impossibile da fare, perché in assenza di normative regionali per
le sovvenzioni e per gli aiuti a questo settore è chiaro che le
nostre aziende non si possono né coordinare né programmare!
C'è grande preoccupazione soprattutto per i tempi di
approvazione della commissione europea; ho letto in una sua
intervista, Assessore, in merito al piano rurale 2000-2006 che la
commissione ha già dato parere favorevole, e io spero che il parere
scritto sia già arrivato, perché se sono solo intese verbali o
dichiarazioni verbali o telefoniche, la cosa mi preoccupa
alquanto!
Ma vi è preoccupazione anche per un altro fatto. Quando noi
avremo in vigore tutte e due gli strumenti, (a questo proposito
ricordo che dobbiamo aspettare per il Piano rurale che arrivi il
parere della commissione, che venga approvato dalla Commissione di
Coordinamento, e così via, per il discorso della legge sulla
zootecnia peggio ancora: questa dovrà andare prima nelle
commissioni permanenti del Consiglio, venire in Consiglio,
aspettare il parere della Comunità europea, e così via, ma quando
anche questo iter sarà concluso), ci saranno da realizzare tutti i
regolamenti attuativi, perché tutte e due le normative, quella già
approvata dal Consiglio e quella ancora da approvare, potranno
essere applicate solo con specifici regolamenti attuativi.
La nostra preoccupazione è la stessa che avevamo alla fine della
primavera scorsa quando la maggioranza ha approvato il Piano rurale
2000-2006. Ribadisco che la nostra vera preoccupazione è quindi
quella di avere un autunno e un inverno senza normative per gli
agricoltori.
È per questo che chiediamo se non sia il caso, Assessore, di
prorogare per un anno o per sei mesi gli interventi a sostegno
dell'attività zootecnica. Questa è una richiesta che facciamo,
nella speranza che anche la Giunta abbia intenzione di fare questo
discorso, altrimenti la preoccupazione sarebbe forte e l'Assessore
lo sa ed esiste non solo nel mondo agricolo.
Presidente
La parola all'Assessore all'agricoltura e
risorse naturali, Perrin.
Perrin (UV)
In premessa vorrei ricordare al Consigliere
Viérin che esistono le norme dell'Unione europea, quindi la
riproposizione tout court di leggi finora in vigore non è
possibile. Credo che questo sia un assunto da chiarire prima di
avviare qualunque tipo di confronto, perché se non prendiamo atto
di questo fatto è chiaro che la discussione può essere di natura
non pertinente all'argomento che stiamo discutendo.
Comunque oggi ho una buona notizia per quanto riguarda il Piano
di sviluppo rurale per tutta la parte cofinanziata dall'Unione
europea; il piano è stato approvato il 29 settembre con decisione
ufficiale della Commissione europea, ho anche il numero di
approvazione che però non sto a leggere, quindi il piano entra in
vigore dalla data della decisione per le misure cofinanziate e il
regime di aiuto in esso contenuto sarà pienamente operativo già per
il 2000. Questa credo sia una notizia confortante per noi e per il
mondo agricolo.
Per quanto riguarda il disegno di legge sulle disposizioni per
l'allevamento zootecnico, abbiamo inviato le nostre controdeduzioni
alle osservazioni fatte dai servizi della Commissione europea il 22
settembre. Le nostre controdeduzioni saranno esaminate in questa
fase, come sapete dal 22 settembre la commissione ha al massimo 60
giorni per rispondere, e parlo di massimo perché cercheremo di
accelerare anche questa procedura, quindi presumiamo che il disegno
di legge che era stato predisposto dalla Giunta possa essere
proposto al Consiglio entro la fine di quest'anno. È un percorso
che sta nei tempi.
Vorrei ribadire al Consigliere interpellante che nel frattempo
restano operative tutte le disposizioni di legge, quindi la legge
n. 30 è operativa con tutte le successive modificazioni e tutte le
leggi del settore, per dire che non ci troviamo assolutamente di
fronte ad un'assenza legislativa o a un vuoto legislativo. Il mondo
agricolo non può assolutamente sostenere che in questa fase ci sia
stata assenza di norme o di leggi, in questo senso è stato assunto
un impegno personalmente dal sottoscritto come Assessore e dalla
Giunta, cioè di assicurare la fase transitoria del 2000 e garantire
per il 2001 le nuove provvidenze e i nuovi dispositivi di
legge.
L'obiettivo della Giunta è proprio quello di garantire la
copertura legislativa per il 2001 e non ritengo che si possa
parlare di ritardo legislativo, anche se devo ammettere che le
procedure di notifica, la relativa istruttoria fatta dalla
Commissione dell'Unione europea e le successive trattative fatte
sulle osservazioni della Commissione, sono generalmente molto
laboriose.
Ma dobbiamo anche considerare che lavoriamo in una situazione
agricola difficile, per cui dobbiamo riuscire a dare degli aiuti
interessanti per mantenere la nostra agricoltura, aiuti che spesso,
almeno nelle nostre richieste, sono superiori al limite delle
misure previste dagli orientamenti dell'Unione europea; ecco perché
la trattativa spesso è più laboriosa rispetto alle proposte di
altre regioni che stanno negli standard perché non hanno la nostra
necessità di dover difendere un'agricoltura difficile.
Abbiamo cercato in questa fase di proporre e di ottenere, nel
limite degli orientamenti dell'Unione europea, tutto quanto è
possibile proprio adducendo la motivazione della necessità assoluta
di salvaguardare l'agricoltura di montagna, e di garantirle un
minimo di reddito, per riuscire a colmare in qualche modo le
difficoltà con le quali non si confronta l'agricoltura di
pianura.
Alla luce di quanto ho detto, credo non sia assolutamente
ipotizzabile una proroga degli aiuti attualmente in vigore, anche
per le motivazioni che dicevo prima, e anche perché l'impegno è
quello di coprire il 2001 con tutto il quadro legislativo.
Per quanto concerne le procedure di attuazione del Piano di
Sviluppo, nel quale sono già codificate le percentuali di
intervento si procederà con atti deliberativi semplici, e non
attraverso dei regolamenti laboriosi.
Io capisco questa fase di difficoltà che il mondo agricolo sta
vivendo, forse più determinata da allarmi non sempre giustificati
che non da reali problemi, almeno per l'annata del 2000. È chiaro
che una nuova legislazione porta con sé sempre alcune incertezze,
le abbiamo noi stessi che abbiamo proposto un testo, visto che
questo è un testo in discussione. Però ritengo che siamo sulla via
di risolvere questi problemi, quindi di dare al più presto delle
risposte puntuali al mondo agricolo, che possa andare ad impostare
la propria azienda anche in attuazione delle nuove normative.
Per alcuni aspetti - e cito una per tutte - la misura
dell'indennità compensativa che è quella che fa in modo che le
difficoltà con cui le nostre aziende devono lavorare siano
compensate, credo che abbiamo ottenuto anche a livello di principio
delle percentuali molto interessanti, soprattutto per quanto
riguarda le colture specializzate, e anche nel settore della
dell'alpicoltura e della foraggicoltura, specialmente dove è
prevista la presenza di bestiame, c'è un incentivo notevolmente
migliore rispetto a chi lavora invece solo la terra senza la
presenza di bestiame.
Sono tutte indicazioni che vanno nella direzione di premiare chi
conduce in modo corretto la propria azienda, e ritengo che quando
questo momento particolare si sarà assestato, senz'altro avremo
delle misure remunerative per le aziende, delle misure più
equilibrate per le aziende che mirano soprattutto alla qualità del
prodotto.
Presidente
La parola al Vicepresidente Viérin Marco.
Viérin M. (Aut)
Assessore, lei ha parlato di cose che
sapevamo già. L'unica cosa nuova che ci ha detto è che il 29 è
stata firmata la lettera di assenso dalla commissione europea, ma
questa iniziativa noi l'abbiamo presentata 9 giorni prima!
Assessore, lei ha toccato il nocciolo dell'argomento solo alla
fine del suo intervento, cioè i tempi, perché anche in riferimento
alla sua lettera che ho citato nell'interpellanza, lettera che lei
ha mandato agli agricoltori e agli allevatori il 1° settembre dove
ha comunicato che la campagna di abbattimento 1999-2000 è l'ultima
che verrà attuata ai sensi della legge citata e che dall'anno 2001
dovranno essere applicate le nuove normative, sottolineo che questa
lettera fa riferimento alla legge sulla zootecnia.
Legge che è ancora presso la Comunità europea, legge sulla quale
lei ha detto di aver definito le controdeduzioni il 22 settembre -
dopo che noi abbiamo presentato questa iniziativa -, legge su cui
la Commissione europea avrà ancora 60 giorni di tempo per darci il
parere, e così andremo a fine novembre o a dicembre. Quindi agli
inizi di dicembre dovrebbe arrivare il parere della Commissione
europea e la Giunta dovrà approvare il testo alla luce di questo
parere, mandarlo in III commissione, e solo in quel momento, a fine
dicembre se non a gennaio; arriverà in Consiglio la proposta di
legge, che dovrà successivamente essere ancora approvata dalla
Commissione di Coordinamento. Quindi dal 1° gennaio, per il settore
della zootecnia, saremo in assenza di normativa.
Lei è stato sincero, invece, quando alla fine ha detto di capire
questa fase di difficoltà, perché il nuovo crea sempre una
situazione di preoccupazione. Questo è vero, questa è la
situazione!
Noi abbiamo presentato questa iniziativa perché quando, sei mesi
fa, abbiamo parlato del Piano di sviluppo rurale, avevamo già posto
questo problema dicendo che saremmo arrivati a fine anno in una
situazione critica, perché eravamo partiti in ritardo. Proprio
perché si doveva tener conto che in autunno quando le mandrie
scendono dagli alpeggi, il settore agricolo deve fare i piani di
organizzazione, perché le aziende agricole soprattutto quelle
gestite dai giovani, quelle che vogliamo che crescano, devono
sapere se acquistare delle vacche, se venderle, cosa fare della
loro azienda, quanto latte produrre, ma questi sono calcoli che si
fanno prima dell'inizio del periodo di lattazione, e cioè a
ottobre. Ma su tutto il comparto zootecnico non abbiamo ancora
niente, il settore agricolo non è a conoscenza nemmeno di quella
che può essere una bozza della legge sulla zootecnica.
Lei, Assessore, ne ha discusso con l'AREV, con altre
associazioni, con la Coldiretti, però le aziende, chi vive
giornalmente il problema non sa con quali normative dovrà fare i
conti dal 1° gennaio del 2000 e oggi si trova impossibilitato a
fare per la sua azienda un piano programmatorio. Purtroppo io dico
che andremo ancora più in là, perché lei ha ricordato correttamente
che dopo le leggi ci sono i regolamenti da fare, ma i regolamenti
dovranno venire ancora in Consiglio per essere approvati, perché
non tutti i regolamenti possono essere fatti di Giunta; con
l'occasione vogliamo ricordare che si possono fare dei regolamenti
snelli, noi ci crediamo e lotteremo per questo.
La nostra preoccupazione è che arriveremo a febbraio e non
avremo ancora una legge sulla zootecnia in vigore. È per questo che
abbiamo fatto una domanda alla quale lei non ha risposto, e cioè:
la Giunta non intende sia interessante almeno per gli ultimi tre
mesi, ottobre-novembre-dicembre, visto che dal 1° gennaio sarà
impossibile, riaprire la normativa sugli interventi a sostegno
dell'attività zootecnica in merito alla campagna di abbattimento
degli animali improduttivi e a fine carriera? Rispetto a quella
lettera che lei ha mandato agli agricoltori per informare che dal
1° ottobre è finito tutto, non sarebbe bene riaprire le porte per
questi ultimi tre mesi? Questa potrebbe essere un'iniziativa
interessante, che chiediamo alla Giunta eventualmente di prendere
in esame, cioè riaprire perlomeno per questi ultimi tre mesi del
2000 la campagna di abbattimento degli animali improduttivi e a
fine carriera, legge regionale n. 15/91. Spero che l'Assessore
faccia una riflessione su questa proposta, perché se la farà
troverà nel gruppo degli Autonomisti una condivisione piena.
Questa è una richiesta forte che facciamo all'Assessore, oltre a
quella di cercare di abbreviare i tempi d'attesa. Noi ci impegniamo
nelle commissioni o per quello che ci concerne di essere molto
attenti ad aiutare questa celerità, perché la riteniamo
indispensabile per il mondo agricolo valdostano.
Presidente
Sono le 13,04, il Consiglio è sospeso e
riprenderà alle ore 16.
La seduta è tolta.
