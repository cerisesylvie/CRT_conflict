Classificazione
AMBIENTE
Inquinamento



Oggetto del Consiglio n. 4228 del 19 dicembre 2024 - Resoconto
OGGETTO N. 4228/XVI - Interrogazione: "Notizie in merito alla
chiusura temporanea del forno crematorio e alle verifiche
effettuate dall'ARPA".
Bertin (Presidente)
- Punto numero 12. Assessore
Sapinet.
Sapinet (UV)
- Due quesiti della collega. Il primo
quesito: le motivazioni della chiusura temporanea del forno
crematorio e in particolare l'esito delle verifiche effettuate da
ARPA.
Nei giorni 11 e 12 settembre, il Corpo forestale della Valle
d'Aosta, con il supporto tecnico dell'ARPA, ha condotto una visita
ispettiva presso il tempio crematorio del cimitero suburbano di
Aosta, finalizzata al controllo delle emissioni in atmosfera ai
sensi della normativa vigente. Nel corso della visita ispettiva,
sono stati condotti i campionamenti e le misure delle emissioni del
forno crematorio per la verifica del rispetto dei limiti di
emissione.
Al ricevimento degli esiti analitici da parte del laboratorio
analisi, ARPA ha accertato il superamento dei limiti emissivi
stabiliti dall'autorizzazione delle emissioni in atmosfera per i
due inquinanti, ovvero ossidi di azoto e monossido di carbonio. Il
16 ottobre 2024 ne ha dato tempestiva comunicazione all'Assessorato
opere pubbliche e territorio ambiente. Il giorno successivo è stata
disposta da parte del Dipartimento ambiente l'interruzione
dell'esercizio dell'impianto sino al ripristino della corretta
funzionalità.
Il 25 ottobre 2024, APS Aosta Spa ha trasmesso alla struttura
regionale competente una relazione tecnica in cui documentava un
malfunzionamento della scheda di conversione deputata a tradurre i
segnali provenienti dalla sonda di monitoraggio dell'ossigeno nei
fumi di combustione e a inviarlo al sistema di controllo che regola
i parametri del bruciatore del forno.
In seguito a questa risultanza, l'impresa ha avviato un
intervento di manutenzione dell'impianto che risulta essere tuttora
in corso. Si ritiene opportuno rammentare che APS esegue con
regolarità analisi di autocontrollo che vengono periodicamente
trasmesse alla Regione, al Comune di Aosta, all'ARPA e al Corpo
forestale della Valle d'Aosta.
Con il secondo quesito si chiede se corrispondano al vero le
segnalazioni riferite al ritardo nei giorni di cremazione e le
azioni di coordinamento messe in campo dall'Amministrazione per
rispondere a tale situazione. Premesso che quanto richiesto in
questo secondo quesito non rientra nelle competenze del nostro
Assessorato, il Comune di Aosta, che abbiamo interpellato, ci ha
informato che, in ragione della fermata dell'attività del tempio,
APS ha immediatamente affidato a operatori economici specializzati
il servizio sostitutivo di trasporto feretri e ceneri per altri
impianti di cremazione limitrofi, in modo da garantire il servizio
di cremazione e della riconsegna delle ceneri.
A tal fine è stata organizzata la partenza dei feretri dal
tempio di Aosta, in modo tale che i trasporti verso gli altri
impianti limitrofi per la successiva cremazione fossero adeguati
nei tempi e nei numeri. Tale soluzione ha permesso alle famiglie di
non subire un rincaro degli importi dovuti per il servizio.
Si informa infine, sulla base dei dati in possesso
dell'Amministrazione comunale, che la media dei giorni di attesa
fra l'arrivo del defunto presso il tempo crematorio di Aosta e la
successiva cremazione fuori regione è pari a 6/8 giorni.
Questo ovviamente è stato messo in campo in attesa del
ripristino e della riattivazione del forno crematorio di Aosta. In
base ad alcune ricerche che ho fatto e alcune informazioni che ho
acquisito, abbiamo in tutto il Piemonte 14 forni, per cui c'è stata
questa disponibilità e questa collaborazione nei nostri
confronti.
Presidente
- Consigliera Erika Guichardaz.
Guichardaz E. (PCP)
- La tempistica mi sembra quella che
ho evidenziato, nel senso che ho appreso - perché ho fatto anche
una visita ispettiva - che il 16 l'impianto era chiuso; sono andata
il 24 e il 25 le è arrivata la relazione tecnica. Comprendo la
questione degli esiti dei fumi e via dicendo. Quello su cui forse
però bisognerebbe fare attenzione è che, non il suo Assessorato, ma
la Regione ha comunque competenze in materia di polizia mortuaria e
soprattutto rispetto al coordinamento e all'organizzazione dei
servizi mortuari. Quindi sotto questo punto di vista c'è anche una
competenza regionale e glielo dico perché sono andata a leggermi
una mozione presentata in Consiglio comunale ad Aosta e sono
rimasta piuttosto allarmata, perché nelle premesse si dice che il
non funzionamento del forno... comunque, il capo servizio ha
continuato ad accettare salme da imprese funebri, arrivando
addirittura a un accumulo nei magazzini del cimitero - peraltro in
modo, a nostro parere, indecoroso, questa è un'osservazione - pari
a circa 30 salme.
Poi c'è anche un altro pezzo rispetto all'utilizzo dei depositi
in cartone e non in zinco, quindi molto probabilmente non il suo
Assessorato, ma l'Assessorato di chi le sta poco accanto dovrebbe
in qualche modo verificare quanto è avvenuto e quanto sta avvenendo
al forno crematorio, considerato poi il fatto dei numeri che
attualmente ci sono nel forno di Aosta, perché sappiamo bene che la
pratica, questo servizio è ormai richiesto da moltissime persone,
quindi sicuramente la soluzione adottata in qualche modo può
trovare una risposta al servizio, ma molto probabilmente io farei
un'analisi e sicuramente chiederò anche quanto è stato fatto
rispetto alle segnalazioni invece riportate nella mozione del
Consiglio comunale di Aosta, perché credo che quanto hanno rilevato
in quell'altra sede sia piuttosto grave, proprio rispetto alla
polizia mortuaria di cui la Regione è competente.
