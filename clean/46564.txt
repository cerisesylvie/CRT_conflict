Classificazione
ISTRUZIONE PUBBLICA



Oggetto del Consiglio n. 2972 del 22 novembre 2023 - Resoconto
OGGETTO N. 2972/XVI - Interpellanza: "Interventi finalizzati
a fronteggiare il fenomeno della dispersione scolastica in Valle
d'Aosta".
Bertin (Presidente) -
Riprendiamo i lavori, mi dicono che
il Consigliere Manfrin è assente, pertanto passiamo al punto
successivo, vale a dire il punto n. 42.
Consigliere Restano, a lei la parola.
Restano (GM) -
Con quest'interpellanza interroghiamo
l'Assessore perché il 19, il 20 di ottobre e i giorni seguenti, sui
quotidiani locali e su quelli di settore del tipo "Orizzonte
scuola" - o cito la "Prima linea.it" per non citarne altri - si è
parlato dei bocciati nella scuola valdostana, in particolar modo
nelle scuole superiori. Così si esprimevano: "I tassi di bocciatura
nelle scuole superiori sono i più elevati rispetto a quelli
nazionali in tutti i percorsi di studio, soprattutto nel primo
biennio".
Si parla inoltre di "Disomogeneità e di particolari criticità
che si rilevano negli istituti tecnici, le cui percentuali di non
ammessi a giugno è del 13,3% e raggiunge anche il 18,5% dopo gli
esami di riparazione a settembre".
In generale per gli studenti della scuola secondaria della Valle
d'Aosta, rispetto alle scuole delle altre regioni, la percentuale
dei non ammessi è del 9,7% rispetto al 6,2% a livello
nazionale.
In proposito è già stato interpellato anche lei, Assessore, che
ha rilevato un dato in contraddizione con quanto appena espresso
che riguarda le prove Invalsi, dove gli studenti valdostani,
specialmente nelle classi quinte superiori, hanno superato sia la
media macro-regionale che nazionale. Questo, per quanto mi riguarda
- e ammetto di non essere un esperto del settore - desta alcune
perplessità, ma ha lasciato perplesse anche altre persone,
soprattutto se si va a guardare il tasso di dispersione scolastica,
che raggiunge una percentuale del 13,3%.
Questo tasso di dispersione scolastica crediamo che abbia inciso
sul numero di bocciature e quindi che vada a influire
sull'autostima dei ragazzi, così come è indicato negli articoli che
ho appena richiamato.
Assessore, noi l'interpelliamo per sapere cosa sia stato fatto
nel corso degli anni passati per limitare la dispersione
scolastica, cosa si stia facendo e cosa si intenda fare a breve e a
lungo termine, come si spieghi un numero di alunni bocciato doppio
rispetto alla media italiana e a cosa si intenda fare per
rimediare.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
. Innanzitutto vorrei sottolineare
che, per quanto riguarda questo tema più volte trattato in
Consiglio regionale, è stato precisato che la dispersione è un
fenomeno complesso, causato da diversi fattori di tipo soggettivo,
interni al mondo scolastico, anche legati al mercato del lavoro, ai
cambiamenti delle strutture sociali e culturali e all'andamento
demografico.
Per contrastare la dispersione, occorre lavorare su più fronti,
in particolare sul tema dell'orientamento, sulla consapevolezza
degli studenti, sulla responsabilità dei genitori, sulle decisioni
e sulle strategie di dati messi in campo dai Consigli di classe
nell'ambito dell'autonomia delle istituzioni scolastiche e delle
diverse iniziative proposte dall'Amministrazione regionale, tenendo
conto del contesto culturale di riferimento che deve essere sempre
stimolante, aperto, attivo e aggiornato per tutti i componenti
della nostra società.
Dal 2018 sette istituzioni scolastiche valdostane sono state
coinvolte nel progetto "Primo" - realizzato con fondi dell'Unione
Europea, Interreg Francia-Italia, programma Alcotrà 14-20 - dalla
durata quadriennale, che si è concluso nel 2022.
La Sovrintendenza agli studi, congiuntamente alla
Provence-Alpes-Côte-d'Azur, ha progettato un sistema di azioni di
prevenzione dell'abbandono degli studi a partire dalle esperienze
consolidate nei territori e sperimentandone di nuove.
Il progetto si è sviluppato lungo tre linee d'azione:
l'individuazione e l'accompagnamento degli studenti a rischio; le
alleanze educative tra sistemi, quindi scuola-impresa e
scuola-terzo settore; i percorsi per la perseveranza e la riuscita
scolastica, basati su orientamento, utilizzo di laboratori di arti
performative, teatro e musica, l'attivazione di percorsi di
alternanza scuola-lavoro sperimentali e di scambi
d'informazione.
L'approccio multidimensionale, reso possibile da partnership
multisettoriali, raccoglie istituzioni ed enti nel settore
dell'istruzione, delle politiche sociali e della cooperazione
transfrontaliera, attraverso scambi di prassi e formazione
congiunta d'insegnanti e formatori.
Il progetto ha coinvolto 500 studenti e le loro famiglie e ha
formato 150, tra insegnanti e professionisti, producendo linee
guida, kit didattici e buone pratiche che consentiranno già nel
breve periodo ai docenti di trasferire questi risultati nel loro
contesto, promuovendo così il miglioramento delle politiche e la
loro sostenibilità nel tempo.
Per quanto riguarda il medio e lungo termine, un punto su cui si
sta lavorando è quello relativo alla formazione dei docenti,
concentrandosi in particolare su quella obbligatoria relativa
all'anno di prova.
In un'ottica di prevenzione e contrasto alla dispersione, sono
stati previsti specifici laboratori inerenti alla personalizzazione
dei percorsi formativi, la cui attivazione è finalizzata alla
promozione del benessere della motivazione degli studenti,
attraverso l'utilizzo di nuovi orientamenti metodologici.
Occorre infine ricordare che le istituzioni scolastiche, in
particolare quelle secondarie, stanno mettendo in atto tutta una
serie di azioni legate ai finanziamenti del PNRR, il cui obiettivo
principale è realizzare un sistema educativo, innovativo e
inclusivo, volto a garantire il diritto allo studio e a potenziare
in particolare le competenze linguistiche digitali nonché le soft
skill, indispensabili per cogliere sfide del futuro, superando ogni
tipo di disparità e contrastando la dispersione scolastica, la
povertà educativa e i divari territoriali.
In particolare si evidenziano le azioni di orientamento, di
tutoring, di mentoring a favore degli studi e quelle di formazione
a favore del personale scolastico.
Alla domanda n. 2, "Come si spiega un numero di alunni bocciati
doppio rispetto alla media italiana": in generale nella scuola
secondaria i risultati degli scrutini e quelli delle prove Invalsi,
appaiono almeno in parte contrastanti, visto che nelle rilevazioni
nazionali gli studenti valdostani ottengono risultati sempre ben al
di sopra di quelli nazionali superiori o in linea con il Nord
Ovest.
A questo punto fornisco alcune precisazioni della SREV, che è la
struttura regionale per la valutazione del sistema scolastico della
Valle d'Aosta: i risultati Invalsi sono riferiti a classi campione
e non a tutte le classi. Per quanto riguarda i licei, i dati degli
scrutini considerano tutti i tipi di licei in un'unica categoria,
mentre per Invalsi già da alcuni anni vi è la seguente
suddivisione: "italiano e inglese": licei classici, scientifici e
linguistici e "Altri licei", "matematica": licei
scientifici
e "Altri licei".
La categoria "Altri licei" ha avuto nelle prove Invalsi del 2022
risultati non particolarmente brillanti, sia rispetto all'anno
precedente, sia rispetto ai dati nazionali e macroregionali.
Istituti professionali, al contrario, ottengono risultati
relativamente positivi rispetto alle aree territoriali
considerate.
Tuttavia il fatto che ci siano in Valle d'Aosta tassi di
ripetenza così elevati, soprattutto nel biennio delle superiori,
che vanno a incidere sull'abbandono del percorso formativo, la
cosiddetta dispersione esplicita, è dovuto sia a scelte di scuole
superiori fatte in modo poco consapevole e spesso non rispondenti
alle attitudini e alle competenze dei ragazzi, sia a un sistema di
valutazione che tende a concentrarsi in modo prioritario sulla
valutazione sommativa, dedicando probabilmente poco spazio alla
valutazione diagnostica e formativa.
Ricordo infine che in Valle d'Aosta è attiva la rete
dell'orientamento che comprende quasi tutte le scuole secondarie di
primo e di secondo grado della regione, che si pone come obiettivo
principale quello di favorire le attività di organizzazione di
stand, di porte aperte, di percorsi e di workshop di orientamento
degli studenti in uscita dalla scuola secondaria di primo e di
secondo grado.
Oltre alle iniziative di tipo informativo rivolte a studenti e
famiglie, si cercherà di potenziare anche quelle formative
laboratoriali, in modo da garantire una transizione più possibile
consapevole dal primo e dal secondo ciclo d'istruzione.
Tutte queste iniziative sono programmate in una logica di
sistema che trova riconoscimento nel protocollo siglato con il
dipartimento Politiche del lavoro e della formazione, in
collaborazione con l'Università della Valle d'Aosta, in modo da
favorire una sinergia efficace d'interventi.
Presidente -
Per la replica, Consigliere Restano.
Restano (GM) -
Preliminarmente le chiedo se gentilmente
vuole fornirmi la risposta perché ho avuto qualche difficoltà a
seguire la sua lettura.
Sicuramente i fattori che incidono sulla dispersione scolastica
sono numerosi. Io rimango al dato rilevato e le pongo una domanda:
vorrei sapere - quando avrà tempo di darmi la risposta - se le
scuole paritarie hanno lo stesso numero di bocciati e lamentano lo
stesso tasso di dispersione. Se è possibile approfondire questo
dato, perché sarebbe interessante per poi avviare un confronto in
Commissione con lei e con gli addetti.
Prendo atto che la risposta che lei mi ha fornito segue
ovviamente, credo, la linea di risposta che ha fornito il
Sovrintendente agli studi sugli articoli.
Per ora mi ritengo soddisfatto della risposta ma mi riservo di
approfondire la questione.
Presidente -
Sono le ore 19:55, credo che sia inutile
iniziare un altro punto all'ordine del giorno, pertanto i lavori
del Consiglio della giornata di oggi si concludono. Il Consiglio
riprende domani.
---
La seduta termina alle ore 19:56.
