Classificazione
LAVORO
Politica del lavoro
TURISMO E INDUSTRIA ALBERGHIERA
Contributi, incentivi



Oggetto del Consiglio n. 3209 del 9 gennaio 2008 - Resoconto
OGGETTO N. 3209/XII - Interpellanza: "Diniego ad una
richiesta di contributo per avvio d'attività di impresa nell'ambito
del Piano di politica del lavoro".
Interpellanza
Premesso che:
- la legge regionale 31 marzo 2003, n. 7 recante Disposizioni
in materia di politiche regionali del lavoro, di formazione
professionale e di riorganizzazione dei servizi per l'impiego
stabilisce che "la formazione professionale può essere finalizzata
al lavoro autonomo, singolo o associato, al lavoro nelle
cooperative e alla creazione di impresa" (articolo 11);
- il Piano di politica del lavoro per il triennio 2004-2006
approvato dal Consiglio regionale (DCR n. 666/XII del 9 giugno
2004) prevede azioni di sostegno alla creazione di nuove imprese e
di nuova occupazione mediante la formazione e l'incentivazione al
lavoro non dipendente (macrobiettivo 3, paragrafo 1, punto
2);
- con provvedimento dirigenziale n. 1973 del 18 maggio 2007,
l'Agenzia regionale del Lavoro ha respinto una richiesta di
contributo per avvio di attività d'impresa inoltrata da una neo
imprenditrice che ha presentato regolarmente un progetto aziendale,
ha frequentato il corso base obbligatorio ed è titolare di partita
IVA;
ciò premesso, i sottoscritti Consiglieri regionali
Interpellano
il Presidente della Regione e/o l'Assessore delegato per
sapere
1) se è a conoscenza di tale vicenda;
2) se ritiene sostenibili le motivazioni contrarie addotte
dal Nucleo di Valutazione poste alla base del provvedimento di
reiezione dell'Agenzia del Lavoro;
3) se intende disporre il riesame della richiesta di cui in
Premessa.
F.to: Tibaldi - Frassy - Lattanzi - Ottoz
Presidente
- La parola al Vicepresidente Tibaldi.
Tibaldi (CdL)
- Pensavo che rispondesse l'Assessore La
Torre, visto che teoricamente aveva determinate deleghe... va bene,
Presidente, ascolteremo la sua risposta.
L'interpellanza evidenzia il problema già nella premessa. Se la
politica del lavoro e lo sviluppo sono un "atout" del programma di
maggioranza da tenere in particolare considerazione,
l'interpellanza evidenzia uno scivolone, dove - benché la legge
regionale n. 7 del 2003 preveda che la formazione professionale
possa essere finalizzata anche al lavoro autonomo, al lavoro nelle
cooperative, alla creazione di impresa e questa legge regionale
abbia avuto applicazione anche con un piano di politica del lavoro
per il triennio 2004-2006, che per altro è stato prorogato per il
2007 e per questa prima parte del 2008, con azioni di sostegno alla
creazione di nuove imprese e di nuova occupazione - l'esempio
riportato in interpellanza evidenzia un provvedimento di diniego. A
nostro avviso - poi sentiremo la voce autorevole del Presidente -
non ci sono i presupposti di questo diniego, perché si tratta di
una vera e propria attività di impresa che è stata avviata da una
persona, in questo caso da una donna, che ha messo insieme tutti i
fattori produttivi acquistando i beni strumentali, pagando le
pigioni per la locazione degli uffici, le cosiddette "spese fisse",
è titolare di partita IVA, è iscritta al Registro imprese. Il
nucleo di valutazione dell'Agenzia del lavoro, che ha fatto la
valutazione, ha escluso tale progetto, perché non prefigura le
autonomie gestionali tipiche della figura dell'imprenditore, fino a
quando la proponente non acquisirà la licenza di "tour operator" o
di agenzia viaggi. La proponente in questione opera in regime di
"franchising", che è un'attività di impresa a tutti gli effetti,
giuridicamente, fiscalmente e anche sotto il profilo legislativo
della Regione Valle d'Aosta.
Questo nuovo accoglimento ha suscitato la legittima
preoccupazione della proponente. Sappiamo che gli uffici competenti
sono stati informati di questa situazione, vorremmo sapere se il
Presidente è a conoscenza di tale vicenda, se ha potuto
approfondire le motivazioni che abbiamo scritto nell'interpellanza,
se ritiene sostenibili le motivazioni contrarie addotte dal nucleo
di valutazione e se intende disporre il riesame della richiesta,
anche perché a nostro avviso questa richiesta avrebbe tutti i
requisiti per poter essere accolta.
A lei la risposta, Presidente.
Presidente
- La parola al Presidente della Regione,
Caveri.
Caveri (UV)
- Non conoscevo questo caso, non essendo mia
abitudine entrare nel merito dei processi di valutazione che
prevedono il rispetto di un iter rigoroso e sono affidati a figure
tecniche di comprovata professionalità, quindi ho acquisito
informazioni solo sulla base della sua interpellanza.
In effetti, nel Piano di politica del lavoro c'è questa azione
di politica attiva come sostegno alla creazione di nuova
occupazione, mediante la formazione e l'incentivazione al lavoro
non dipendente. C'è uno sportello all'Agenzia del lavoro per
l'accoglienza e la consulenza gratuita alle persone disoccupate che
intendano avviare un'attività in proprio: l'ufficio prevede
l'erogazione di servizi informativi e orientativi sulle opportunità
e i vincoli relativi alla creazione di impresa e sottopone a una
prima diagnosi l'idea imprenditoriale proposta. Dopo questo primo
momento informativo si accede ai servizi specialistici che
consistono in attività di formazione e consulenza, anche
individualizzata, per giungere alla definizione del progetto di
impresa.
Normalmente gli aspiranti imprenditori si rendono conto, al
termine di questo iter, se esiste oppure no la fattibilità della
loro idea di impresa, ossia chi segue il percorso ha in genere modo
di valutare i rischi che corre e l'impegno professionale ed
economico che deve essere messo in campo per la riuscita.
Contestualmente valutano l'opportunità di avviare l'impresa e
richiedere l'ammissione alla fase di valutazione tecnica del
proprio progetto, per ottenere il contributo economico. Il progetto
di impresa viene sottoposto alla valutazione di una commissione
tecnica composta da soggetti esterni: solo il parere positivo del
progetto di impresa, espresso da parte loro e ratificato dal
Consiglio per le politiche del lavoro, permette di accedere al
contributo regionale e al servizio di tutoraggio, per sostenere
l'imprenditore nella realizzazione degli obiettivi previsti dal
progetto iniziale, per risolvere le eventuali criticità.
Il parere negativo espresso dal nucleo di valutazione e
ratificato dal Consiglio è insostenibile, in quanto dal progetto
aziendale preso in esame, nonché dall'analisi della documentazione
fornita ad integrazione di questo progetto, è emerso come il
proponente non fosse titolare dell'attività, non possedendo i
requisiti professionali e quindi le autorizzazioni previste e
necessarie per l'esercizio della specifica attività. L'attività
presentata è, come risulta da visura camerale, un'unità locale di
impresa avente sede fuori Valle. Tecnicamente si sarebbe creata una
situazione tale per cui l'Amministrazione avrebbe finanziato un
ampliamento di attività di un'impresa esistente non previsto dalla
normativa in oggetto e non la creazione di una nuova impresa da
parte di un soggetto disoccupato, ciò che costituisce l'obiettivo
della misura di cui al citato Piano di politica del lavoro.
Per quel che concerne il riesame della richiesta, il dirigente
della struttura che ha emanato l'atto ritiene che non siano
ravvisabili ragioni ai sensi e per gli effetti di cui al capo 4bis
della legge n. 241/1990, che possano motivare il riesame di questa
pratica.
Presidente
- La parola al Vicepresidente Tibaldi.
Tibaldi (CdL)
- Vede, Presidente, normalmente è anche
spiacevole venir qui e individuare qualche caso specifico e
sottoporlo all'attenzione del Consiglio, ma se lo abbiamo fatto è
perché abbiamo, sulla base della nostra istruttoria, ravvisato che
ce ne fossero i presupposti. Oggi la sua risposta preconfezionata
dall'ufficio - ufficio nei confronti del quale, come anche della
dirigente, abbiamo la massima stima e rispetto professionale -
ripercorre pedissequamente la valutazione del nucleo di
valutazione. Vorrei farle notare che, nel Piano di politica del
lavoro al macrobiettivo n. 3 paragrafo 1 punto n. 2, ci sono delle
istruzioni precise che avete adottato con deliberazione di Giunta e
che sono state approvate con deliberazione consiliare, per cui sono
ammissibili le iniziative imprenditoriali che hanno determinati
requisiti. Io elencherei brevemente questi requisiti, perché sono
quattro.
Sono beneficiari delle agevolazioni i soggetti residenti in
Valle d'Aosta, che al momento dell'inoltro della richiesta di
contributo risultino disoccupati - ed era il caso di questa persona
- non essere iscritti o attivi al Registro delle imprese, non aver
cessato attività di impresa analoghe a quella che intendono avviare
nei sei mesi precedenti la presentazione della domanda di
ammissione a contributo, non essere a nessun titolo appartenenti a
società attive nel settore della nuova iniziativa. Non è scritto
che devono essere titolari di attività di impresa in via
principale. L'attività di impresa può essere esercitata anche con
unità locali come in questo caso, e il "franchising" è una delle
attività esercitate anche nella nostra regione. Una persona che da
uno "status" di disoccupazione riesce ad intraprendere un'attività
autonoma in un mercato come quello valdostano, penso che vada presa
in considerazione, non fermata, anche perché gli uffici nel momento
in cui hanno acquisito la richiesta di questa persona l'hanno
iscritta al corso base alla creazione di impresa, che prevede una
frequenza obbligatoria, l'hanno resa edotta degli impegni che
doveva portare avanti, e lei ha osservato gli impegni previsti.
Mi sembra strano che lo sportello dell'Agenzia del lavoro dia
questa informazione preventiva con una serie di adempimenti da
osservare, il richiedente osserva puntualmente questi impegni,
frequenta il corso con un dispendio di energie e di tempo, e alla
fine gli dicono: "no, ci spiace, non sei titolare di licenza
autonoma e di conseguenza, anche se hai la partita IVA e sei
iscritto al Registro delle imprese, non hai diritto di percepire i
benefici della legge".
Presidente, mi sembra che la sua risposta oggi sia una lettura
asettica di quanto le hanno predisposto gli uffici e non ci sia la
volontà di approfondire un problema che si è manifestato anche in
altri casi. Oggi glielo abbiamo proposto con questo esempio
specifico, ma sta di fatto che è una negazione di un'iniziativa
privata che, sulla base delle leggi vigenti del Piano di politica
del lavoro approvato, avrebbe diritto di essere preso in
considerazione.
Ci spiace di questo, anche perché più volte avevamo segnalato
che le politiche del lavoro passano spesso in sordina. Abbiamo un
Consigliere di maggioranza che è delegato a questa materia: ci
piacerebbe prendesse nota di questo caso come di casi analoghi. Con
tutto il rispetto che possiamo manifestare per gli uffici
competenti, credo che qui vi sia una carenza di attenzione
politica. Ci dispiace che questa carenza di attenzione politica
sussista nel momento in cui lei dice di avere le deleghe piene in
politica del lavoro, il Consigliere Marco Viérin ha altre deleghe
specifiche e l'Assessore La Torre pare non voler prendere in
considerazione la questione.
Il problema sussiste e credo che una direttiva più puntuale
debba essere emanata dalla Giunta per affrontare temi come questi.
Oggi il commercio e il turismo si esplicano soprattutto attraverso
il modello del "franchising": non è più come una volta che c'era il
negozietto locale, il sistema si è evoluto. Se il macrobiettivo che
non prevede paletti di questo tipo viene interpretato in forma così
restrittiva per chi intraprende attività di impresa, nella
fattispecie è una donna - quindi anche l'imprenditorialità
femminile potrebbe essere guardata con più attenzione - credo che
la Regione non dia un buon esempio dell'incentivazione da dare a
chi oggi ha coraggio di intraprendere.
Presidente, le chiederei di non "fare orecchie da mercante", ma
di mettere la testa su questo problema che lei forse giudica
secondario, ma per chi intraprende un'attività del genere è di
capitale importanza.
