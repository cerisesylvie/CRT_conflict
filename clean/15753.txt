Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 2056 del 24 luglio 1996 - Resoconto
SEDUTA POMERIDIANA DEL 24 LUGLIO 1996
OGGETTO N. 2056/X Ratifica della deliberazione n. 3131, in data
12 luglio 1996, adottata dalla Giunta regionale in via
d'urgenza.
Oggetto n. 3131 in data 12 luglio 1996: Approvazione dello
schema di convenzione relativo all'insediamento in immobile di
proprietà regionale sito in Pont-Saint-Martin delle società
Zincocelere S.r.l. e Nord Elettronica S.r.l. e conferimento di
incarico di finanziamento a Finaosta S.p.A. (ai sensi dell'articolo
5 della legge regionale 28 giugno 1982, n. 16).
Presidente Nella seduta antimeridiana abbiamo avuto quattro
iscrizioni d'urgenza, fra le quali c'era una ratifica di
deliberazione adottata dalla Giunta, che era rimasta in sospeso
perché avevamo chiuso i lavori con le ratifiche iscritte all'ordine
del giorno e l'altra ulteriore presentata con l'ordine del giorno
suppletivo. Pertanto partiremo dalla delibera n. 3131 in data 12
luglio 1996.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Il 16 aprile di quest'anno avevamo avuto da
parte del responsabile europeo della Conner la comunicazione
dell'intenzione della società Sea Gate di chiudere l'attività entro
fine giugno.
L'11 luglio abbiamo, in un incontro con i Capigruppo prima, e
con le Organizzazioni sindacali poi, e in seguito con le maestranze
della Conner, potuto annunciare una soluzione a questo grave
problema occupazionale che aveva investito la nostra regione, la
Bassa Valle in particolare.
Oggi il Consiglio è chiamato a ratificare uno schema di
convenzione per l'insediamento nello stabilimento ex Conner
dell'attività produttiva della società Zincocelere.
La società Zincocelere opera nel settore dei circuiti stampati
dal 1960 ed ha più di 60 anni di storia; in precedenza lavorava per
la produzione di lastre di zinco che servivano per la stampa dei
giornali. Nel dicembre '95 la società è stata acquisita attraverso
un'operazione di management buy out da parte di un gruppo di
dirigenti della stessa società e di due banche internazionali, che
hanno ritenuto valida l'azienda, valido il management e
interessante il business costituito dall'attività di questa
società.
La società opera nel settore dei circuiti stampati, producendo
circuiti stampati da due strati fino a 22, quindi multistrati. Il
fatturato della società è stato nel '94 di 103 miliardi, con 9
miliardi di utili, nel '95 di 147 con 16 miliardi di utili, nel '96
vi è stata una ulteriore crescita di circa il 25 percento per cui è
atteso un fatturato di 180 miliardi, di cui 20 di utili.
Il 70 percento delle produzioni sono vendute sul mercato europeo
al di fuori del mercato nazionale e si tratta di un mercato in
particolare sviluppo. Nel '95 questo mercato ha le dimensioni di
circa 3,6 miliardi di dollari ed è attesa per gli anni dal '96 al
duemila una crescita media ulteriore del 35 percento, che porterà
questo mercato intorno ai 5 miliardi di dollari.
La crescita è particolarmente forte nel settore della telefonia,
dove si attende una crescita del 50 percento, nel settore dell'auto
per le applicazioni nella iniezione elettronica, negli airbag e
nell'ABS (crescita attesa del 9 percento annuo) e nel settore
dell'information technology, dove è attesa sul mercato europeo una
crescita del 20 percento annuo.
Il settore ha numerose aziende che operano, però solo 25 hanno
un fatturato superiore ai 30 miliardi, la Zincocelere si situa con
ordini di grandezza di fatturato confrontabile nelle prime 7
aziende e per posizione competitiva nelle prime 4.
La competitività dell'azienda è sia sul fronte dei prezzi, sia
dal punto di vista della solidità finanziaria, sia dal punto di
vista della qualità, vale a dire del numero dei pezzi per milione
di pezzi non ritenuti validi, sia nella celerità dei servizi (anche
per far rispetto al nome). Oltre alla crescita molto rapida del
fatturato, oltre a queste caratteristiche riscontrate in analisi
tecniche da parte di Finaosta, l'azienda denota un vantaggio
competitivo nella sua capacità di progettazione di circuiti
stampati specifici al servizio di richieste da parte delle imprese
per i telefonini, per le automobili, per l'informatica.
Qual è stata la ragione per cui l'azienda ha presentato
richiesta di localizzazione in Pont-Saint-Martin? Lo stabilimento
ex Conner dispone di camere bianche di alta qualità, che possono
risultare utili per la produzione di multistrati che nelle normali
aziende che producono circuiti stampati non è possibile produrre,
che solo con l'utilizzazione di camere bianche possono essere
portati a termine.
Il piano 1996-2000 di sviluppo dell'azienda prevede utili
crescenti negli anni da 6 miliardi a 34 miliardi prima del calcolo
delle tasse. Simulazioni fatte da Finaosta su questo piano, anche
in condizioni di tassi di sviluppo di crescita del mercato
inferiori, danno comunque segnali positivi di utili che permangono,
anche se in quantità più ridotte, da 6 miliardi nel '96 a 26 nel
2000. C'è quindi da parte di Finaosta, come è anche stato
illustrato in modo diffuso in IV Commissione, un parere
complessivamente positivo, tenuto conto dei punti di forza e dei
rischi che sempre esistono sul mercato, sia sulla solidità
finanziaria dell'azienda, sia sulle prospettive del mercato, sia
sul piano di sviluppo aziendale dei prossimi cinque anni.
La nostra convenzione prevede che la società Zincocelere,
attraverso una società controllata che si chiama Nordelettronica,
che entro fine agosto di quest'anno trasferirà la sede locale,
fiscale e legale in Valle d'Aosta, possa avviare le operazioni che
iniziare le attività a partire dal 1° gennaio 1997.
Successivamente, la società Nordelettronica, che opererà in Valle
d'Aosta, entro il 31 dicembre 1998 si fonderà con la società madre
Zincocelere e l'intero gruppo e tutto ciò che riguarda la parte
fiscale per il suo personale trasferirà la sede legale e fiscale in
Valle d'Aosta.
Quali sono le condizioni previste dalla convenzione? La
convenzione prevede che lo stabilimento ex Conner sia affittato per
dieci anni, a partire dal 1° gennaio 1997, ad un canone di 480
milioni complessivi per anno (il 3,5 percento del valore di mercato
dell'immobile stimato dai nostri uffici), che riguarda il
seminterrato e il piano terreno, mentre il primo piano verrà
destinato alla Orel, che è attualmente dislocata sui tre piani in
verticale e che occuperà quindi il primo piano rialzato che
corrisponde a circa il 10 percento della superficie.
La convenzione prevede ancora che vengano effettuati lavori di
adattamento degli impianti fissi alla nuova attività produttiva per
4,1 miliardi; su questo investimento che verrà fatto da parte
dell'azienda verrà riconosciuto un contributo del 40 percento per
un totale di 1,640 miliardi. I lavori riguardano gli impianti fissi
per adeguarli alle particolarità della produzione e alle norme
previste dal decreto n. 626 sulla sicurezza sui luoghi di lavoro.
In particolare, sono previsti lavori per ciò che riguarda la
depurazione, l'abbattimento di fumi e polveri, opere edili e
ulteriori lavori di adeguamento degli impianti idrici, per un
complesso di 4,1 miliardi.
La società potrà ancora usufruire di mutui per 22 miliardi per
la collocazione nello stabilimento degli impianti di produzione, su
un complesso di investimenti di 33 miliardi quindi verranno
riconosciuti alla società mutui fino a 22 miliardi di lire, che
saranno restituiti ad un tasso pari al 50 percento del tasso
fissato dal Ministero dell'industria. Tasso che proprio nella
giornata di ieri ha subito una riduzione dello 0,75 percento.
Sono poi previsti corsi di formazione professionale sull'arco
dei 4 anni per un totale massimo di 6 miliardi di lire con una
partecipazione pubblica massima dell'80 percento. É poi previsto
che si estenda la legge n. 84, che riguarda la ricerca e lo
sviluppo per le piccole e medie imprese, che consente di erogare
alle piccole e medie imprese contributi per ricerca e sviluppo fino
ad un massimo di 300 milioni all'anno per 5 anni.
Quali sono gli impegni della società? La società si impegna ad
occupare 150 persone entro il 1997, 200 entro il 1998, 225 entro il
1999, 250 entro il 2000. Questi lavoratori saranno prioritariamente
scelti fra i lavoratori in cassaintegrazione e in mobilità di
Pont-Saint-Martin e dei comuni limitrofi con una percentuale del 20
percento, che potrà essere destinata a lavoratori non residenti che
abbiano la specializzazione richiesta dall'azienda, che in
particolare ha bisogno di personale che sa operare nelle camere
bianche e quindi di personale che ha riferimento con l'attività
della ex Conner.
La convenzione prevede rispetto a convenzioni precedenti alcune
novità, soprattutto per ciò che riguarda impegni e possibilità di
contenziosi. É prevista la possibilità di risoluzione della
convenzione qualora l'azienda non rispetti l'impegno di pagare
l'affitto, qualora l'azienda non proceda ad assicurare gli
immobili, non inizi l'attività entro la data ultima consentita, non
trasferisca la sede legale e fiscale della società controllante in
Valle d'Aosta. É prevista anche una risoluzione del contratto,
qualora si scenda sotto una percentuale del 70 percento
nell'assunzione del personale; in caso di percentuale superiore al
70 percento ma non corrispondente ai numeri concordati nella
convenzione, si tratterà di rivedere la convenzione.
Se non vengono rispettati gli impegni, è previsto il recupero
sia del contributo del 40 percento che viene attribuito per i
lavori da compiere, sia i contributi eventualmente concessi per la
ricerca e per la formazione professionale.
Nella convenzione è anche presente un riferimento a possibilità
di contenzioso con arbitrato presso il foro di Aosta che, una volta
costituito il collegio, decida entro 90 giorni per consentire di
risolvere in fretta le controversie senza attendere i tempi lunghi
delle cause civili.
Complessivamente, si tratta di una convenzione che risolve in
tempi rapidi, perché si prevede che già entro l'anno un certo
numero di lavoratori possa essere occupato, un problema sociale che
si era manifestato con l'improvvisa decisione della Sea Gate, che
consente di utilizzare uno stabilimento con apparecchiature e
impianti delicati che, se non utilizzati per tempo, potrebbero
subire deterioramento, che consente anche di dimostrare come con
tutte le difficoltà presenti e con tutti i problemi aperti comunque
in questa regione ci sia ancora la possibilità di intervenire per
risolvere problemi di occupazione e per contribuire al mantenimento
di livelli industriali indispensabili in una società che voglia
avere una economia distribuita ed equilibrata.
Presidente É aperta la discussione generale.
Ha chiesto la parola il Consigliere Tibaldi.
Tibaldi (Ind) Sollevo subito una questione di procedura. La
convenzione che oggi siamo chiamati ad esaminare in Consiglio
regionale ci è stata proposta - uso questo eufemismo - in tempi
iperaccelerati in IV Commissione ieri ed oggi arriva in Consiglio,
lasciando poco spazio e poco tempo ai consiglieri e della IV
Commissione e dell'intero Consiglio regionale di affrontare con
maggior cognizione di causa quella che è una vicenda che, stando
alle parole dell'Assessore che ha concluso adesso il suo
intervento, dovrebbe risolversi in tempi rapidi. La fretta non è
sempre la soluzione ideale per trovare uno sbocco a quelli che sono
i problemi nel settore economico e nel settore industriale, che in
Valle d'Aosta e soprattutto in Bassa Valle sappiamo sta affrontando
periodi di crisi particolare.
Purtroppo però con questa accelerazione procedurale e improvvisa
si impedisce ai consiglieri di arrivare qui in aula supportando
determinate argomentazioni a sufficienza, e si devono raccogliere e
spesso si arriva a raccogliere informazioni a destra e a manca in
maniera un po' rabberciata.
Tuttavia di cose da dire su questa vicenda e su questa
convenzione che oggi ci viene proposta ce ne sono, e già ieri penso
che con l'audizione che abbiamo avuto insieme ai rappresentanti di
Finaosta, in particolare al Presidente e ad un dirigente, sono
emerse nonostante le tinte rosse con cui questa operazione ci è
stata dipinta perplessità ed anche dei dubbi. Cercherò di
affrontarle in maniera sintetica, anche per lasciare spazio a chi -
come me - ha da fare le proprie considerazioni su questa
operazione.
Un'operazione che è tesa a porre rimedio a quel vuoto
imprenditoriale e nel contempo anche occupazionale, che si è creato
con la chiusura improvvisa dello stabilimento Conner di
Pont-Saint-Martin; evento, questo, che - come più volte ho detto,
ma non sono stata l'unica voce - era comunque prevedibile e forse
addirittura previsto da qualcuno.
Le mie affermazioni sono state confermate anche dallo stesso
Presidente di Finaosta ieri in IV Commissione, il quale ha ammesso
che i contatti con la Zincocelere erano già avviati da alcuni mesi,
per cui l'Amministrazione regionale e la sua società finanziaria
avevano previsto il declino rapido della Conner e la sua
conseguente chiusura.
Questa convenzione, nonostante quanto abbia detto l'Assessore,
non mi sembra presenti elementi di sostanziale novità rispetto al
passato. É una convenzione che, a parte qualche clausola di
salvaguardia per la Regione, è ispirata alla solita filosofia della
consegna "chiavi in mano" di uno stabilimento ad un imprenditore e
soprattutto dell'ampio supporto finanziario ed economico che allo
stesso in questo caso viene elargito.
Si tratta di un management buy out, come ha detto l'Assessore,
sostanzialmente di un gruppo di dirigenti che fino a qualche mese
fa erano alle dipendenze dell'ing. De Benedetti e che poi si sono
organizzati in forma autonoma, creando questa società ed avendo
delle garanzie sulle commesse da parte di Olivetti. Il primo punto
sul quale conviene fare una piccola considerazione è la presenza
dell'Olivetti.
La società è gravitata - fino alla fine del '95 ieri ci è stato
detto, fino al febbraio '96 ci dice il "Sole 24Ore" di giovedì 18
luglio - in quella galassia che è l'Olivetti, che ora è nelle mani
dell'amministratore delegato Caio, il quale sta portando avanti
quel processo di razionalizzazione di tutta la nebolosa
olivettiana, senza badare troppo ai tipi di dismissioni e
soprattutto ai tagli occupazionali. Dismissioni che hanno già
ferito la Valle d'Aosta nel '93 quando De Benedetti lasciò la joint
venture con la Conner, perché l'addio di De Benedetti era il
preludio di quello che è stato poi il tracollo della società
Conner.
Come si presenta ora questa società? Se uno si fermasse a quelle
che sono state le informazioni dateci ieri in IV Commissione, ben
rilegate, munite di grafici, di statistiche, soprattutto di piani
di sviluppo che promettono bene, non resterebbe da dire che la
società sembra essere ad un buon livello nell'ambito del
mercato.
In realtà penso che ieri, a parte alcune considerazioni
affrettate, ci siano state omesse delle informazioni, che comunque
siamo riusciti a reperire.
La prima informazione, che era stata anche smentita, era che
Zincocelere sbarca in Valle d'Aosta senza pregiudizio alcuno nei
confronti dello stabilimento di Cavaglià. Non è assolutamente vero,
perché l'insediamento di Cavaglià ha già subito recentemente un
taglio occupazionale di 40 persone e sono previsti ulteriori tagli
fino a 95 unità, anche se Zincocelere ha confermato che 15 di
queste 95 unità non verranno espulse dal processo produttivo.
In un certo senso allo "sbarco" di Zincocelere in Valle d'Aosta
corrisponde un prosciugamento occupazionale nel Biellese, e un
conseguente innesto di occupazione nella nostra regione. Magari chi
ragiona in formula egoistica dice: poco importa, si dà lavoro a dei
Valdostani e si toglie lavoro ai vicini Piemontesi. Spero che un
ragionamento di questo tipo non abbia sede nelle menti di qualcuno
dei presenti, perché sarebbe veramente riduttivo e non mi
sembrerebbe equo affrontare il problema in questa maniera. Infatti
a Cavaglià rimane il settore galvanico, mentre a Pont-Saint-Martin
verrà trasferita quella parte di produzione che riguarda gli strati
intermedi dei circuiti stampati, che necessitano di situazioni
ambientali e quindi di lavorazioni in camere bianche che a Cavaglià
adesso non ci sono.
Allora, la prima considerazione che bisogna fare per smentire
quanto dettoci è che Cavaglià subirà un pregiudizio per l'apertura
dello stabilimento valdostano.
Il secondo aspetto che già ieri è stato sollevato in commissione
riguarda la concorrenzialità, cioè come si pone questa società
nell'ambito del mercato. Mi ricordo molto bene un grafico, dove la
società non è leader del settore ma risulta in posizione alta,
ragguardevole, in grado di far fronte a quelle che saranno le
evoluzioni future del composto; un composto che, è bene ricordare,
è in fase di liberalizzazione completa, ove la concorrenza spietata
genera concentrazioni imprenditoriali che tendono a emarginare i
più piccoli a lasciare respiro solo a quelli che diventeranno un
domani i colossi del campo dei circuiti stampati.
Impropriamente è stato detto che i principali concorrenti sono
in Germania e in Inghilterra, mentre in realtà la forte concorrenza
che Zincocelere ed altre società europee subiscono nel settore dei
circuiti stampati proviene proprio dalla Cina popolare e dal far
east asiatico. Quindi, ancora una volta dobbiamo sapere - come
d'altronde si sapeva anche che, andando verso la mondializzazione
dei mercati, le concorrenze non sono più fra imprese residenti in
una stessa nazione, ma sono fra imprese residenti in tutto il
mondo, per poi non andare ad imputare "al solito americano che
pigia un bottone e si spegne uno stabilimento a Pont-Saint-Martin"
- che i principali concorrenti si trovano dove la mano d'opera ha
prezzi a livelli pari a un decimo rispetto a quelli italiani ed
europei. Pertanto non si può dire che la concorrenza sia
essenzialmente europea, con problemi di carattere sindacale e
occupazionale che sono analoghi fra Italia, Germania e Inghilterra;
dovremo invece fare i conti con questo mercato del terzo mondo che
sta avanzando prepotentemente e che può pregiudicare qualsiasi tipo
di iniziativa, anche nella ricca ed opulenta Valle d'Aosta.
Quali sono allora le chances della Zincocelere in questo
mercato? Le chances sono notevolmente ridotte: sembra quindi
sufficiente un prodotto qualitativamente più elevato di altri
competitori per rimanere a galla nell'ambito del mercato. Si deve
tenere presente la parte elastica del mercato, caratterizzata dalla
liberalizzazione da una parte e dalla concentrazione dall'altra. Lo
vedete anche voi come stanno scendendo i prezzi dei telefonini,
dalla media di 1 milione siamo a mezzo milione, e discenderanno
ancora, addirittura in Germania il telefono cellulare viene dato
all'utente gratuitamente al prezzo simbolico di 1 marco, solo a
condizione che costui generi traffico telefonico e quindi paghi le
bollette che sono normalmente dovute al consumo di scatti. Quindi è
una liberalizzazione che in questo caso deve essere tenuta in
considerazione nella sua globalità e non limitata ad un'analisi
scolastica, come è stata fatta in IV Commissione ieri dal
Presidente di Finaosta.
Qual è dunque la chance che ha Zincocelere? Non senz'altro
quella della qualità, e non senz'altro quella della competitività
sul prezzo e sui costi di produzione. L'unica chance, e lo dice il
nome stesso - sono d'accordo con Mafrica - è la celerità delle
consegne, una celerità che però un domani abbastanza prossimo
potrebbe venir meno per il fatto che anche altre aziende presenti
sul mercato - mi riferisco soprattutto a quelle del far east
asiatico - potrebbero possedere pregiudicando la sopravvivenza e la
longevità dell'insediamento che si vuole avviare con questa
delibera.
Un'altra riflessione va fatta sull'intervento della Regione,
complessivamente superiore ai 33 miliardi. Sono 33 miliardi
articolati in convenzione in maniera differente, dal contributo di
1,6 miliardi circa relativo ai lavori di adeguamento ai 2,4
miliardi di sconto sulla locazione per l'adeguamento che viene
affrontato dall'impresa, allo stimato miliardo e mezzo previsto con
la modifica della legge regionale alla ricerca e allo sviluppo, ai
22 miliardi di Finaosta, che sono sì in forma di mutuo agevolato da
restituire, ma che si traducono in liquidità di cui l'imprenditore
potrà disporre immediatamente, oltre ai 6 miliardi di formazione. E
sulla formazione voglio soffermarmi un attimo, ma prima ribadisco
che sono più di 33 miliardi che corrispondono a quell'impegno di
circa 33 miliardi di investimento globale che intende fare la
Zincocelere in Valle d'Aosta. Quindi c'è una sostanziale parità
numerica. Poi ci sono destinazioni differenti, però l'intervento
della Regione, guarda caso, corrisponde a quello che dovrebbe
essere l'impegno a livello di piano di sviluppo che si assume
l'imprenditore, senza considerare che già esiste uno stabilimento
razionale in pronta consegna.
Tornando alla formazione, a questa vengono destinati 6 miliardi
che sono assolutamente sprecati, perché i livelli professionali
richiesti per effettuare questo tipo di produzione - e già il fatto
che ci siano insediamenti nel Terzo Mondo ce lo fa capire - sono
notevolmente bassi, primo e secondo livello, come a Cavaglià. I
lavoratori dipendenti di Cavaglià appartengono al primo e al
secondo livello; a parte "i colletti bianchi" che godono di livelli
superiori, coloro che si occupano della produzione in senso stretto
e quindi lavorano nello stabilimento hanno un basso livello di
scolarizzazione, e questo risulta dai dati che ci sono stati
forniti dalle stesse organizzazioni sindacali.
Quindi questi 6 miliardi a cosa servono, come vengono spesi, chi
li utilizza? É opportuno che in qualche maniera l'Assessore ci dia
delucidazioni perché, se teniamo in considerazione che soggetti del
Terzo Mondo che non hanno né i livelli di scolarizzazione né di
professionalità che ci sono nel mondo occidentale, avanzato,
tecnologicamente preparato, riescono a produrre e ad essere molto
competitivi sul mercato, mi chiedo come mai tutti questi soldi
vengano destinati alla formazione professionale.
Per quanto riguarda poi la convenzione, c'è da dire anche che il
prezzo del canone di locazione che viene stabilito fra le parti è
decisamente di favore perché è di 410 milioni annui, oltre ad IVA,
e se teniamo presente che la Zincocelere occuperà circa il 90
percento dello stabilimento, quindi la porzione maggioritaria, il
prezzo è decisamente di convenienza. Il valore di mercato di questo
insediamento qual è? Ci è stato detto ieri che tale valore è di 15
miliardi, il 3,5 percento, quindi grosso modo arriveremmo a questa
cifra; ma un valore di mercato di 15 miliardi come si giustifica a
fronte di 30 miliardi che sono stati spesi per costruirlo e
insediare la Conner. É quanto meno paradossale che uno stabilimento
diminuisca il suo valore, nonostante possieda le camere bianche che
vengono utilizzate per una produzione analoga e sia già
tecnologicamente preparato ad ospitare questo tipo di
produzione.
Mi soffermo anche su un altro aspetto che è contenuto
nell'articolo 16, punti 1 e 2, articolo che si riferisce ai livelli
di assunzione che sono notevolmente ottimistici e che prevedono 150
unità già entro il giugno '97, secondo la rettifica che è stata
fatta in commissione, per arrivare ad un totale di 250 unità fino
al 2000. C'è da augurarsi che nel 2000 questo stabilimento esista
ancora, c'è da augurarsi anche che gli articoli 16.1 e 16.2, che
prevedono le priorità, siano rivisti secondo criteri di maggiore
equità.
Certo, l'intervento è della Regione Valle d'Aosta e bisogna
guardare alle assunzioni dei Valdostani, però non dobbiamo
dimenticare che questo intervento serve a rimediare un vuoto che si
è creato a causa della chiusura dello stabilimento Conner; quindi
se si parla di priorità, la priorità in qualche maniera deve essere
rivolta a coloro che erano dipendenti della Conner, perché parlare
di priorità di assunzione a residenti nel Comune di
Pont-Saint-Martin e nei comuni valdostani limitrofi, ha un senso di
tassatività che stona decisamente in una delibera che deve essere
ispirata a criteri di Federalismo solidale, come va di moda parlare
da quando c'è il Governo Prodi. Al punto 16.2 si rafforza questo
concetto di tassatività, in quanto si dice che l'assunzione di
lavoratori non residenti sul territorio valdostano potrà essere
effettuata solo in caso di mancata reperibilità; anche qui penso
che la formula possa essere modificata in maniera più soffice,
visto il prezzo che stiamo facendo pagare a Cavaglià, e
precisamente è più opportuno parlare di preferenza e non di
tassatività.
Non vorrei, e concludo, che questa operazione abbia il sapore di
qualcosa che abbiamo già visto: la Conner. Non vorrei che la stessa
Syntax, visto che è stata ceduta alla Sema Groupe francese, segua
lo stesso epilogo. Non vorrei che anche questa società, visto che
nonostante le previsioni ottimistiche ha delle ampie zone d'ombra,
ci riservi in un futuro prossimo la stessa sorte e che un domani si
venga qui a dire che, in nome del liberismo, il solito tizio
internazionale ha schiacciato il pulsante e ci ha chiuso
l'azienda.
Spero che da parte della Giunta regionale ci sia una
rivalutazione più attenta di questa delibera e di tutte le
condizioni che potranno dare accesso in Valle d'Aosta ad un
imprenditore di questo tipo, e di conseguenza di quelle che saranno
le garanzie occupazionali ma soprattutto di longevità che un
insediamento di questo tipo potrà avere.
Sulla base di queste considerazioni attendo delle risposte dalla
Giunta e mi riservo di fare una replica conclusiva.
Presidente Ha chiesto la parola il Consigliere Bich.
Bich (RV) Spero di non tediarvi - e non sarà una cosa semplice -
per quanto riguarda questa delibera che ha un valore, è stata
opportunamente preparata e ne è stato fatto un battage
sull'opinione pubblica, quindi ci auguriamo che oggi il dibattito
consiliare non sia solo un fatto propagandistico, uno spezzone di
Film Luce, ma abbia uno spessore anche nel dibattito politico
strategico per quanto riguarda quello che vogliamo fare per
l'industria, e quindi il Consiglio regionale delimiti certe sfere
di azione per l'industria in Valle.
É vero, in effetti da qualche mese ogni tanto la IV Commissione,
ma anche altre commissioni, si riuniscono, stendono sul tavolo il
gioco del Monopoli e iniziano a far girare la pallina, a tirare i
dadi, a vedere come gira la proprietà e come si muove l'economia
nella nostra regione. Tre mesi fa la sensazione che avemmo tutti
quanti era di un amaro senso del destino, che purtroppo ci
sospingeva verso delle condizioni di sfavore per la Regione.
Devo anche dire che in poco tempo si è preso atto, questo va ad
onore della Giunta, della situazione di disagio per circa 200
licenziamenti, per una chiusura traumatica di un'azienda che era
stata messa sugli altari come una dei gioielli della nostra
regione. In effetti questo senso di amarezza era quello che ci dava
una preoccupazione profonda, si vedevano famiglie messe sul
lastrico, e del resto il problema occupazione è il principale
fattore di disagio nella nostra società, non solo valdostana ma
anche italiana, e quindi bisogna svolgere ogni sforzo ed ogni
accelerazione nella direzione della sanatoria di questo.
Tutto bene, tutto si è svolto secondo una buona regia, questo lo
voglio ammettere, è inutile che stiamo a criticare per criticare,
la convenzione è stata scritta anche meglio delle altre
convenzioni, però abbiamo risolto un episodio. Come dire che in uno
di questi film a puntate Indiana Jones vince, nel nostro caso
abbiamo vinto ed è andata bene, viene riassorbita la mano d'opera
della Conner che aveva purtroppo lavorato per poco e noi ci creiamo
anche delle prospettive, se a breve, medio o lungo termine non lo
sappiamo.
E qui apro un primo elemento non dico di polemica, ma di quelle
cose che si possono fare senza far nascere degli attriti. Allora
diamo subito, quando insorgono queste situazioni, le opportune
informazioni. Se tutti avessimo avuto le informazioni dovute al
consigliere regionale o all'operatore che si trova a decidere del
pubblico bene, probabilmente non sarebbero sorti dei malintesi, non
ci sarebbero state delle polemiche e avremmo evitato di
procrastinare all'interno della commissione un senso di malfidenza
che si è creato e che si crea talvolta fra la Giunta o l'Assessore
e la commissione stessa.
Quando si dice, se la convenzione poggia su un parere di un
organo tecnico, finanziario ed economico com'è in questo caso la
Finaosta, fateci parlare subito con la Finaosta e dateci la
documentazione necessaria per poter aderire al parere favorevole
dato dall'organo tecnico stesso, o comunque per potere discutere su
questo.
Ieri abbiamo fatto un passo avanti, perché sono venuti quanto
meno il Presidente della Finaosta e un dirigente, che ci hanno
palesato un piano di sviluppo della Zincocelere a
Pont-Saint-Martin, che aveva una sua qualità. Ce lo hanno fatto con
mille riserve, e la riserva viene sempre dal piano politico perché
si sente che sotto il tavolo c'è qualcuno che dà il calcio per non
far parlare, tant'è che la documentazione ci veniva mostrata a
distanza. Veniva da dire: ma insomma, lasciateci la documentazione,
ce la leggiamo, aspettiamo un'ora in più e se è il caso stasera ci
rivediamo perché, se è vero che siamo tutti sulla stessa barca, è
bene darci la possibilità in buona fede di esaminare il
materiale.
Però è stato un bel passo avanti, e si è fatto anche un bel
passo avanti nella radiografia della Zincocelere: secondo quanto
avevamo avuto modo di conoscere nella Conferenza dei Capigruppo
quattro giorni fa, la Zincocelere era una premiata ditta e basta,
una ditta che dal '62 opera nel settore industriale, il meglio del
meglio, pronta ad ottemperare quanto richiedevamo, però i contorni
di tipi imprenditoriale e di tipo gestionale non comparivano
affatto, e quando si chiedeva qualcosa ci si rimproverava di voler
far del pessimismo, di voler ostacolare, eccetera. In effetti non
era così, tant'è vero che la relazione di Finaosta era una
relazione di forte connotazione, dove venivano alla luce i punti di
forza e i punti di debolezza.
Intanto ci veniva detto che la Zincocelere non era più Olivetti
da pochi mesi, che era stata attuata un'operazione di management
buy out, e quindi era stata venduta a dei manager a 90 miliardi,
che di questi 90 miliardi 20 erano stati versati subito alla
Olivetti S.p.A. e 70 invece erano previsti in un piano di rientro a
breve, medio e lungo termine, che la ditta stava sul mercato perché
c'era una competitività del prodotto, una rapidità delle consegne,
una buona configurazione di tipo finanziario con la possibilità di
aprire linee di credito molto superiori di quelle aperte fino
adesso, con un'esposizione bancaria ancora abbastanza bassa, con un
fatturato in crescita, con un utile netto di esercizio anche questo
in crescita e foriero di miglioramenti in questo esercizio e nei
prossimi, quindi c'erano tutte le condizioni per fare questa
operazione.
Questi erano i punti di forza, poi c'era un punto di debolezza
nel sistema del management buy out. Quei 70 miliardi erano stati
anticipati da due banche di tutto prestigio a condizioni
finanziarie che non conosciamo, ma che d'altronde non dovevamo
essere noi a richiedere, però il punto interrogativo era:
riusciranno i nostri eroi a far rientrare i 70 miliardi nei piani
prestabiliti dalle banche?
Se riusciranno e sarà una buona operazione, se non riusciranno
passeranno la mano e la Zincocelere con tutti i nostri favori o i
nostri voti purtroppo dirotterà verso altri lidi, quindi ci sono
delle condizioni di incertezza.
Però noi non possiamo bloccare sempre e soprattutto chi si
richiama al Liberismo, chi si richiama alla validità del mercato,
non possiamo essere sempre lì a dare una colorazione negativa e
pessimistica a queste operazioni; diamo quindi fiducia a chi vuole
rischiare, e qui ci sono i manager che vogliono rischiare e che
ritengono di poterlo fare, la stessa Finaosta nello scenario che ha
prodotto, nelle sue ipotesi di intervento ci dice che questo può
avvenire con un buon margine di approssimazione, allora non
possiamo star qui a dire non facciamo niente.
Pertanto otteniamo un punto di equilibrio che è eccellente:
riportiamo i 180 al posto di lavoro, ricreiamo delle prospettive
per una tecnologia che sembra che per adesso non ne abbia
confronto, portiamo in Valle d'Aosta l'azienda che ha dei punti di
forza. Su questo punto non mi azzarderei a dare dei voti, però mi
azzarderei a dare il voto, quindi la Giunta senz'altro merita un
voto e il sostegno.
Voilà, su questo siamo d'accordo. Quello che invece non mi sento
assolutamente di avallare è intanto la strategia generale, che è
ancora legata a far crescere, a finanziare e ad aiutare aziende che
in Valle d'Aosta sono "cattedrali nel deserto", cioè sono aziende
agganciate ad un mercato internazionale, a processi di
mondializzazione dell'economia. Entriamo in condizioni di mercato,
come dicevo un momento fa, per quel che riguarda
approvvigionamenti, prezzi, materie prime, listini e via
discorrendo, che non siamo assolutamente in grado di governare, che
vengono invece governate da centri di potere che sono fuori dalla
Valle d'Aosta, addirittura fuori dal continente o fuori
dall'Italia, che ci lasciano in balia di condizioni che non possono
essere rese costanti e permanenti dalla nostra azione politica.
Questo tipo di strategia va modificata, questo modello che per
dieci-quindici anni si è richiamato soprattutto ad aziende
derivanti dall'albero Olivetti, da virgulti venuti fuori
dall'albero Olivetti, ha dato origine ad un trend al quale non
possiamo continuare ad andare dietro. Questo trend è supercostoso,
non ci dà nessuna garanzia, se vogliamo dirla in modo politico è
l'espressione manageriale di un partito della Sinistra ben noto che
ha dato infausti risultati in certe aree ministeriali - li abbiamo
visti in questi giorni - così come il Cav. Berlusconi era
espressione di un altro partito che ben conoscete.
La leadership nel settore industriale di De Benedetti a noi ha
causato solo un sacco di guai, ci è costata qualcosa come 80
miliardi l'esperienza Conner, 80 miliardi che adesso recuperiamo
solo in parte: recuperiamo i mutui, recuperiamo la parte
finanziaria elargita da Finaosta in parte ordinaria, ma non
recuperiamo - almeno non ci è stato ancora detto né come né quando
- gli investimenti a fondo perduto. Inoltre abbiamo ingessato una
parte non secondaria della nostra pur lieve managerialità, dei
nostri quadri, delle nostre espressioni del lavoro più avanzato e
tecnologicamente migliore in esperienze che sono estremamente
mutevoli ed evanescenti e che, come si vede in queste circostanze,
se non vengono aiutate dalla mano pubblica non hanno avvenire.
Abbiamo ancora da aprire la parentesi su Tecdisk, e arriverà anche
quello, perché tutti stanno zitti e l'Assessore non ne fa menzione,
però abbiamo già visto passare delle lettere che chiamano
soldi.
Non è ancora stata posata la prima capriata che la barca Syntax
è già andata con un'altra flotta, qui rientriamo di nuovo nella
fase mondializzante, per cui non sappiamo se il Sema Groupe sarà un
gruppo che tiene conto della nostra specificità, se tiene conto
della nostra puntualità nel pagare, e via dicendo.
Dinanzi a questo la Regione è nuda, come diceva De Gregori per
l'Italia: l'Italia è nuda come sempre, per cui se togliete la
Conner dove si è andati malissimo, Balteadisk che ogni volta è lì
in ebollizione, Tecdisk sta chiedendo già May-day, May-day, Item e
quante altre esperienze abbiamo avuto che non sussistono se non
hanno iniezioni poderose di denaro pubblico per sostenerle.
Allora la proposta che faccio io non ha nessuna iattanza e
nessun senso del primo della classe, non mi sono mai sentito il
primo della classe e non lo sono mai stato fra l'altro, qualche
volta ero anche rimandato a ottobre. Molto umilmente, non sarebbe
il caso di cambiare strategia per l'industria, di avvicinarci
piuttosto ad altre forme di finanziamento, ad altri termini di
finanziamento e soprattutto ad altri moduli di sviluppo legati ad
aziende molto più piccole ed agili, molto meno coinvolgenti e molto
meno rischiose e dove abbiamo anche il fattore umano, che è
importantissimo? Se tu metti un Valdostano in una tuta di
cellophane e lo fai lavorare in una camera bianca, il fattore umano
va proprio a farsi benedire! Quello che noi chiamiamo con grande
patriottismo il fattore umano nostro vediamo di recuperarlo non più
in aziende di quel tipo lì, ma seguendo altri moduli, e qui ad
Aosta abbiamo già un polmone grosso che è il terreno Cogne. Anche
qui non si sa niente, è sparito, sono 500mila metri quadrati e solo
pochi riescono a sapere, Marco Viérin...
(... ilarità dell'assemblea...)
... e quanti altri mai, e lì c'è quest'isola nell'isola che non
si sa che fine fa. Discutiamo di questo, non c'è assolutamente
niente da nascondere. É vero che abbiamo criticato la Zimatec, ma
l'abbiamo criticata anche con ragione; è vero che abbiamo criticato
certi ingegnerismi perché vediamo sempre le stesse persone
affondare nell'otre degli incarichi e vorremmo fossero cambiate un
po' di mani. É vero che vediamo sempre certi studi di ingegneria
finanziaria, certi studi di commercialisti, che non so poi che
senso abbiano: ce ne sono dei potentissimi, altro che l'Opus Dei,
la Massoneria; al loro confronto sono dei dilettanti! La vera
intermediazione fra potere politico e potere finanziario e
industriale avviene in quei ricettacoli, lo vedremo poi un giorno,
lo abbiamo già in parte visto, ma lo vedremo in seguito. So che
qualcuno dirà sottovoce: "Quel figlio di puttana", va bene, sarà
anche così.
Questo per dire che secondo me ci sono gli spazi per unire a
certe iniziative che stanno andando avanti in questo momento, come
quello del riassetto delle aree, la definizione del territorio, la
definizione degli strumenti finanziari, il modo per uscire da
questo circolo vizioso e pedante che è l'Hi-tech alla valdostana.
Usciamo al più presto, usciamo assumendo magari degli strumenti
adeguati, quando Borre parlava della Camera di Commercio io credo
che uno strumento di questo tipo, che sappia svolgere le indagini e
gli accertamenti di marketing, che sappia dare in tempo reale le
notizie e quanto è necessario per ricercare il tipo di sviluppo
economico che vogliamo ottenere, penso che potrebbe essere una
condizione di partenza per agganciarci ad un modulo di sviluppo che
è già cresciuto non solo in laboratorio, ma anche nella realtà ed
in altre aree del Paese e che ha dato ottimi frutti, valorizzando
il fattore umano.
Mi riferisco al nord-est d'Italia, a parte della Lombardia, a
parte del Veneto, a parte dell'Italia centrale, insomma abbiamo
molti raccordi da effettuare.
In conclusione, voto senz'altro favorevole e nota di lode dai
banchi della palude verso la Giunta che ha agito con velocità, e
non posso negarlo; però togliamo al più presto dalla scena
quell'immagine del Grande fratello, perché a vedere questa delibera
e a vedere quello che dicono i giornali finanziari che ben si
compenetrano nella delibera - ovvero sugli uni si dice: nel mese di
febbraio si chiudeva, nell'altra: nel mese di marzo la Zincocelere
veniva venduta - ci sembra che sussista una regia che non è qua, o
lo è solo parzialmente, che svolge questi grandi movimenti di
industrializzazione e di reindustrializzazione in settori però che
non sono assolutamente congeniali alla Valle d'Aosta. Allora, se
abbiamo un po' di pazienza e di umiltà penso che avremo modo di
aggiustare le strategie. Quindi annuncio il voto favorevole di noi
tre con le condizioni che abbiamo detto e che volevamo
sottolineare.
Si dà atto che, dalle ore 17,18, presiede il Presidente Stévenin
e dalle ore 18,31 presiede il Vicepresidente Aloisi.
Presidente Ha chiesto la parola il Consigliere Chiarello.
Chiarello (RC) Dopo l'intervento di Bich, che ha dato un voto
alla Giunta, un voto più che sufficiente, sono un po' in
difficoltà.
Faccio solo una battuta su quello che diceva alla fine del suo
intervento il Consigliere Bich, ovvero che siamo legati al carro di
De Benedetti e dal quale sono venuti diversi danni economici alla
Valle d'Aosta; mi viene da pensare al Canavese, dove ha fatto un
danno di 25mila posti di lavoro, figuriamoci un po'!
Voglio richiamare in questo intervento quel famoso Federalismo
solidale di cui si parla sovente. Io non ho le conoscenze del
capitale sociale di quest'azienda, avevo chiesto all'Assessore di
avere la relazione della Finaosta, ancora non l'ho avuta, sarà
forse colpa mia o colpa degli impegni che abbiamo, dato che deve
passare tutto in questo Consiglio; a me risultava che il 51
percento del capitale è di una finanziaria inglese, non so se sia
vero oppure no, questo lo appurerò. So che la Zincocelere ha una
fabbrica anche in Inghilterra e non vorrei, come diceva Bich, che
poi quando i bussolotti sono 2 e c'è da sceglierne 1, si chiuda -
come è successo per la Conner - quello che si trova in Valle
d'Aosta e si tenga aperto quello in Inghilterra.
Però queste sono ipotesi che spero non si verifichino mai.
Quello che invece so che è successo, e ve lo voglio leggere di sana
pianta, l'ho appreso da un comunicato appeso nella fabbrica
Zincocelere: "Perché a Pont-Saint-Martin l'azienda si è impegnata
con un piano di assunzioni fino al 2000 e a Cavaglià ha lasciato a
casa 40 lavoratori, e non si sa cosa accadrà a settembre"?
Un'azienda che è in piena espansione, che ha delle previsioni di
sviluppo di 150-200 dipendenti e a 40 chilometri da qua lascia a
casa già 40 lavoratori in formazione lavoro e non dice ai Sindacati
e a chi di dovere cosa succederà a settembre, non mi sembra sia una
cosa seria, Assessore. O non è seria con noi, o non è seria con
loro questa azienda. Penso che anche il Presidente del Consiglio,
che ha fatto attività nel sindacato, si rivolterebbe se la stessa
azienda che lascia a casa 40 persone ad appena 40 chilometri di
distanza da qui, viene a presentarci un piano di sviluppo con 150
persone nel breve termine e 250 nel giro di un anno. Qui è scritto
che 40 lavoratori sono già a casa; in altre aziende gli accordi
week-end - sono quegli accordi famosi che riguardano il sabato e la
domenica, abbiamo avuto anche esperienze in Valle, c'è stata un po'
la ritrosia dei lavoratori ad accettare questi accordi che poi sono
stati imposti - hanno generato posti di lavoro, invece qui non è
stato così, perché hanno fatto gli accordi week-end ed hanno
lasciato a casa i lavoratori.
Non ho niente contro il capitale, a me interessa veramente il
Federalismo solidale; non voglio che si dica che non si vogliono le
fabbriche in Valle d'Aosta, perché prima qualcuno mi ha fatto
questa battuta: "Allora cosa facciamo? Non l'apriamo qui? Dobbiamo
scegliere il male minore, apriamo qua e là anche se pagano
qualcosa...". A me questo non va bene proprio perché una fabbrica
che apre e che deve dare delle garanzie, deve darle effettivamente.
Se non c'è espansione, si dice che si assumono solo 100 persone o
anche meno, ma non si parla di 150 persone se poi non ci sono le
garanzie.
Faccio questo intervento perché non vorrei trovarmi fra un anno
e mezzo che qualcuno dica che non si era detto niente di questo;
ripeto che sono contento che venga risolto il problema a
Pont-Saint-Martin.
Presidente Ha chiesto la parola il Consigliere Ferraris.
Ferraris (GV-PDS-SV) Nella discussione di questa sera abbiamo
ascoltato alcuni paradossi, nel senso che da una parte ci
rammarichiamo nell'intervento di Tibaldi della celerità con cui la
Giunta ha agito, quando spesso l'accusa che viene fatta nei
confronti della Giunta è l'esatto contrario, per cui non riesco a
capire questo tipo di impostazione rispetto alla soluzione di un
problema che si è risolto con estrema celerità.
Così come mi sembra abbastanza paradossale che chi spesso in
quest'aula ha parlato di Liberismo, ci abbia fatto una lunga
lezione mettendoci in guardia da quelli che sono i rischi della
libera concorrenza, della mondializzazione dei mercati e di tutto
quanto può conseguire a questo.
Vorrei dire alcune cose molto brevemente. Giudico positiva la
scelta che è stata fatta per quanto riguarda la soluzione Conner,
non dimentichiamoci da quale situazione eravamo partiti e qual è la
soluzione a cui si arriva; una soluzione che vede un incremento dei
posti di lavoro rispetto alle condizioni di partenza, un'azienda
che dimostra di avere una buona competitività nel suo settore, ma
anche una risposta ad una giusta richiesta che veniva dai
lavoratori dell'area di Pont-Saint-Martin che avevano perso il
posto di lavoro. Quindi credo che da questo punto di vista il
lavoro che è stato fatto abbia dato una risposta concreta e in
tempi certi.
É giusto riflettere sul ruolo dell'industria in questa regione,
non vorrei però che venissero assunte delle posizioni che poi
rischiano di essere liquidatorie rispetto all'occupazione
industriale, vuoi per i costi che questa ha comportato, vuoi per i
rischi intrinseci che ci sono nell'attività industriale. D'altronde
nell'attività industriale si utilizza quello che viene normalmente
definito capitale di rischio e nei rischi c'è anche che un'impresa
possa da una parte svilupparsi, ma dall'altra che possa anche
chiudere.
Però vorrei far riferimento ad alcuni dati. Questa regione ha
creato negli ultimi 6-7 anni circa 2000 posti di lavoro nel settore
industriale, questo credo sia un elemento da tenere in
considerazione perché iniziative analoghe messe in piedi a livello
nazionale, penso alla SPI o ad altri organismi che avevano compiti
di questo genere, sicuramente non hanno risposto come è stata in
grado di fare la Valle d'Aosta. Ed allora, se si deve fare una
riflessione su come si è operato nel settore industriale in Valle,
bisogna farla partendo dal presupposto che qui non c'è il disastro
industriale, come si potrebbe cogliere da alcuni interventi, semmai
il problema è di vedere, non tanto con battute sulla questione
Olivetti che non ci portano da nessuna parte, quale debba essere il
rapporto di una regione piccola con quelli che sono i settori
limitrofi - vedi il settore dell'auto, il settore della elettronica
- ; vedere se una regione delle dimensioni della Valle d'Aosta è
nelle condizioni di creare un distretto industriale o se questo,
proprio per il tipo di dimensioni nostre, non rischia di essere un
elemento di freno allo sviluppo; verificare se gli strumenti che la
Regione ha messo in campo e che dei risultati li hanno dati - penso
alla possibilità di credito tramite la Finaosta, la Formazione
professionale, i servizi, quindi in sostanza ruolo di Finaosta, il
Centro sviluppo, l'Agenzia per il lavoro, la stessa pépinière - non
è forse il caso di coordinarli meglio, ma comunque facendo un salto
in avanti dal punto di vista qualitativo. Anche perché sono
convinto che non facciamo nessun passo avanti sul piano della
risoluzione dei problemi industriali, se ci lasciamo a facili
battute tipo quelle che i Valdostani non sono fatti per le camere
bianche.
I Valdostani che hanno partecipato alle assemblee, ed erano
dipendenti Conner, in camera bianca ci tornano anche volentieri; ma
al di là di questo sono altrettanto convinto che non è sicuramente
un modello fatto di piccole aziende a bassa tecnologia, fatto da
orari di prima industrializzazione inglese e soprattutto di lavoro
nero, qual è il modello del nord-est, che adesso vediamo essere in
crisi anche quello, che risolve i problemi di questa regione.
Quindi una discussione sull'industria facciamola, ma facciamola
seriamente!
Presidente Ha chiesto la parola il Vicepresidente Viérin
Marco.
Viérin M. (PpVA) Questo caso della Zincocelere mi sembra che se
non altro abbia portato ad una discussione un po' più ampia di
quello che fino ad oggi abbiamo potuto fare in questo Consiglio,
che era l'affrontare il caso per caso. Anche se questo è comunque
un caso, oggi si è cominciato a delineare il vero problema, che è
quello che diceva a conclusione del suo intervento il collega Bich
e sul quale tornerò anch'io.
Vorrei partire dall'inizio, perché oggi all'ordine del giorno
c'è l'approvazione di questa convenzione, quindi dobbiamo
analizzare quello che andremo ad approvare (o meno).
Da un certo punto di vista posso essere soddisfatto di alcune
cose, meno di altre, intanto devo dare atto alla Giunta di aver
avuto la volontà di venire subito in Consiglio a ratificare questa
delibera anziché fare come altre volte che la rettifica veniva
fatta dopo quattro o cinque mesi. Però nel contempo non vorrei che
questa voglia di celerità, in questo caso, significhi il voler dare
poco tempo per acquisire dei dati, che non siano stati quelli
ufficiali trasmessici. Inoltre anche quegli ufficiali - come già
rilevato da altri colleghi, anche di maggioranza - sono stati pochi
e a volte anche ricercati con ardore dalla IV Commissione, perché
ad oggi noi abbiamo nelle nostre mani la bozza della deliberazione,
però non abbiamo quella che è stata la motivazione della scelta di
Zincocelere, cioè la relazione di Finaosta, che qualcuno ci ha
detto trattarsi di un documento segreto, da non divulgare per non
mettere in difficoltà le aziende a livello concorrenziale fra
loro.
Altro discorso è l'utilizzo di Finaosta, diciamo che forse
questa è l'altra novità che condivido: abbiamo delle aziende
totalmente pubbliche, almeno utilizziamole; poi potremo verificare
se queste sono state utili nella consequenzialità dei fatti
futuri.
Tornando alla convenzione, cosa ci interessa sapere oggi?
Vogliamo sapere quanto costa l'operazione alla comunità valdostana
e quale durata avrà questa occupazione per i lavoratori della Bassa
Valle, soprattutto per i lavoratori dell'ex Conner.
Sul primo aspetto, anche considerando l'urgenza che ne deriva,
possiamo innanzitutto dire, e qui forse c'è una discordanza con il
collega Tibaldi, il quale calcolava la disponibilità finanziaria
totale che questa azienda avrà nelle proprie mani quasi
immediatamente venendo in Valle d'Aosta, mentre il sottoscritto
vuol fare un'analisi di cosa costerà in maniera reale alla Regione
Valle d'Aosta questo intervento, ebbene possiamo dire che questo
intervento costerà circa 18-19 miliardi. Questo perché ci sono i
4,1 miliardi previsti dagli articoli 5 e 12 in merito ad un
contributo a fondo perduto, ci sono i 6 miliardi sulla formazione
lavoro, che si dice verrà fatta dall'azienda, quando già esponenti
della maggioranza hanno detto in quest'aula che non si sarebbero
più fatti corsi di formazione direttamente gestiti dalle aziende
perché non si sa cosa fanno, cioè non si sa se la formazione la
fanno sul serio o se la fanno figurativamente, guarda caso siamo
ritornati alla vecchia maniera; c'è poi quel miliardo e mezzo
rispetto al quale in convenzione si dice che la Regione si impegna
a modificare una legge per far sì che Zincocelere possa percepire
quella somma in cinque anni, e cioè i 300 milioni all'anno per fare
ricerche tecnologiche. Poi ci sono i circa 5 miliardi, che sono gli
interessi del mutuo, che Finaosta darà in gestione ordinaria, e qui
c'è un primo punto interrogativo: perché questi 5 miliardi inerenti
all'accordo che Finaosta farà in gestione ordinaria non fanno parte
della convenzione?
Questo dubbio me lo sono chiarito, perché Finaosta se non altro
ha preteso e pretenderà, da quanto ci è stato detto nel corso
dell'incontro in IV Commissione, che su questi 22 miliardi a mutuo
ci sia poi una fideiussione bancaria che garantisca a Finaosta di
rientrare comunque di questa cifra. Invece per gli altri miliardi
che andremo a spendere come Regione Valle d'Aosta non avremo
nessuna garanzia, per cui se la cosa avrà un termine - anche se
spero che duri il più a lungo possibile - e farà la fine dell'ex
Conner, non recupereremo questi soldi. É vero che nella convenzione
si dice che potremo farci rimborsare quanto erogato, ma sappiamo
bene che se un'azienda dichiara fallimento, non possiamo chiedere
ai lavoratori di versare delle quote facoltative perché la Regione
rientri in possesso di almeno parte delle risorse finanziarie
destinate in questi giorni. Quindi, come dicevo, un costo totale da
parte della Regione di 18,6 miliardi circa compreso gli interessi
sul mutuo.
Altra cosa a cui andiamo incontro è il fatto dell'affitto, 3,5
percento, lo abbiamo fatto con tutti, evviva; però pare strano che
uno stabilimento costruito nel '90 e costato 30 miliardi sia oggi
valutato 15, per cui in 5 anni abbiamo perso metà del valore.
Vorrei capire bene, anche perché se, come diceva Tibaldi, le camere
bianche sono indispensabili per l'insediamento in Valle della
Zincocelere, non si può dire che bisogna fare una trasformazione
completa. L'unica trasformazione degli impianti riguarda gli
impianti di depurazione delle acque e dei fumi, come ci è stato
detto in commissione, e anche qui ci sarebbe da aprire un capitolo
per capire se veramente queste produzioni daranno problemi di
inquinamento o meno.
Questi sono i costi della Regione. Vediamo ora quale occupazione
e quale durata. Con l'articolo 16 prevediamo che ci sia occupazione
per 250 lavoratori, poi all'articolo 23 si dice che se l'azienda
arriva a 175 lavoratori, potremo riaprire un dialogo ma non è che
decade la convenzione, però guarda caso il conteggio non viene
fatto di anno in anno, ma il parametro si prende all'anno 2000,
cioè fra 4 anni. Perché ho fatto questa considerazione? L'ho fatta
perché nell'incontro con la struttura Finaosta siamo stati
informati dei punti a favore di questa operazione, ma siamo stati
informati anche dei punti a sfavore. Non ripeterò quelli che ha
elencato Bich, ne riprenderò altri.
Finaosta ci ha detto che punti a rischio ci sono; non voglio
dire che qui debbano esserci delle scelte che evitano ogni rischio,
non sarei onesto con me stesso e con voi tutti, ogni scelta ha i
suoi rischi, però dobbiamo sapere quali sono i rischi che oggi
corriamo se andiamo ad approvare questo accordo.
A breve termine ha detto Finaosta che non ci saranno problemi
sulla sopravvivenza di questo stabilimento a Pont-Saint-Martin
perché sia nel sud-est asiatico che nell'est europeo non ci sono
ancora industrie che hanno iniziato a fare queste produzioni. Però
ci dice anche che i più grossi concorrenti di queste produzioni
sono aziende tedesche, le quali stanno già guardando verso l'est
europeo. E cosa faranno le aziende tedesche nei prossimi anni? Se
investiranno nell'est europeo, è chiaro che avremo dei problemi in
questo settore; inoltre, poiché risulta dalla relazione di Finaosta
che il 70 percento della produzione di Zincocelere oggi viene
venduta in Europa, se l'investimento di queste aziende si
concentrerà nell'est europeo, rischiamo che il 70 percento di
mercato che Zincocelere ha oggi in Europa, soprattutto nell'Europa
del nord, venga man mano a diminuire.
Vi è un altro dato che ci dà Finaosta. Già da oggi rispetto alle
2500 aziende che lavoravano in questo settore, siamo scesi a 1500,
per cui già 1000 aziende hanno chiuso. Sempre da Finaosta ci viene
detto che ci sarà un'ulteriore riduzione nei prossimi anni del 20
percento, quindi altre 3-400 aziende che operano in questo settore
avranno grossi problemi, soprattutto dei problemi finanziari,
perché essendo questo un settore tecnologicamente avanzato dovranno
avere grosse disponibilità finanziarie per stare sul mercato.
Ebbene il dubbio che ho è questo: non è che a Zincocelere abbia
solo l'intenzione di stare in Valle d'Aosta per 4 anni e vedere
cosa succede? Tutti i dati mi portano a fare questa considerazione,
vista anche la presenza delle due banche, come rilevava Bich, che
sono quelle che hanno messo le disponibilità finanziarie al 92
percento e quindi quei famosi 70 miliardi che hanno investito.
Sappiamo benissimo che le banche vogliono evitare di perdere
risorse proprie, preferiscono lavorare sui soldi degli altri,
allora, entro quanto tempo prevedono il rientro di questi 70
miliardi? Questo non lo sappiamo, però è una domanda che ci
dobbiamo porre.
Abbiamo tutta la convenzione che è basata sul rispetto di
scadenze che arrivano al '99 e al 2000, abbiamo anche il discorso
dei posti di lavoro che sono legati ai posti che ci saranno nel
2000, e le eventuali garanzie che ci sono decorreranno sempre da
quegli anni, quindi non c'è niente che ci permetta nei prossimi 4
anni di avere un termometro di controllo, di mettere uno stop
parziale o definitivo.
A mio avviso quest'azienda potrà anche funzionare, ma
sicuramente è un'azienda che non vuole rischiare niente; vuole
arrivare fino al 2000 e vedere cosa succede sul mercato senza
rischiare le proprie risorse e solo allora deciderà in merito.
Anche perché - e mi collego al discorso di Chiarello - a Cavaglià a
quello che ci risulta ci sono 40 lavoratori che sono già stati
mandati a casa, poi ci sono altri contratti che stanno scadendo che
pare non verranno più rinnovati. Cosa potrebbe succedere in Valle
d'Aosta? Quando assumo in lista di mobilità, ho per due anni i
benefici di legge sul risparmio dei versamenti contributivi, quindi
in questi 2-3 anni l'azienda avrà anche questo vantaggio. Se nel
1999 o nel 2000 deciderà di andarsene, è chiaro che avrà utilizzato
in pieno anche questo vantaggio e non avrà più bisogno di
rispettare altri impegni.
Ritengo di essere stato molto chiaro, non ho voluto toccare
altri aspetti, ho cercato di portare a tutti i colleghi le mie
considerazioni personali, che possono essere sempre accettate,
smentite, però sono convinzioni che restano a verbale e un domani
purtroppo dovremo accertare se questi miei dubbi sono fondati o
meno. Spero che non siano fondati per il bene dei Valdostani e per
il bene di coloro che stanno cercando di avere un posto di lavoro,
e oggi non lo hanno (mi riferisco agli ex addetti Conner).
In conclusione, volevo fare una battuta a Bich che diceva che
Marco Viérin, Chiarello ed altri sanno qualcosa dell'ex Cogne, e
così via. Da tempo diciamo che bisognerebbe ragionare in senso
generale, ma questo non è possibile se facciamo continui accordi
con due settori produttivi, quello dell'auto e quello
dell'informatica. Questo è pazzesco, perché qualsiasi persona
riesce a capire che soprattutto oggi è importante diversificare.
Oggi invece continuiamo con l'embrione Olivetti, è inutile che
giriamo intorno al problema, e continuiamo con una produzione
rivolta all'informatica; se il 70 percento della produzione della
Zincocelere è rivolta ai telefonini e se è vero che il mercato dei
telefonini è in crescita, è vero anche che Finaosta dice un'altra
cosa, e cioè che sicuramente i prezzi saranno sempre più bassi, ci
sarà sempre più competitività in quel settore, quindi la
remuneratività sarà sempre più bassa. Pensate che delle banche
rimarranno in un settore dove la remuneratività del denaro è bassa?
Questo non è mai successo, e queste cose ci devono far pensare.
Prendo atto di quello che diceva Ferraris, a malincuore, però
quando mi dice che non ritiene che ci sia quella crisi industriale
in Valle che invece molti dicono che ci sia, quando dice che negli
ultimi anni sono stati creati 2000 posti di lavoro, gli devo
ribattere che forse è l'ora di non prendere più in giro i
Valdostani, perché nelle liste di collocamento si legge che i
disoccupati 4 anni fa erano circa 3000 e oggi superano i 7000. E
ora c'è anche il comunicato del Direttore dell'Ufficio del lavoro,
Fioravanti, che conferma questi dati, per cui non possiamo
prenderci in giro. E la crisi è maggiore nel centro Valle e
nell'alta Valle, caro Ferraris, e arriveremo a discutere anche
dell'ex area Cogne, dove vedremo se lì si è fatto un discorso di
politica industriale e occupazionale, perché non dobbiamo
fossilizzarci e rivolgerci sempre all'industria. Perché se
l'industria va a bagno, almeno mettiamoci il salvagente e cerchiamo
di stare a galla! Anch'io posso essere amante di un settore, però
dobbiamo essere onesti con noi stessi e capire i problemi che
esistono. L'industria in Valle avrà sempre dei problemi, non ce lo
possiamo nascondere, problemi anche maggiori rispetto ad altre
realtà quali la pianura Padana o altri luoghi.
Ognuno è libero di pensare che in Valle d'Aosta non ci sia crisi
industriale, che la Valle d'Aosta a livello occupazionale vada
abbastanza bene, Ferraris è libero di accusarci di essere troppo
generici, di dichiarare i pericoli alla libera concorrenza, e così
via. Forse Ferraris che ha fatto alcune contestazioni in passato
oggi non può più farle, ha difficoltà a giustificare alcune scelte
di politica economica, occupazionale e industriale, questo posso
capirlo; però chiederei vivamente a Ferraris di vedere con occhi
spalancati la situazione drammatica in cui versa la Valle d'Aosta
nel settore occupazionale.
Interverrò in seguito per dichiarazione di voto, dopo aver
sentito la controrelazione dell'Assessore o del Presidente della
Giunta.
Presidente Ha chiesto la parola il Consigliere Florio.
Florio (VA) Sono rimasto in dubbio fino alla fine se parlare o
no, e credo proprio di doverlo fare, e lo faccio ovviamente a
titolo personale perché non ho avuto modo di confrontarmi con
nessuno dei miei due colleghi, premettendo che non ho ricetta
alcuna da dare all'Assessore Mafrica, che si interessa di un
aspetto che non costituisce un problema per questa regione, ma
costituisce un problema per l'intero nostro Paese e per tutto il
mondo occidentale in sostanza. Sicuramente si deve interessare di
questioni la cui soluzione non è dietro l'angolo e che affrontano
questa nostra età con sconvolgimenti riorganizzativi incredibili, a
cui si è già accennato nel corso degli interventi che si sono
svolti.
Quando alcuni giorni fa siamo stati convocati in una riunione di
Capigruppo e ci è stata illustrata dall'Assessore questa
prospettiva nuova, non posso non rilevare, come ha già fatto Bich,
che ne ho ricevuto una positiva impressione. Secondo me la velocità
con cui la Giunta e l'Assessore erano riusciti a risolvere questo
problema era un aspetto positivo. Faceva sorgere alcune domande
questa velocità, non legata - come qualcuno ha citato poco fa - al
fatto che di solito la Giunta si muove lentamente, ma perché credo
che sia difficile trovare soluzioni a problemi di questo genere. E
il problema era stato affrontato e risolto in breve tempo e
positivamente. L'Assessore ci ha dato una serie di informazioni
rispondendo anche ad alcune precise domande che gli sono state
presentate da alcuni dei Capigruppo, dopo di che ci si è lasciati
riconoscendo la positività della soluzione data.
Poco fa ho avuto modo di leggere il testo della deliberazione
con l'allegata convenzione e qui non posso tacere che non ci siamo.
Vorrei sottolineare ancora una volta un aspetto che ha già toccato
il Consigliere Bich, ed è quello dell'informazione.
Non ho desiderio di polemica alcuna, lo posso garantire, ma a me
piace di capire ciò che mi si chiede di votare, a me piace di
capire fino in fondo qual è il rospo che devo trangugiare, qual è
il rischio che posso correre, qual è la scelta che viene fatta;
tutto questo deve essere chiaro ai consiglieri di opposizione come
a quelli di maggioranza, perché così scientemente faccio la scelta
politica di accettare la proposta che mi viene fatta o di non
accettarla, perché questa è la funzione che sono stato chiamato a
svolgere.
E allora i termini della convenzione sono strani, ad una prima
lettura sembrano chiarissimi, si susseguono l'uno all'altro
abbastanza chiaramente e sicuramente è una convenzione che si
esplicita meglio di altre nel passato, ma ci sono delle cose che
non vengono dette, dicendone altre.
Un solo aspetto mi sono preoccupato di verificare. Facendo solo
delle somme su di un foglio, richiamandomi al punto relativo
all'affitto che la società A e la società B saranno chiamate a
pagare, punto 6, lett. a), 410 milioni annui per 10 anni sono 4,1
miliardi; poi al punto 5 riconosciamo un contributo per
l'adeguamento evidentemente dell'edificio, delle sue strutture: ma
di quali strutture? Ci sono forse problemi connessi con
l'inquinamento, Assessore, perché gli importi che vengono
riconosciuti non sono trascurabili. Che tipo di produzione nel
concreto viene realizzata, che tipo di materiali vengono
manipolati: materiali gassosi, minerali, liquidi, acidi? Ci sono
problemi di abbattimenti?
Comunque, la Regione riconosce per questo adeguamento 2,46
miliardi e poi in base al punto 7 riconosce per 6 anni di locazione
2,46 miliardi sempre per i lavori di adeguamento; infine al punto
11 si riconoscono 1,64 miliardi per un importo pari al 40 percento
di quanto eseguito e pagato, eccetera. Il totale di tutti questi
importi guarda caso fa 4,1 miliardi. Allora perché non dirci
esplicitamente, senza richiedere al consigliere che riceve la
delibera mezz'ora prima e che deve andare a farsi questi conti, ed
io fino ad oggi non avevo potuto farli, che sì, è vero, che diamo
4,1 miliardi, però siamo disposti - con giustificazione politica
che non sono in grado di valutare - a riconoscere alla Zincocelere
un importo pari perché questa faccia con maggiore facilità e
velocità i lavori di adeguamento e di abbattimento, faccia la
formazione professionale, e via dicendo.
Allora faccio un richiamo alla chiarezza là dove non constato e
non tocco con mano chiarezza piena nei confronti di questi fatti,
che sono difficili e forse anche impossibili da affrontare nella
piena serenità verso il futuro che mi è sembrato venga richiesta da
parte di tutti; però facciamo chiarezza perché mi sento a
disagio!
Presidente Altri consiglieri chiedono la parola? Se nessun altro
chiede la parola, dichiaro chiusa la discussione generale.
Ha chiesto la parola l'Assessore all'industria, commercio e
artigianato, Mafrica.
Mafrica (GV-PDS-SV) Ringrazio tutti i consiglieri che sono
intervenuti anche perché mi pare che la discussione sia stata una
discussione che è entrata nel merito e che si è svolta con
tranquillità e possibilità di confronto superiori ad altre
occasioni.
Credo che, come qualcuno ha sottolineato, questi problemi di cui
ci dobbiamo occupare per il settore industriale siano problemi che
hanno uno spessore e una dimensione tali da essere di difficile
soluzione e da richiedere la collaborazione e il coinvolgimento di
tutti. Se il tema dell'occupazione è in Italia e in Europa il primo
problema, se questi temi che sono stati qui richiamati della
globalizzazione dei mercati e dell'internazionalizzazione degli
stessi sono presenti, indubbiamente credo che nella nostra realtà
si possa cercare di utilizzare competenze, qualità, caratteristiche
della nostra popolazione e della nostra Autonomia per farvi fronte,
ben sapendo che una serie di scelte, di orientamenti e di effetti
possono sfuggire alla nostra possibilità di intervento. Quindi, da
questo punto di vista, credo che il confronto, come è stato
richiesto, su prospettive più generali, su indirizzi per una
riqualificazione del tessuto produttivo valdostano, vada
accolto.
Credo anche che indubbiamente si possa fare qualcosa di più per
informare meglio le commissioni e il Consiglio. É stato dato atto
del fatto che con Finaosta si è proceduto all'illustrazione
puntuale del contesto in cui viene ad inserirsi questa convenzione,
credo che queste cose debbano essere sviluppate e che indubbiamente
lo sforzo per fornire elementi ai consiglieri possa essere
maggiore.
In questo caso credo che ci siano state anche condizioni dettate
dai tempi: la convenzione è stata votata dalla Giunta il 12 luglio,
oggi c'era l'ultimo Consiglio visto che non ci riuniremo più per
almeno due mesi, da qui l'esigenza di portare all'esame del
Consiglio questa convenzione perché avesse la possibilità di essere
esaminata e votata prima di essere applicata. Quindi credo che si
possano per il futuro creare condizioni di maggiore rapporto per
ciò che riguarda questo tipo di iniziative.
Entrando invece nel merito di questioni sollevate dai diversi
consiglieri, il Consigliere Tibaldi già più di una volta tenta - e
a me sembra una cosa che non può avere nessun fondamento - di fare
teoremi, per cui sarebbe un piacere della Giunta o dell'Assessore
che le industrie chiudano, perché così possano venire altri a
sostituirle, o cose di questo tipo. A me questa osservazione sembra
non meritare risposta; comunque, siccome si sono fatti degli
accenni, la società ha presentato all'Assessorato domanda il 16
aprile, il primo incontro con la società e Finaosta è avvenuto l'11
maggio.
I punti che sono stati sollevati come possibilità di rischio
sono relativi al mercato e alla struttura societaria. Per quel che
riguarda il mercato, devo dire che né l'Assessore né la Giunta
hanno capacità divinatorie o possono dare assicurazioni di tipo
personale. Le analisi di mercato, di settore e sulla solidità
aziendale sono state condotte da società specializzate, dalla
società Littel, che è una società internazionale che ha condotto
l'esame per conto delle banche che hanno deciso di intervenire nel
management buy out, dalla Finaosta che a sua volta si è avvalsa di
due società specializzate nell'esaminare questi mercati che neanche
Finaosta conosceva.
Le analisi fatte da Finaosta, le analisi fatte in precedenza
dalle banche che hanno ritenuto di intervenire, dicono che c'è una
possibilità di crescere del mercato, dicono che questa azienda è
solida, è competitiva ed è in sviluppo, per cui possiamo solo
prendere per buone queste valutazioni ed augurarci che
corrispondano alla realtà dei fatti, perché i mercati sono
complessi e penso che tutte le industrie abbiano, giorno per
giorno, il problema di cercarsi gli ordini per il mese successivo,
che debbano conquistarsi il mercato giorno per giorno, e che quindi
previsioni e certezze su un'azienda insediata che rimanga per
decenni sono difficili da darsi da parte di chiunque.
Venendo al discorso relativo di questo mercato, diceva il
Vicepresidente Viérin che possono presentarsi delle situazioni di
concentrazione; è vero, è in corso un processo di concentrazione
che sta riguardando però le industrie più piccole, che hanno
fatturati inferiori ai 10 miliardi e c'è una riduzione soprattutto
delle lavorazioni fatte all'interno di aziende che operano nel
settore informatico. Invece di farsi i circuiti stampati per conto
proprio nell'interno dell'organizzazione, una serie di queste
imprese sta rivolgendosi all'esterno, quindi chiudendo queste
attività e mettendole sul mercato.
Da questo punto di vista le capacità di penetrazione delle
aziende del sud-est asiatico non sono finora tali - come è stato
detto in commissione - da consentire un loro facile ingresso nel
mercato europeo, perché se si sommano i costi di produzione con i
costi di trasporto il risultato è di non convenienza. D'altronde in
Cina, dove fanno questi prodotti, finora si sono limitati a
prodotti che riguardano 4 strati, mentre la Zincocelere arriva fino
a 22 strati; questo per collegarsi a quanto chiedeva il Consigliere
Tibaldi sulla formazione.
Indubbiamente ci sono delle aziende i cui processi produttivi
possono richiedere una formazione di tempi inferiori; aziende che
vogliono usare le camere bianche - non tutte ma pochissime aziende
nel campo dei circuiti stampati operano con camere bianche -
richiedono periodi di formazione più lunghi. Non credo che possa
essere l'Agenzia del lavoro a fare i corsi di formazione su come si
opera per arrivare alla fotoincisione, alla microforatura, alla
scontornatura di un circuito stampato, ma credo che solo l'azienda
che conosce quel processo, soprattutto se è un'azienda
specializzata, possa farlo.
Quindi la formazione è affidata alle aziende proprio per questo
fatto e sicuramente ciò che compete alla Regione e agli uffici è
controllare che i corsi corrispondano per le presenze, per le
frequenze, per gli orari, a quanto previsto nei programmi.
É stato ancora osservato da parte del Consigliere Bich che ci
sono una serie di aziende di provenienza Olivetti che hanno
difficoltà, e faceva riferimento alla Tecdisk. Devo qui dire che la
Tecdisk è passata da 25 miliardi di fatturato del '93 agli 84
previsti per quest'anno, aumentando quindi il suo fatturato in un
modo notevole. Mi auguro che continui ancora molto a lungo ad
operare, se ci sono necessità di intervento le verificheremo.
Per quello che riguarda la Syntax, è stata acquisita dal gruppo
Sema, un gruppo inglese che ha un fatturato di circa 1600 miliardi,
che è interessato a produrre in Valle d'Aosta perché non è presente
sul mercato italiano ed ha quindi fatto già conoscere alla nostra
regione l'intenzione di continuare nella direzione della
convenzione sottoscritta.
Queste aziende potranno avere successo, come ci si augura,
oppure potranno avere difficoltà, ma quello che non si può dire è
che soltanto ci sono aziende che operano nel settore informatico.
Nella nostra regione, rispondendo al Consigliere Viérin, esistono
presenze significative di aziende che operano nel mercato
dell'acciaio (la Cogne con il gruppo Marzorati), nel mercato
alimentare (la Heineken e la Converter nel settore degli
imballaggi), nel settore sportivo (la Scott et la Rossignol); nella
sola comunità montana del Mont Rose ci sono 35 aziende con un
numero di addetti superiore ai 20, di queste 15 hanno convenzioni
con la Regione.
C'è quindi una parte della reindustrializzazione che sta andando
nella direzione di un diffuso e diversificato campo di attività
produttive. Probabilmente si può fare meglio, occorre che
l'imprenditoria valdostana faccia anche dei passi e delle proposte;
per ciò che riguarda la Conner, purtroppo ciò non è avvenuto, ma
sarebbe stata certamente esaminata con attenzione una proposta che
fosse arrivata dall'imprenditoria valdostana.
Questo non significa che nell'ambito di una riflessione sulle
aziende che potranno essere insediate sull'area Cogne non ci sia
una possibilità di confronto con tutto il Consiglio, per verificare
se possano essere presenti su quell'area in numero rilevante anche
piccole e medie aziende in settori diversificati.
Sono state fatte osservazioni ancora da parte del Consigliere
Chiarello, che ha fatto riferimento ad un'azienda posseduta in
Inghilterra da questa società. É un'azienda che ha una superficie
operativa di 10mila metri quadrati - ricordo che l'azienda di
Cavaglià ha una superficie di 25mila metri quadrati - ha bisogno di
diversificare le sue attività, quindi terrà l'azienda di Cavaglià
soprattutto per le lavorazioni che vanno fatte sulla doppia faccia,
lavorerà nello stabilimento di Pont-Saint-Martin sui multistrati e
con produzioni nuove. Questo fatto dovrebbe portare ad un aumento
complessivo dei volumi di produzione dell'azienda e quindi anche ad
un beneficio per la lavorazione successiva sulle facce esterne
anche sull'azienda di Cavaglià.
Lui ha citato un comunicato sindacale, io ne ho un altro che non
leggo della FLM che dice cose anche diverse, a me dispiace molto,
mi auguro che non ci siano problemi. Non sono in grado di dire le
motivazioni per cui l'azienda a Cavaglià fa o non fa determinate
scelte; mi risulta che si parli di 40 contratti a termine e di 9
contratti di formazione lavoro...
(... intervento del Consigliere Chiarello, fuori
microfono...)
... sì, però l'espansione richiede che vengano in Valle e che la
produzione complessiva possa far aumentare i fatturati e le
lavorazioni riflesse anche sullo stabilimento di Cavaglià, che
oggi, a quel che ci risulta, è compresso perché tiene le due
attività in spazi ristretti. Mi auguro che non si presentino
problemi; sicuramente per quel che ci riguarda ci auguriamo che sia
tutta occupazione aggiuntiva e che l'attività valdostana possa
consolidarsi e dare risultati positivi al complesso delle aziende
del gruppo.
Il Consigliere Florio faceva ancora un'osservazione
sull'intervento regionale: avevo detto nel mio intervento
introduttivo che necessitano lavori per 4,1 miliardi, che il 40
percento di questi lavori eseguiti dall'azienda riceveranno un
contributo del 40 percento, il restante 60 percento non è un
contributo ma è uno scomputo rispetto agli affitti che verranno
pagati per gli anni. É una cosa che, se vogliamo, può essere
equivalente ad un contributo, però occorre che l'attività proceda e
duri nel tempo; sono soldi che l'azienda anticipa e che in qualche
modo vengono restituiti o recuperati, e sono fondi motivati con
iniziative necessarie per adeguare gli impianti fissi alle nuove
attività produttive, che a norma di convenzione devono essere non
inquinanti. Quindi verranno fatti nei processi di lavorazione tutti
quegli impianti e verranno utilizzate tutte le necessarie
apparecchiature di depurazione, perché alla fine l'attività sia,
com'è anche nella sede attuale di Cavaglià, non inquinante.
Penso di aver dato indicazioni sulle principali questioni
sollevate, mi rimane solo da dire che non c'è un'incertezza
rispetto al numero degli occupati, perché la clausola che fa
riferimento al numero degli occupati è una clausola di salvaguardia
che viene introdotta per la prima volta. Finora nelle convenzioni
scrivevamo che dovevano esserci tanti occupati, ma non avevamo mai
previsto possibilità sanzionatorie; questa volta si dice che se il
numero degli occupati scende sotto certi livelli, è possibile la
rescissione della convenzione nonché la richiesta del rimborso di
tutti i contributi sotto qualunque forma erogati.
Mi pare che sia una cosa positiva, mi pare che questa
convenzione rappresenti da una parte una risposta ad un problema
sociale per cui il Consiglio ci aveva sollecitati ad intervenire,
dall'altra un tentativo di fare convenzioni con termini più precisi
rispetto ad altre del passato. Indubbiamente avremo modo di
ridiscutere di questo problema per ciò che riguarda gli aspetti più
generali dell'occupazione e della politica industriale innanzitutto
per ciò che riguarda lo sviluppo dell'area Cogne.
Presidente Ci sono interventi per dichiarazione di voto?
Ha chiesto la parola il Consigliere Chiarello.
Chiarello (RC) Prima volevo dire qualcosa a Ferraris. É vero che
sono stati creati 2000 posti di lavoro, scusatemi, ma siccome
qualcuno si riserva di parlare sempre per ultimo e aspetta sempre
ad alzare il ditino...
Presidente ... diglielo a pugno duro stavolta...
Chiarello (RC) ... è vero che sono stati probabilmente creati
2000 posti di lavoro, ma vorrei ricordare solo 180 persone alla
Cogne, che forse sono ancora in cassa integrazione o in mobilità -
me lo spiegherà meglio Ferraris - la Saiform con 40-50 addetti che
ha chiuso o sta chiudendo, la Conner con 200 persone che ha chiuso,
la Meridian che da 120 previsti ne ha solo 66, la Trousseau Ancien
che ha chiuso, l'Invicta che ha chiuso, le Eurovie S.p.A. che hanno
chiuso, non so se l'Assessore vuole continuare... Penso che fosse
obbligatorio recuperare qualche posto, un'amministrazione che è un
po' mobile deve recuperare anche dei posti, altrimenti nella
Forestale non ci stanno più le persone!
(... ilarità dell'assemblea...)
La formazione professionale di Zincocelere e questo lo so per
esperienza, perché quando parlo di occupazione nel Canavese è anche
perché per 25 anni ho succhiato al Canavese lo stipendio e come me
qualcun altro in questo Consiglio, giustamente perché siamo in
Italia e abbiamo lavorato lì senza vergognarcene.
Allora, la formazione professionale in questo stabilimento è del
primo e secondo livello, al massimo del terzo; la formazione di un
primo e secondo livello è qualcosa poco più di un manovale come
contratto di lavoro, per cui mi sembrano tanti quei 6 miliardi
previsti per la formazione. Ma ripeto che se creeranno operai
altamente specializzati, sarò il primo ad esserne contento.
Per quanto riguarda il comunicato FLM, volevo solo dire che in
questo comunicato è scritto: "Riuniti a Torino, abbiamo convenuto
che sicuramente la scelta di andare in Valle d'Aosta fa parte di
un'intenzione evidente di ridurre i costi aziendali - non c'è
scritto di sviluppo, ma c'è scritto di ridurre i costi aziendali -
agevolazioni della Regione autonoma sugli insediamenti produttivi e
agevolazioni alle riassunzioni del personale posto in mobilità".
Insomma non si parla di espansione nel comunicato, solo questo
volevo sottolineare dal momento che lo ha citato l'Assessore.
Spero veramente che almeno questa operazione non si riveli poi
una cosa che non va in porto; mi sembra tanto, come ha detto Marco
Viérin, che i dati combaciano tutti con l'anno 2000 e vorrei
ricordare che non sono 4 anni bensì 3, perché non è scritto da
nessuna parte che quest'anno ci saranno delle assunzioni. Penso che
sarà dal 1° gennaio 1997 che inizieranno le assunzioni, anche
perché se questa fabbrica si vuole mettere in grado di funzionare
con i nuovi macchinari, la data più credibile sarà inizio '97.
Probabilmente non sarà più in questo Consiglio, però non vorrei nel
2000 essere qui a dire: abbiamo dato i soldi, ci avevano fatto
tante promesse, hanno sfruttato la mobilità, hanno sfruttato i
soldi della Regione e poi se ne sono andati.
Presidente Devo solo prendere atto, Consigliere Chiarello, che
lei rispetto a Bertinotti è un "buonista".
Ha chiesto la parola il Consigliere Ferraris.
Ferraris (GV-PDS-SV) Intanto per una dichiarazione di voto
favorevole, penso che si fosse già capito.
Rispetto alle diverse considerazioni che sono state fatte su
cosa succederà nel 2000, c'era un bravo economista, che era Keynes,
che diceva: "Nel medio periodo siamo tutti morti, per cui cerchiamo
intanto di affrontare i problemi che ci sono oggi".
In un posto in cui tutti hanno fatto dei necrologi, hanno
elencato le fabbriche che hanno chiuso, e potremmo aggiungere altre
fabbriche all'elenco, dall'Ilssa Viola alla Montefibre, però
ricordare che ogni tanto c'è stata una nascita non credo che sia un
reato. Che con questo si siano risolti tutti i problemi
dell'industria, lo abbiamo detto tutti che ci sono e che rimangono,
però che questa regione non abbia fatto delle cose penso che sia
doveroso riconoscerlo, tutti lì, e non è un atto di disonestà, caro
Viérin.
Presidente Ha chiesto la parola il Vicepresidente Viérin
Marco.
Viérin M. (PpVA) Contesto sempre l'Assessore Mafrica, però
voglio far piovere come si dice... piove fuori? Sta già
piovendo?
Diciamo che prendo atto con soddisfazione che anche l'Assessore
Mafrica ha riconosciuto che effettivamente bisognerebbe dare, come
è stato chiesto da più consiglieri, la possibilità alle commissioni
di avere i dati e il tempo materiale di poter analizzare gli stessi
in maniera corretta.
Invece sul discorso della convenzione e quindi di portare
Zincocelere ad occupare l'ex stabilimento Conner, ebbene,
Assessore, non è che lei abbia fugato i miei dubbi e le mie
perplessità. Inoltre, quando lei dice che nessun imprenditore
valdostano si è fatto avanti, io le dico che probabilmente non si
poteva pretendere di trovare un imprenditore valdostano che sapesse
produrre tramite le famose camere bianche, non è che si può
inventare l'imprenditore oggi per utilizzarlo domani. Anche perché
se si fosse presentato un imprenditore valdostano che opera già in
altri settori a fare questo, avrei voluto vedere se la Regione gli
dava 33 miliardi di disponibilità finanziaria per partire, perché
comunque i costi per la Regione sono di 19 miliardi, mentre la
disponibilità finanziaria che diamo in mano alla Zincocelere è di
33 miliardi.
Quindi rimangono i dubbi e le perplessità che questa società
abbia l'interesse a stare in Valle fino al 2000. Spero vivamente di
no, ma la convenzione fatta in questa maniera, le considerazioni
che la Finaosta ci ha fatto in maniera molto corretta sia sui
vantaggi che la società ha, ma anche sui rischi e gli svantaggi che
la società potrebbe avere, ci portano a dire questo. La società
potrà decidere nel 1999-2000 se avrà interesse a stare in piedi
oppure no, e quasi sicuramente deciderà di no, perché ne fanno
parte come proprietari al 92 percento due banche europee, o meglio
una inglese e l'altra americana, mi corregga se sbaglio, Assessore,
e sappiamo che le banche stanno in queste società finché c'è
un'alta redditività dell'investimento. Non appena questa
redditività cessa, le banche smobilitano alla grande e se ne vanno.
Infatti in questa convenzione non vedo dei grossi rischi finanziari
da parte della Zincocelere e quindi dei suoi proprietari. Allora
bisogna capire se questi 3-4 anni serviranno a queste banche per
permettergli di rientrare con i soldi - più gli interessi - che
hanno investito in questa operazione.
Nessuno vuol fare l'uccello del malaugurio, ma siamo stati
scottati più volte, Assessore. Non voglio fare qui nessun processo,
ma ritengo importante esercitare quell'attività di controllo e di
stimolo al Governo ad essere più attento che in passato. Oggi ci
sono dei forti dubbi che quest'attenzione non sia proprio perfetta,
che non sia ancora quell'attenzione dovuta al problema industriale
ed occupazionale. Ma su questo torneremo quando discuteremo la
riconversione dell'area ex Cogne, e mi ha fatto piacere che lo
abbia detto anche l'Assessore, perché sarà una discussione
interessante. Non vogliamo, proprio per non fare il processo alle
intenzioni, dare un voto contrario a questa scelta, ma d'altra
parte non possiamo dare un voto favorevole, pertanto ci asterremo
sul provvedimento.
Presidente Ha chiesto la parola il Consigliere Tibaldi.
Tibaldi (Ind) Sarò breve. Ho ascoltato in parte l'intervento di
replica dell'Assessore Mafrica, il quale puntualmente mi ha
risposto che il mio intervento va contro le iniziative industriali.
Non vorrei che fosse inteso in questa maniera, perché mi sono solo
permesso come hanno fatto altri consiglieri di fornire parametri di
valutazione che sono differenti, che sono integrativi a quegli
elementi che ieri Finaosta ci ha illustrato frettolosamente in
commissione.
Poi è ovvio che possono essere argomentazioni piacevoli o
spiacevoli, ma sono comunque argomentazioni con un certo fondamento
perché non si viene qui a raccontare la storiella propagandistica o
elettoralistica per raccogliere consensi, si viene qui per
ragionare su cifre, su dati e su parametri che ci sono stati
forniti in tempi relativamente brevi e che oggi siamo chiamati ad
esaminare e votare. Quindi i parametri di valutazione devono essere
comunque accettati e confrontati in maniera un po' più serena che
non chiudersi subito nel proprio guscio, dicendo: lui è contro
l'industria. Assolutamente no.
Altrettanto paradossale mi sembra il discorso relativo alla
celerità che mi è stato rivolto dal Consigliere Ferraris. A questo
punto mi verrebbe spontaneamente di chiedere se, in quanto ex
segretario della FLM, ha per caso sentito i suoi colleghi di Biella
o di Cavaglià, e magari ha approfondito anche la tematica
occupazionale in loco.
Ma a prescindere dalle perplessità e dai dubbi che sono stati
sollevati, e che anch'io ho contribuito a sollevare in questa sede,
ripeto che la filosofia di questa convenzione a mio avviso non si
discosta granché da quelle precedenti, e quindi anche l'intervento
politico - se così può essere chiamato - è in sintonia con quanto
abbiamo già visto in passato. C'è un qualcosa in più, qualche
clausola di salvaguardia in più, qualche garanzia che ritengo sia a
questo punto l'unica. L'unica garanzia che, oggi come oggi, ha la
Regione è una fideiussione sui 22 miliardi che verranno erogati in
gestione ordinaria da Finaosta, e sarà una fideiussione escutibile
a vista. Per il resto mi sembra che sia un "déjà vu".
Quindi la mia sarà una prudente astensione.
Presidente Se non ci sono altri interventi per dichiarazione di
voto, pongo in votazione la delibera in oggetto:
Presenti: 32
Votanti: 26
Favorevoli: 25
Contrari: 1
Astenuti: 6 (Chiarello, Collé, Lanièce, Marguerettaz, Tibaldi e
Viérin M.)
Il Consiglio approva
