Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1819 del 23 gennaio 1991 - Resoconto
OGGETTO N. 1819/IX - Disegno di legge: "Proroga per il
triennio 1991/1993 della legge regionale 29 gennaio 1988, n. 10,
concernente Concessione di contributi annui a favore
dell’editrice Sports Valdôtains S.S. di Aosta per il
sostegno della stampa sportiva".
Presidente:Il Consigliere Agnesod ha chiesto di illustrare il
disegno di legge n. 251, iscritto al punto 22
dell’ordine del giorno.
Agnesod (UV):
En examinant le projet de loi en question,
je voudrais seulement faire quelques considérations que
j’avais déjà exprimées en cinquième commission.
Il s’agit d’une loi qui va
soutenir la presse sportive et sur ce point, en ligne de principe,
nous sommes d’accord. Il faut quand même souligner
que, au cours de ces dernières années, dans le domaine de la presse
beaucoup de choses ont changé. Si, il y a quelques années, "Sports
valdôtains" était l’unique organe
d’information sportive locale, maintenant il y a la
présence de plusieurs pages de sports locaux dans
d’autres journaux, voire la "Vallée Notizie".
Pour cette raison, je demande, en m’exprimant
favorablement sur ce projet de loi pour cette année 1991, que le
Gouvernement s’engage à présenter, au cours de
l’année, un projet de loi global pour le financement
de la presse en Vallée d’Aoste.
Presidente
: Ha chiesto la parola il Consigliere Limonet;
ne ha facoltà.
Limonet (DC):
Non ho nulla da aggiungere a quanto detto
dal Consigliere Agnesod.
Presidente
: Ha chiesto la parola il Presidente della
Giunta, Bondaz; ne ha facoltà.
Bondaz (DC):
Ho ascoltato con attenzione la proposta del
Consigliere Agnesod, che mi sembra abbastanza coerente, anche se
per certi versi sarà di difficile attuazione, perché quando si
mettono le mani nel campo dell’editoria o dei
giornali, sorgono sempre numerose difficoltà.
Quanto da lui detto risponde almeno in parte al vero: le
situazioni sono cambiate e oggi anche altri giornali si occupano di
argomenti sportivi, mentre una volta c’era solo
"Sports Valdôtains", croce e delizia di tutti gli sportivi
valdostani e dei presidenti delle varie società, che
settimanalmente ricevevano delle tirate d’orecchie
dal suo direttore.
Fatta questa premessa di carattere piuttosto personale, perché
mi sono ricordato di quand’ero presidente
dell’Aosta, mi sembra di poter dire che il problema
dell’editoria sia abbastanza importante da meritare
che la Giunta si impegni ad esaminare attentamente tutto il
problema anche con interventi di carattere finanziario, per aiutare
i giornali pubblicati in Valle d’Aosta ad essere più
funzionali ed a raggiungere il maggior numero di persone.
Presidente
: Ha chiesto la parola
l’Assessore alle Finanze Lavoyer; ne ha facoltà.
Lavoyer (ADP):
Vorrei proporre due emendamenti di
carattere finanziario.
Il primo modifica l’articolo 2 nel modo
seguente:
"1. L’onere derivante
dall’applicazione della presente legge, come
determinato all’articolo 1, grava sul capitolo 66540
del Bilancio preventivo della Regione per il 1991 e sui
corrispondenti capitoli dei futuri bilanci.
2. Alla copertura dell’onere, per il 1991, si
provvede mediante utilizzo dello stanziamento iscritto al capitolo
67000 (Fondo globale per il finanziamento di spese correnti) a
valere sull’apposito accantonamento previsto
all’allegato n. 8 al Bilancio per
l’anno in corso (Area attività produttive - Settore
turismo - D.2.11).
3. A decorrere dal 1992 gli oneri necessari saranno determinati
con la legge di bilancio ai sensi dell’articolo 15
della legge regionale 27 dicembre 1989 n. 90".
Il secondo emendamento riguarda l’articolo 3
concernente le variazioni di bilancio, che viene così sostituito,
causando lo scorrimento all’articolo 4 del
precedente articolo 3:
"1. Alla parte spesa del bilancio di previsione della Regione
per l’anno finanziario 1991 sono apportate le
seguenti variazioni:
in diminuzione
Cap. 67000 "Fondo globale per il finanziamento di spese
correnti"
Lire 55.000.000
in aumento
Cap. 66540 "Contributi a favore dell’informazione
sportiva "legge regionale 29/1/1988 n. 10
Lire 55.000.000"
.
Presidente
: Ha chiesto la parola il Consigliere
Riccarand; ne ha facoltà.
Riccarand (VA):
Credo che sarebbe necessario avere alcune
notizie in più su questo giornale, per capire in che misura è
giustificato un provvedimento straordinario, ma che poi si ripete
di anno in anno, per un così cospicuo finanziamento allo
stesso.
Chiederei di sapere da parte della Giunta, che ha presentato il
disegno di legge o da parte dei relatori, qual è la tiratura di
questo giornale, quante copie tira ogni settimana, quali sono i
costi e quali dati abbiamo sui costi reali di questo giornale cui
andiamo a dare ben 55 milioni all’anno, quante copie
vende, anche per conoscere l’entità del suo
autofinanziamento e l’utenza cui si rivolge.
Se fosse possibile, vorrei avere alcune informazioni sia sul
livello di diffusione del giornale, sia sulla sua situazione
finanziaria.
Presidente
: Ha chiesto la parola
l’Assessore al Turismo, Urbanistica e Beni
culturali, Pascale; ne ha facoltà.
Pascale (PSI):
Non sono in grado di indicare il numero
esatto delle copie vendute, ma ho qui con me i bilanci degli ultimi
anni dell’editrice Sports Valdôtains, dai quali si
potrà dedurre, sia pure in parte, il tipo di diffusione del
giornale.
Nel 1987: entrate £. 130.250.00, uscite £.155.370.000, disavanzo
£. 24.000.000. Nel 1988: entrate £. 130.511.000, uscite £.
149.914.000, disavanzo £. 19.400.000. Nel 1989: entrate £.
177.361.000, uscite £. 205.988.000, disavanzo £. 28.600.000.
Per il 1990 c’è un bilancio di previsione che
prevede: abbonamenti nuovi e rinnovi £. 18.000.000, vendita in
edicola £. 52.170.000, pubblicità commerciale £. 70.000.000, numeri
speciali £. 14.000.000, contributo
dell’Amministrazione regionale (per il
’90 era ancora previsto dalla vecchia legge) £.
45.000.000, per un totale di £. 197.173.000. Il bilancio di
previsione pareggia con le uscite su questa cifra, ma bisognerà poi
vedere il consuntivo. Questi sono dati che...
(...Interruzione del Consigliere Riccarand...)
... Le uscite prevedono: disavanzo gestione 1989 £. 28.600.000,
fatture tipografiche £. 80.000.000, rimborsi spese e compensi ai
collaboratori £. 57.700.000, luce, telefono e spese postali £.
5.200.000, acquisto materiali £. 4,500.000, spese fotografiche £.
3.200.000, cancellerie e varie £. 3.100.000, tasse e valori bollati
£. 1.900.000, provvigioni agli edicolanti £. 12.950.000.
Comunque posso dare una fotocopia di questo bilancio al
Consigliere Riccarand.
Presidente
: Ha chiesto la parola il Consigliere
Riccarand; ne ha facoltà.
Riccarand (VA):
Il nostro gruppo voterà contro questo
provvedimento, perché non ci sembra giustificato un ulteriore
aumento del finanziamento, che è già molto elevato.
In Valle d’Aosta esiste uno strumento di sostegno
all’editoria che è rappresentato, anche se
indirettamente, dalla pubblicazione del notiziario regionale, la
cosiddetta "pagina della Valle", che però rappresenta delle cifre
molto limitate, tant’é che i giornali di
informazione che utilizzano quel tipo di notiziario,
nell’arco di un anno possono introitare al massimo
una quindicina di milioni, mentre qui c’è un
contributo annuale di ben 45 milioni.
Poiché già questo contributo è notevolmente più elevato di
quello che può andare ad altri organi di informazione - adesso non
stiamo a vedere se è più importante l’informazione
politico-amministrativa o quella sportiva; tutte le informazioni
possono andare bene - io prendo atto che questa informazione
sportiva, specie con il monopolio esercitato da un giornale, è già
fortemente sovvenzionata. Pertanto, non comprendo e non condivido
questo ulteriore incremento di 10 milioni che viene proposto per un
triennio con la legge in oggetto ed il nostro voto sarà di
conseguenza contrario al provvedimento.
Presidente
: Se nessuno chiede la parola, passiamo
all’esame dell’articolato.
Do lettura dell’articolo 1.
Articolo 1
1. L’efficacia della legge regionale 29 gennaio
1988, n. 10, concernente "Concessione di contributi annui a favore
dell’editrice Sports Valdôtains S.S. di Aosta per il
sostegno della stampa sportiva", è prorogata sino al 31 dicembre
1993.
2. L’ammontare massimo del contributo concedibile
a favore dell’editrice Sports Valdôtains S.S. è
stabilito in lire 165.000.000, da erogare in tre rate annuali pari
a lire 55.000.000 ciascuna, a partire dall’anno
1991.
Presidente
: Se nessuno chiede la parola, pongo in
votazione l’articolo 1 testé letto.
Esito della votazione:
Presenti: 29
Votanti: 29
Favorevoli: 28
Contrari: 1
Il Consiglio approva
Presidente
: Do lettura dell’articolo
2.
Articolo 2
1. L’onere derivante
dall’applicazione della presente legge, come
determinato all’articolo 1, graverà sul capitolo del
bilancio preventivo della Regione per l’anno 1991 e
successivi, corrispondente al cap. 47600 del bilancio di previsione
della Regione per l’anno 1990;
2. Alla copertura dell’onere si provvede per
l’anno 1991 mediante utilizzo per lire 55.000.000,
delle risorse disponibili al programma 3.2 "Altri oneri non
ripartibili" del bilancio pluriennale della Regione 1991/1993.
3. Per l’anno 1992 e 1993 l’onere
sarà iscritto con la legge di approvazione del relativo bilancio di
previsione, ai sensi del primo comma dell’articolo
17 della legge regionale 27 dicembre 1989, n. 90.
Presidente
: Do lettura dell’emendamento
sostitutivo dell’articolo 2 proposto
dall’Assessore alle Finanze Lavoyer.
Emendamento
L’articolo 2 è così modificato:
1. L’onere derivante
dall’applicazione della presente legge, come
determinato all’articolo 1, grava sul capitolo 66540
del Bilancio preventivo della Regione per il 1991 e sui
corrispondenti capitoli dei futuri bilanci.
2. Alla copertura dell’onere, per il 1991, si
provvede mediante utilizzo dello stanziamento iscritto al capitolo
67000 (Fondo globale per il finanziamento di spese correnti) a
valere sull’apposito accantonamento previsto
all’allegato n. 8 al bilancio per
l’anno in corso (Area attività produttive - Settore
turismo - D.2.11).
3. A decorrere dal 1992 gli oneri necessari saranno determinati
con la legge di bilancio ai sensi dell’articolo 15
della legge regionale 27 dicembre 1989 n. 90.
Presidente
: Se nessuno chiede la parola, pongo in
votazione l’articolo 2 emendato testé letto.
Esito della votazione:
Presenti: 29
Votanti: 29
Favorevoli: 28
Contrari: 1
Il Consiglio approva
Presidente
: Do lettura di un emendamento sostitutivo
dell’articolo 3 presentato
dall’Assessore alle Finanze, Lavoyer.
Emendamento
L’articolo 3 concernente le variazioni di
bilancio, viene così sostituito, causando lo scorrimento
all’articolo 4 del precedente articolo 3:
Articolo 3
1. Alla parte spesa del bilancio di previsione della Regione per
l’(anno finanziario 1991 sono apportate le seguenti
variazioni:
in diminuzione
Cap. 67000 "Fondo globale per il finanziamento di spese
correnti"
Lire 55.000.000
in aumento
Cap. 66540 "Contributi a favore dell’informazione
sportiva" Legge regionale 29 gennaio 1988 n. 10
Lire 55.000.000.
Presidente
: Se nessuno chiede la parola, pongo in
votazione l’emendamento aggiuntivo testé letto.
Esito della votazione:
Presenti: 29
Votanti: 29
Favorevoli: 28
Contrari: 1
Il Consiglio approva
Presidente
: Do lettura dell’articolo
4.
Articolo 4
1. La presente legge è dichiarata urgente ai sensi del terzo
comma dell’articolo 31 dello Statuto Speciale ed
entrerà in vigore il giorno successivo a quello della sua
pubblicazione nel Bollettino Ufficiale della Regione.
Presidente
: Se nessuno chiede la parola, pongo in
votazione l’articolo 3 testé letto.
Esito della votazione:
Presenti: 28
Votanti: 27
Favorevoli: 27
Contrari: 1
Il Consiglio approva
Presidente
: Se nessuno chiede la parola, pongo ora in
votazione la legge nel suo complesso.
Esito della votazione:
Presenti: 28
Votanti: 27
Favorevoli: 27
Contrari: 1
Il Consiglio approva
***
