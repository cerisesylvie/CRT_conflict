Classificazione
AMBIENTE
Flora e fauna



Oggetto del Consiglio n. 1070 del 6 novembre 2019 - Resoconto
OGGETTO N. 1070/XV - Interpellanza: "Creazione di un
osservatorio permanente per la determinazione dei danni arrecati
dai lupi agli allevamenti".
Rini (Presidente) -
Punto 16 all'ordine del giorno. Per
l'illustrazione, la parola al collega Luboz.
Luboz (LEGA VDA)
- La settimana scorsa abbiamo approvato
in III Commissione la legge sulla gestione del lupo. Sì, chiedo
scusa, Assessore, ha ragione: questa settimana. Nella fase di
preparazione della legge, nel corso dell'analisi di tutto quanto
l'articolato abbiamo avuto diverse interessantissime audizioni da
parte del Corpo forestale, dell'Istituto Zooprofilattico e,
inoltre, del personale del Parco del Monte Avic. A me sono sorti
diversi interrogativi che dipendono da un ragionamento rispetto
alla direttiva Habitat che, se non erro, è datata 1992, quindi è di
30 anni fa, quando la realtà correlata al lupo era presumibilmente
totalmente diversa da quella attuale. Trent'anni fa, nel '92, in
Valle d'Aosta erano ricomparsi da alcuni anni i cinghiali ed era
parso non solo che non fossero così tanto pericolosi per l'uomo, ma
soprattutto che non recassero notevoli danni alle colture agricole.
Adesso, a distanza di 30-40 anni, ci stiamo accorgendo delle
conseguenze del non aver combattuto l'Invasione che stava avvenendo
da parte dei cinghiali e probabilmente avverrà, come sta già
avvenendo, ugualmente per il lupo. A me hanno sicuramente fatto
riflettere alcune spese evidenziate durante le audizioni in
commissione, come quella non di fondi pubblici, di risorse
proprie... però poi vorrei capire quali risorse proprio può avere
ad esempio l'istituto Zooprofilattico quando dice che realizzerà
una sala necroscopica per repertare le cause di morte dei lupi.
Quando la sanità pubblica piange, ovviamente... Va beh,
considerazioni personali.
L'interpellanza andava a chiedere in particolare "quali sono le
scrupolose attività del Corpo Forestale Valdostano per il controllo
e/o monitoraggio della specie lupo"; "se e quali sono le spese
supplementari sostenute dall'Amministrazione regionale rispetto
alle ordinarie mansioni del Corpo Forestale dovute alle attività di
monitoraggio in questione", cioè invio dei dati ai laboratori,
costi delle analisi; si è parlato dell'analisi del DNA perché è
possibile che uno stesso lupo possa aver rilasciato le sue feci a
Rhêmes e il giorno dopo o alcuni giorni dopo magari nella Val
d'Ayas, giustamente dobbiamo andare a repertare se sia lo stesso
animale che magari ha predato da una parte e dall'altra e quindi,
in base a questa legge, possa essere, se ho capito bene, permesso
l'eventuale abbattimento. Poi "se non ritenga opportuna la
creazione di un osservatorio permanente sui gravi danni arrecati
agli allevamenti".
Presidente -
Per la risposta, la parola all'assessore
Chatrian.
Chatrian (AV)
- Collega Luboz, è una tematica che non
abbiamo sottovalutato e che non stiamo sottovalutando. Avete avuto
modo, come diceva lei in Commissione, di audire diverse
professionalità proprio per avere un perimetro, una geografia più
ampia possibile per avere tutte le informazioni. Cercherò di
rispondere nel merito ai quesiti che ci ha posto. L'aumento di lupi
sul territorio regionale ha determinato negli anni un incremento
degli attacchi al patrimonio zootecnico e ha fatto crescere
l'attenzione dell'opinione pubblica ma anche la preoccupazione
degli allevatori per il ritorno del predatore. Se da una parte
dobbiamo garantire la convivenza uomo-lupo e garantire la
biodiversità, dall'altra parte dobbiamo avere la capacità e la
robustezza di mettere in campo azioni, misure, soluzioni per
accompagnare comunque tali criticità. Al fine di ottenere
informazioni precise sulla distribuzione del predatore e assicurare
la sua coesistenza con la restante fauna selvatica e con le
attività antropiche, con particolare attenzione al settore
zootecnico, a fine 2017 sono state adottate precise modalità
riguardo a questa effettuazione del monitoraggio della specie, al
fine di approfondire la conoscenza sulla distribuzione, la
dimensione, le dinamiche della popolazione, la stima e la
localizzazione dei branchi e delle indagini genetiche, vale a dire
ampliare la conoscenza sullo status genetico della popolazione.
È anche stato costituito un tavolo tecnico. Un tavolo tecnico
c'è già, è già stato istituito, oltretutto è stato convocato. Può
essere allargato anche ad altre associazioni - poi entrerò nel
dettaglio e nel merito -per il coordinamento delle operazioni sia
di monitoraggio che di raccolta dei dati sul territorio. Il
monitoraggio è svolto dal personale del corpo forestale della Valle
d'Aosta appositamente formato e nei parchi è svolto dai
guardaparco. Le attività prevedono: il controllo sistematico di
transetti (percorsi definiti per l'individuazione di segni di
presenza in inverno e in estate), la tracciatura delle piste dei
lupi sulla neve; l'attività di monitoraggio tramite la tecnica
dell'ululato indotto; l'utilizzo di trappole video-fotografiche;
l'esame delle predazioni su selvatici e domestici in collaborazione
con i veterinari; la raccolta di campioni biologici e la loro
analisi generica.
Le indagini genetiche permettono di valutare i parametri
demografici, vale a dire: stima della consistenza, del tasso di
crescita e di sopravvivenza della popolazione; identificazione
della presenza e degli spostamenti sul territorio; identificazione
dei nuovi nati e ricostruzione delle relazioni di parentela;
ottenere informazioni sulla struttura genetica della popolazione,
quale ad esempio la variabilità genetica o l'identificazione di
eventuali individui ibridi. Attraverso le analisi genetiche è
possibile inoltre ricostruire gli eventuali spostamenti di lupi
erratici provenienti da altri territori, in particolare dalle
regioni confinanti. Per l'effettuazione delle analisi genetiche ci
si avvale dello stesso laboratorio di riferimento per il Piemonte e
per il Parco Nazionale Gran Paradiso. Si tratta di un laboratorio
americano con cui è iniziata una collaborazione inizialmente a
spese della Regione Piemonte per l'esame di diversi campioni
raccolti in Valle d'Aosta, al fine di determinare le possibili
interazioni tra le popolazioni di lupo delle due regioni.
Successivamente sì è poi ritenuto di continuare ad avvalersi dello
stesso laboratorio utilizzato dal Piemonte e dal Parco proprio ai
fini della condivisione dei dati e della metodologia di analisi. I
costi per le analisi presso il laboratorio estero ammontano a circa
8.000 euro all'anno. Contemporaneamente sono state invece avviate
analisi genetiche presso il nostro laboratorio, sito a La Salle,
del Museo regionale di scienze naturali, attraverso cui è possibile
stabilire in tempi più rapidi, mediante le analisi genetiche sui
campioni raccolti, se l'autore di una predazione su domestici è un
lupo o un cane. Le spese vive per le analisi genetiche presso il
laboratorio regionale, disponendo di personale interno - quindi
direttamente dell'amministrazione regionale: dipartimento risorse
naturali - sono quelle relative al materiale di consumo,
nell'ordine di grandezza di circa 2.500 euro all'anno. Come le
dicevo nelle premesse, il tavolo tecnico "lupo" è già istituito con
medesimo provvedimento ed è costituito - se può interessare al
collega e anche ai colleghi, ma ne abbiamo discusso anche quando ci
siamo confrontati in commissione nelle ultime settimane - da questi
rappresentanti: dipartimento risorse naturali corpo forestale;
struttura flora e fauna; struttura biodiversità e aree protette;
dipartimento agricoltura; struttura igiene e sanità pubblica
veterinaria; struttura igiene degli allevamenti e delle produzioni
zootecniche; struttura sanità animale dell'Istituto zooprofilattico
sperimentale del Piemonte e Valle d'Aosta; Parco Nazionale Gran
Paradiso e Parco naturale regionale del Monte Avic. Al tavolo
tecnico sono inoltre chiamati a partecipare, oltretutto ci siamo
impegnati e adesso vedremo se integrare il provvedimento
dirigenziale o con un semplice documento interno
dell'Amministrazione, le associazioni fondamentali che devono far
parte, a nostro avviso, di questo tavolo, che sono: gli allevatori,
i cacciatori e anche o uno o i rappresentanti delle associazioni
degli ambientalisti. Il tavolo dunque svolge pienamente la funzione
di osservatorio sui danni arrecati agli allevamenti. Peraltro,
nelle prossime settimane il progetto Life WolfAlps, a cui la
Regione ha aderito, ha come principale obiettivo il rafforzamento e
il miglioramento delle azioni sia di monitoraggio della specie che
in un'ottica di coordinamento a livello alpino delle attività, per
cui per la realizzazione è previsto un finanziamento in natura
europea; più volte abbiamo messo in evidenza tale tematica,
affrontandola sia in Aula sia in Commissione.
Spero di aver risposto nel merito ai quesiti che il collega mi
poneva. L'obiettivo, come le dicevo, è di allargare questo tavolo
tecnico alle tre associazioni principali - poi vediamo insieme a
loro in che maniera - penso che in questo momento sia fondamentale
che tutti gli attori abbiano non solo tutte le informazioni, ma che
ci siano quelle azioni e quelle misure che tutti insieme...
Penso che tale tematica così delicata vada affrontata, non deve
essere sottovalutata, e che si debba andare oltre a quello che è
eventualmente un approccio di natura ideologica da parte di
qualcuno, reputo che i nostri territori, le nostre piccole-grandi
comunità debbano avere un supporto di natura giuridica, uno
strumento utile a tutelare le nostre montagne e chi ci abita.
Presidente -
Per la replica, la parola al collega
Luboz.
Luboz (LEGA VDA)
- Grazie, Assessore. Grazie per le
risposte, interessanti i dati che ci ha fornito. Sicuramente
condivido che sarà necessario e auspicabile l'inserimento del
tavolo tecnico delle associazioni portatrici d'interessi
sull'argomento, perché, a precisa domanda che feci loro durante
un'audizione in Commissione, mi risposero con un perentorio "no"
rispetto alla possibile coesistenza tra lupo e pastorizia
tradizionale, che è un ossimoro che invece è stato inserito in
legge, ma sicuramente di questo avremo occasione di parlare alla
prossima adunanza del Consiglio tra 15 giorni.
Presidente -
E con questo punto si concludono i lavori
che riprenderanno domani alle ore 09:00.
---
La seduta termina alle ore 20:03.
