Classificazione
(Nessuna classificazione presente)



Oggetto del Consiglio n. 254 del 20 dicembre 2018 - Resoconto
OGGETTO N. 254/XV - Interpellanza: "Azioni intraprese per
ottenere una rappresentanza della Regione in seno al Parlamento
europeo".
Rollandin (Presidente) -
Punto 21 all'ordine del giorno.
La parola al consigliere Bertin per l'illustrazione.
Bertin (IC) -
Il 26 maggio prossimo si svolgeranno le
elezioni per il rinnovo del Parlamento europeo, elezioni a
suffragio universale, perché fortunatamente dal 1978 il Parlamento
europeo è rinnovato a suffragio universale e rappresenta i
cittadini dei vari Paesi europei aderenti all'Unione europea.
L'uscita del Regno Unito dall'Unione europea ha consentito
l'assegnazione di tre nuovi seggi del Parlamento all'Italia e
questi tre saggi dovranno essere distribuiti all'interno dei vari
collegi presenti in Italia.
Nel luglio scorso il Consiglio regionale aveva approvato una
risoluzione proprio per tentare di sensibilizzare il Parlamento e
intraprendere un'azione per permettere alla Valle d'Aosta di avere
una rappresentanza parlamentare europea. Non soltanto per la Valle
d'Aosta, ma in generale per tutte le Regioni, poiché questo è un
aspetto non secondario: molte Regioni, anche Regioni a Statuto
speciale, spesso non hanno rappresentanza. Mi riferisco alla
Sardegna che, tranne eccezioni, molto difficilmente può essere
rappresentata, e lo stesso discorso vale per il Friuli, per non
parlare di altre piccole realtà regionali del Centro Italia.
Resta il fatto che questi tre nuovi seggi assegnati all'Italia
potrebbero essere l'occasione per dare rappresentanza a tutti, in
particolare alla nostra Regione, visto che di questo avevamo
parlato tempo fa in questa Assemblea. Il tempo stringe, tra l'altro
ultimamente abbiamo ricevuto, devo dire con un certo ritardo
rispetto a quando è stato consegnato alla Presidenza del Consiglio,
un lavoro elaborato da professor Tonelli, sulle questioni
riguardanti la rappresentanza delle entità regionali e dei
territori di montagna al Parlamento europeo. Ricordiamoci che le
Alpi sono un aspetto centrale rispetto all'Unione europea in
generale e i territori alti devono avere una rappresentanza anche a
livello europeo.
Pertanto questa interpellanza, che era stata presentata tempo
fa, voleva sapere quali erano state le azioni messe in campo in
ragione della risoluzione approvata da questo Consiglio nel mese di
luglio, che invitava il Governo regionale
in primis
ad agire
e a sensibilizzare chi di dovere in questo senso e quali erano gli
intendimenti futuri.
Dalle ore 11:47 riassume la presidenza la presidente
Rini
.
Rini (Presidente) -
La parola al Presidente della Regione
per la risposta.
Fosson (GM) -
Ringrazio il consigliere Bertin di aver
posto questa problematica in Consiglio regionale, perché io penso
che il più grande problema politico in questi mesi, in attesa delle
elezioni europee - questa volta c'è una possibilità maggiore, come
lei ha ricordato - sia proprio quello di ottenere una
circoscrizione elettorale per la Valle d'Aosta. Io sono convinto
che un parlamentare europeo serva in questo momento tantissimo,
forse addirittura più che un parlamentare italiano, se si pensa che
il 70 percento dell'attività del Parlamento italiano è la ratifica
di norme europee, quindi per la nostra comunità è fondamentale.
Purtroppo non era stato iscritto nello Statuto ed è da tempo che
rincorriamo questa possibilità. Lei sa che l'attività di tutti
coloro che sono stati a Roma è sempre stata tesa a ottenere questo
riconoscimento, ma non siamo mai riusciti ad averlo. Come lei sa
benissimo, l'articolo 12 della legge n. 18 del 1979 con
l'apparentamento ha sempre penalizzato i nostri numeri esigui e
forse anche in alcuni casi la nostra capacità di dividerci.
Adesso c'è una grossa opportunità in più, nel senso che l'uscita
dell'Inghilterra dall'Unione europea ha fatto sì che tra
quattordici Stati si possano dividere ulteriori ventitré seggi e
all'Italia ne arriverebbero tre in più. Come lei ha già detto con
molta conoscenza dell'argomento, uno andrà alla Sardegna, perché
nella circoscrizione insulare, essendo la Sicilia molto più
numerosa della Sardegna, si eleggevano sempre degli eurodeputati
siciliani e mai sardi; poi forse al Friuli-Venezia Giulia e
speriamo proprio che la Valle d'Aosta in questa occasione ottenga
un europarlamentare. È un problema fondamentale e di grandissima
importanza per la Valle d'Aosta.
Cosa abbiamo fatto in questi dieci giorni? Intanto nella mia
unica discesa a Roma, con i contatti o con vecchie amicizie di
parlamentari e di viceministri che ho incontrato casualmente per
altri discorsi, ho sottolineato qual è il grande problema della
Valle d'Aosta e che, se volevano ascoltare i valdostani, era di
darci la possibilità di una circoscrizione valdostana alle prossime
elezioni europee. Ho anche incontrato, a margine di una riunione di
altro tipo, il senatore Lanièce, con il quale ho parlato a lungo e
mi ha illustrato qual era in questo momento la modalità: si
discuterà a gennaio di questo e abbiamo cercato di coordinarci.
Le possibilità sono, come ben conosce il consigliere Bertin, la
proposta di legge del senatore Lanièce che prevede proprio una
circoscrizione elettorale per la Valle d'Aosta, ma anche, molto
solida dal punto di vista ideologico, nel senso positivo di
proposta di difesa dei popoli di montagna, è quella del cosiddetto
gruppo ASA delle Autonomie speciali, in cui lavora in modo molto
proficuo il professor Louvin che ieri abbiamo nominato anche alla
Commissione paritetica Stato-Regione. Quest'ultima è un'altra
grossa proposta che riconosce una circoscrizione autonoma per le
Regioni alpine e una distribuzione degli altri europarlamentari
alle altre Regioni. Quindi c'è tutta un'attività che noi cercheremo
di intensificare, perché è sicuramente il problema politico più
importante di questi mesi che verranno e io sono sicuro che
l'Amministrazione precedente, che molto ha fatto, lo voglio
riconoscere, per cercare di portare a casa questo risultato,
continui a lavorare in questo senso.
Présidente -
La parole au conseiller Bertin pour la
réplique.
Bertin (IC) -
A me interessava sapere non cosa aveva
fatto lei in questi dieci giorni, ma cosa si era fatto in termini
generali. Peraltro lei rappresenta la continuità, faceva parte
dell'altra maggioranza e aveva un ruolo centrale come quello di
Presidente del Consiglio. Mi sarebbe piaciuto sapere qual era stata
l'attività svolta in tutto questo periodo per dare seguito alla
risoluzione approvata quasi all'unanimità da questo Consiglio. Tale
era l'intendimento di questa interpellanza, fatta tra l'altro
diverso tempo fa. I presidenti passano, ma le istituzioni rimangono
e mi interessava capire quale azione era stata fatta. Peraltro lei
era pure Presidente del Consiglio. Le ricordo che quel documento a
cui facevo cenno, di questo studio piuttosto approfondito, era
stato inviato mesi fa alla Presidenza del Consiglio e poi
consegnato con un certo ritardo alla I Commissione, dopo un periodo
di quarantena, immagino!
Visto i risultati che mi paiono inesistenti, invito tutti ad
agire in modo politico, tenendo presente che i tempi sono
ristrettissimi. Non credo che l'approvazione di una legge sia a
questo punto lo strumento che verrà utilizzato per assegnare questi
tre seggi: i tempi sarebbero lunghissimi e notoriamente, anche per
invito dello stesso Parlamento europeo, si invitano gli Stati
membri a non deliberare in materia elettorale nell'anno di
svolgimento delle elezioni. Credo che sarà uno strumento diverso,
ma in ogni caso la invito a seguire in maniera più efficace e
puntuale questo dossier, perché i tempi sono strettissimi.
