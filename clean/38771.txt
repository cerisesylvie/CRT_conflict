Classificazione
AGRICOLTURA



Oggetto del Consiglio n. 2240 del 14 luglio 2016 - Resoconto
OGGETTO N. 2240/XIV - Interrogazione: "Tempistica per
l'erogazione agli agricoltori delle misure previste dal Piano di
sviluppo rurale 2014-2020 per l'annualità 2015".
Viérin M. (Président) -
Point n° 11 de l'ordre du jour.
La parole à l'Assesseur Testolin.
Testolin (UV) -
In riferimento al primo quesito: "quante
sono le aziende agricole che hanno ottenuto l'anticipazione dei
contributi di cui in premessa e a quanto ammonta il totale",
segnaliamo che Area VdA ha certificato in merito alle garanzie
Finaosta fino ad oggi i premi di ventisei aziende per complessivi
437.500 euro, e che Finaosta ha rilasciato ad oggi cinque
fideiussioni a garanzia di anticipi per poco meno di 100 mila euro
complessivi.
Per quanto concerne il secondo punto dell'interpellanza: "quando
saranno erogate, agli agricoltori che hanno rinunciato a richiedere
l'anticipazione dei contributi agli istituti bancari, le tre misure
previste dal PSR 2014-2020 per l'annualità 2015, denominate "ex
verde agricolo", nel precisare come gli uffici regionali abbiano
provveduto ad espletare tutte le formalità evidenziate
dall'organismo pagatore, si segnala che l'erogazione delle
spettanze da parte di Agea potrà essere effettuata non appena
verranno predisposti dalla stessa Agea gli apparati informatici che
presiedono ai controlli e all'istruttoria delle domande; tutto ciò
indipendentemente dalla richiesta o meno dell'anticipazione dei
premi agli istituti bancari da parte degli agricoltori. Si segnala
inoltre che Agea, in un recente incontro con tutte le Regioni, ha
comunicato ad Area VdA il calendario per il rilascio delle relative
applicazioni istruttorie e che, per quanto riguarda la nostra
Regione, le date previste per le cinque misure a superficie o a
capo inizieranno nel periodo estivo per terminare entro il 30
settembre prossimo. Infine si evidenzia che è stato richiesto da
parte dell'Amministrazione regionale, con lettera a firma del
sottoscritto e del Presidente della Regione, un incontro con il
Ministro per le politiche agricole alimentari e forestali e con i
responsabili di Agea, al fine di dirimere le principali criticità
inerenti le attività che sta svolgendo Agea per addivenire a questi
pagamenti. A tal proposito segnaliamo di aver fissato per la
prossima settimana, facendo seguito anche ad una riunione che si è
tenuta negli scorsi giorni con gli altri Assessori regionali a
Roma, un incontro con il neodirettore di Agea, che si è reso
disponibile fin dai primi giorni del suo insediamento avvenuto la
scorsa settimana, per affrontare tali tematiche. In tale incontro
si cercherà di dare prioritaria attenzione alle questioni relative
al pagamento dei premi a valere proprio sull'annualità 2015, al
fine di ottenere indicazioni più precise sulle tempistiche di
pagamento, così da poterne dare la massima diffusione.
Président -
La parole au collègue Chatrian.
Chatrian (ALPE) -
Prima della pausa estiva volevamo avere
contezza soprattutto sui passi fatti in questi tre mesi, dal
momento in cui l'Amministrazione regionale, anche con la
discussione in quest'aula di diverse nostre iniziative e proposte,
aveva deciso di anticipare a chi è interessato gli aiuti
sull'annualità 2015. Rileviamo il primo dato: dopo quasi due mesi e
mezzo poche sono le aziende che hanno richiesto l'anticipo. Non
sappiamo se questo è dovuto a difficoltà o a troppa burocrazia o è
legato al fatto che - come avevamo proposto in quest'aula - si
poteva e si doveva forse utilizzare uno strumento ancora diverso
per non andare ad applicare ulteriori tassi e costi alle
aziende.
La seconda riflessione, Assessore Testolin, è quella che
sinceramente ci preoccupa molto di più: quando saranno erogati gli
aiuti sull'annualità 2015, anche perché le criticità che ci ha
espresso oggi l'Assessore ormai sono di dominio pubblico; gli
agricoltori, le aziende, i potenziali fruitori sono molto
preoccupati e la tensione inizia ad alzarsi ulteriormente. Abbiamo
ascoltato attentamente la risposta che ci ha fornito e le
incertezze sono alte, sono pesanti; la proposta non si può fare con
una semplice interrogazione, ma fra due settimane discuteremo la
variazione di bilancio su questo tema e sicuramente il nostro
gruppo presenterà una proposta per dirimere queste criticità,
perché noi pensiamo non si possano aspettare altri mesi per non
dare corso e gambe a delle difficoltà di Agea e Area, al di là
degli incontri che farete nelle prossime settimane.
Il dato politico di oggi, dopo aver ascoltato attentamente la
sua risposta, è che non c'è nessuna certezza sul pagamento
dell'annualità 2015, sapendo perfettamente le criticità che ci sono
- lo diceva lei nella sua risposta dal punto di vista informatico -
di far dialogare il nostro sistema con quello di Agea, ma il dato
finale è che queste risorse non saranno erogate nei prossimi mesi.
Sicuramente nel prossimo Consiglio andremo a presentare un'altra
proposta per trovare delle soluzioni alternative, anche perché le
assicuro che il modello che avete messo in campo sulle
anticipazioni non è così semplice come si pensava e non è così
fruibile per le nostre aziende agricole.
