Classificazione
ASSETTO DEL TERRITORIO
Difesa ed uso del suolo - Sistemazione idrogeologica



Oggetto del Consiglio n. 861 del 18 novembre 2009 - Resoconto
OGGETTO N. 861/XIII - Interrogazione a risposta immediata:
"Situazione dei lavori di messa in sicurezza della zona interessata
dalla frana verificatasi in frazione Clos de Barme in comune di
Arnad".
Interrogazione a risposta immediata
Ricordato che il 19 ottobre scorso una frana di importanti
dimensioni ha colpito la frazione Clos de Barme del Comune di
Arnad, fortunatamente senza provocare vittime o feriti;
Tenuto conto che la frana ha comunque causato ingenti danni e
ha comportato la necessità di evacuare dalle proprie abitazioni sei
nuclei familiari;
Appreso che giovedì 12 novembre scorso si è svolto presso il
Comune di Arnad un incontro pubblico tra le autorità e i tecnici
comunali e regionali e la popolazione interessata in merito alla
situazione dei lavori di messa in sicurezza della zona
interessata;
tutto ciò premesso i sottoscritti Consiglieri
regionali
Interrogano
La Giunta regionale per conoscere le determinazioni in merito
alla messa in sicurezza della Frazione Clos de Barme in Comune di
Arnad.
F.to: Prola - Crétaz - Empereur
Président
- La parole au Conseiller Prola.
Prola (UV)
- Merci, M. le Président. Con questa
iniziativa si vuole conoscere quali sono gli sviluppi inerenti alla
problematica che si è verificata il 19 ottobre scorso con il crollo
avvenuto nella frazione Clos de Barme di Arnad, un crollo
importante che ha provocato parecchi danni, ma che soprattutto crea
un forte disagio nella popolazione residente: sei famiglie sono
tuttora ospitate altrove e non hanno potuto finora rientrare nelle
proprie abitazioni. Sappiamo del tempestivo intervento sia del
Comune, sia del Servizio geologico regionale ma, conoscendo la
particolarità del luogo e del monte che sovrasta la frazione Clos
de Barme, un monte che sovrasta anche il comune di Verrès,
chiediamo di conoscere e di capire, anche alla luce dell'incontro
che si è svolto ad Arnad il 12 novembre alla presenza delle
autorità e dei tecnici, qual è l'effettiva e reale entità della
situazione, quali sono le problematiche di natura tecnica che si
evidenziano, quali sono i tempi ipotizzati che si prevedono per il
rientro nelle abitazioni della zona e quali sono le azioni che
verranno prese o verranno adottate per l'individuazione delle opere
definitive della messa in sicurezza della zona.
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Ringrazio il collega Prola.
Com'è noto, il fenomeno di dissesto che si è verificato il 19
ottobre è consistito nel crollo di materiale lapideo per un volume
complessivo di 150-200 metri cubi dalle pareti rocciose che
sovrastano il nucleo abitato di Clos de Barme in comune di Arnad,
che è precipitato all'interno di un ripido canalino posto alla base
della parete rocciosa, propagandosi a ventaglio e terminando la
propria corsa sia nella sottostante strada comunale, sia
interessando alcuni fabbricati. L'area era già stata oggetto di
crolli in relazione però all'attività estrattiva, che storicamente
si è svolta in tali luoghi, mentre il crollo del 19 ottobre è da
imputare, secondo i tecnici, a fenomeni di gelo in rocce già
altamente fessurate, come è stato bene illustrato nella riunione
alla popolazione. Il 12 novembre è stata illustrata la situazione
ai cittadini di Clos de Barme da parte del geologo incaricato dal
Comune di seguire gli interventi di protezione, alla presenza del
sottoscritto, del Presidente della Regione, dei tecnici comunali e
dell'ingegner Rocco del Dipartimento Difesa del suolo.
Gli interventi, avviati di concerto con il Servizio geologico
regionale, consistono nella realizzazione di bonifica delle
porzioni di roccia palesemente instabili in corrispondenza della
parte inferiore della nicchia di distacco e di posa di reti
paramasso all'interno del canalino. Questi interventi sono
finalizzati a raggiungere una condizione di sicurezza minima, tale
da poterci permettere, o di proseguire con gli interventi analoghi,
oppure di realizzare direttamente un vallo a monte del centro
abitato. La definizione delle caratteristiche del vallo è in corso
di completamento da parte del tecnico incarico del Comune. Le prime
indicazioni dei tecnici permettono però di individuare nella
realizzazione del vallo l'intervento attraverso il quale si
potrebbero raggiungere condizioni di maggiore sicurezza, anche
rispetto ai possibili pericoli derivanti dalle aree oggetto di
attività estrattive del passato, quelle che in questo caso non
hanno dato nessun effetto. A breve, come comunicatoci dai tecnici,
dovrebbe essere possibile definire come proseguire nel modo più
rapido ed efficace con gli altri interventi. Sempre i tecnici
ritengono che quanto in corso è comunque propedeutico a qualunque
altra ipotesi di proseguimento dei lavori e che saranno necessarie
ancora alcune settimane prima di poter avviare la nuova parte dei
lavori, quella più definitiva. Al momento non è quindi ancora
possibile indicare una data certa per il rientro delle famiglie
attualmente sfollate, ma assieme al Comune di Arnad si punta a fare
in modo che questo avvenga il più presto possibile e questo è stato
detto in maniera molto diretta ed onesta ai cittadini nella citata
riunione. Devo fare un plauso ai cittadini che hanno dimostrato
serietà e consapevolezza nel corso della riunione, rinunciando a
sterili polemiche, dimostrando di capire i tempi e le esigenze che
l'affrontare un'emergenza così grave comporta. Colgo l'occasione
per ringraziare tutti coloro che hanno dato un contributo per gli
interventi che, come è stato detto, sono stati immediati e
continuano nel tempo.
Président
- La parole au Conseiller Prola.
Prola (UV)
- Merci. Grazie, Assessore. Come prevedevo, il
problema del crollo è dovuto al gelo e alla roccia fessurata,
perché è un po' un problema che si ripete al Mont Carogne. La
bonifica, le reti paramasso sono sicuramente un intervento che in
qualche modo diminuisce la pericolosità immediata della zona, ma
credo che assolutamente sia indispensabile... l'idea appunto quella
del vallo, perché il vallo è sicuramente una protezione importante
per l'abitato, in quanto attutisce il rotolamento dei massi e
quindi dà un concetto di maggiore sicurezza. Mi sembra che
l'Assessore abbia sottolineato questo aspetto di maggior sicurezza,
quindi una sicurezza migliore, una sicurezza per i cittadini e
spero davvero che si riesca a concludere in tempo breve per il
rientro delle famiglie sfollate.
