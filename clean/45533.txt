Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 2208 del 23 marzo 2023 - Resoconto
OGGETTO N. 2208/XVI - Interrogazione: "Coinvolgimento della
Soprintendenza per i beni e le attività culturali nell'iter per la
costruzione di un edificio a nove piani nel centro di
Breuil-Cervinia".
Bertin (Presidente) -
Punto n. 32. Risponde l'assessore
Jean-Pierre Guichardaz.
Guichardaz J. (FP-PD) -
Siamo su un tema di cui abbiamo
lungamente dibattuto anche in Commissione qualche giorno fa, un
tema à la une, come si dice, relativo alla costruzione di un
edificio a nove piani al centro della località Breuil-Cervinia nel
Comune di Valtournenche, e lei chiede se corrisponda al vero che vi
sia stato un coinvolgimento dell'Assessorato Beni attività
culturali, sistema educativo e politiche per le relazioni
intergenerazionali e in quali termini, e se vi siano stati dei
rapporti con l'Amministrazione comunale di Valtournenche e con i
progettisti dell'opera piuttosto che con l'impresa proponente la
realizzazione dell'immobile.
In riferimento al primo quesito, per quanto concerne il progetto
- di cui ormai è noto a tutti, più o meno, la specificità - il
quale ha avuto larga eco mediatica, evidenzio che la valutazione
dello stesso si è esplicata esclusivamente a livello tecnico e ha
coinvolto la struttura patrimonio paesaggistico architettonico
della Soprintendenza per i beni e le attività culturali, che fa
capo al nostro Assessorato, per quanto attiene strettamente l'iter
istruttorio finalizzato al procedimento autorizzativo per cui ha
competenza primaria la Soprintendenza.
Peraltro, per l'ormai consolidato principio di separazione delle
funzioni tecniche da quelle d'indirizzo politico già sancito dalla
legge Bassanini, nonché da numerose sentenze della Corte
costituzionale e da altri organi giudicanti, non sarebbe nemmeno
stato possibile - e direi anche né opportuno - intervenire in sede
di valutazione dell'opera proposta a un livello che non fosse
quello tecnico.
La valutazione è stata quindi prettamente tecnica da parte degli
uffici e l'Assessore, quindi in questo caso il sottoscritto, ne è
venuto a conoscenza in seguito all'emissione del provvedimento
finale di autorizzazione, come avviene peraltro sempre: come ho
detto in Commissione, io non intervengo in nessun processo
amministrativo e tecnico, non è mia abitudine, peraltro non è
previsto.
A tal proposito c'è stata l'inoltrata richiesta di rilascio di
autorizzazione, così come stabilito dall'articolo 146 del Decreto
legislativo 42/2004, il codice dei beni culturali del paesaggio,
per un progetto di edificio realizzabile ai sensi della legge
regionale 24/2009, come è stato spiegato anche in Commissione.
Tale norma consente la demolizione dell'edificio - in questo
caso l'ex hotel Fosson, che attualmente insiste sull'area - e la
sua ricostruzione con un incremento volumetrico del 35%.
Tale progetto, in seguito ad approfondimenti tecnici rispetto
alla storia del luogo e alla sua evoluzione architettonica, a
sopralluoghi e valutazioni rispetto all'edificato d'impianto ed
eterogeneo del Breuil, nonché all'assetto urbanistico
dell'agglomerato stesso, è stato autorizzato - riporto quanto
scrittomi dagli uffici - in quanto l'intervento proposto, quindi
corpo di fabbrica ad alta efficienza tecnologica ed energetica, è
stato ritenuto coerente, in relazione alle motivazioni di vincolo,
con il contesto edificato di pertinenza e compatibile per
posizione, dimensione e composizione architettonica, rispetto alle
esigenze di salvaguardia dell'ambito tutelato, visuali verso e dal
Monte Cervino e territori situati alla sua base, in gran parte
prati ricompresi all'interno del domaine skiable e pinete collocate
sui versanti; peraltro in Commissione avrà avuto modo di vedere
anche gli elaborati, le sezioni, le planimetrie e le simulazioni,
che peraltro, oltre che con i sopralluoghi in loco, sono state
utilizzate per le valutazioni di tipo tecnico.
Per quanto riguarda il secondo quesito, faccio presente che il
procedimento di autorizzazione non prevede che vi sia il
coinvolgimento preventivo del Comune.
Per contro, in alcuni casi, ma evidentemente non in questo, in
seguito a richieste dei Comuni stessi, le due Amministrazioni
pubbliche si confrontano preventivamente a titolo collaborativo,
ancorché le due materie, urbanistica e tutela del paesaggio,
viaggiano su binari distinti e paralleli, seppure confluiscono a
livello di determina finale nel permesso di costruire emesso
dall'ente locale.
Con i progettisti delle opere e con i proponenti invece vi sono
stati, come per la maggior parte delle pratiche di un certo rilievo
che vengono presentate alla struttura componente, alcuni incontri
in fase di formazione della proposta progettuale, con lo scopo di
poterne comprendere meglio i contorni e gli sviluppi tecnici, al
fine d'indirizzare la stesura definitiva del progetto in
riferimento alle esigenze di tutela del sito di pertinenza.
Presidente-
Per replica, consigliere Restano.
Restano (GM) -
Grazie, Assessore, per la risposta. Ho
ritenuto di procedere comunque a sentire la sua risposta senza
ritirare l'iniziativa, ancorché abbia partecipato alla Commissione
che lei ha citato, perché a mio avviso era doveroso renderla
pubblica attraverso un'interrogazione in Consiglio.
Detto questo, noi siamo per la libera imprenditoria, per il
libero confronto tra le imprese, siamo per incentivare il privato e
per l'interazione tra pubblico e privato.
Quest'iniziativa non è assolutamente ostile a quanto si sta
facendo a Cervinia.
Prendiamo atto di quanto lei ha detto circa la separazione delle
funzioni tecniche e da quelle d'indirizzo politico, ne conveniamo,
allora diciamo che se si vuole per il futuro dare un'impronta
diversa rispetto a quella che abbiamo vissuto fino ad oggi, è
necessario normare, quindi la invito a fare delle proposte
normative, se le intende fare, per regolamentare ulteriormente la
materia.
Certo, visto che siamo per la libera imprenditoria, ci teniamo,
e ci terremmo che le regole fossero uguali per tutti, quindi se vi
saranno delle altre proposte simili nello stesso contesto che
vengano accettate, che vengano applicate le stesse regole, e ci
chiediamo, salvaguardando le regolamentazioni degli enti locali, se
la stessa cosa possa essere fatta alla città di Aosta, all'interno
del Parco nazionale del Gran Paradiso e in altri Comuni della Valle
d'Aosta, perché sappiamo tutti che poi è facile fare i confronti,
magari anche sbagliando, però dopo nascono le polemiche.
Quindi chiediamo un rigoroso rispetto delle pari opportunità,
definiamole così, per tutte le imprese valdostane e non solo per
alcune di queste imprese, perché non vorremmo cadere in questa
casistica.
Peraltro abbiamo appreso da poco che la stessa ditta si sta
lanciando per quella che è la divisione impianti a fune; facciamo i
complimenti per quest'iniziativa - forse la Valle d'Aosta, visto
tutto quanto abbiamo detto ieri, ne ha bisogno - e le auguriamo
buona fortuna.
