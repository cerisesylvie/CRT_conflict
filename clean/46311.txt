Classificazione
ASSISTENZA SANITARIA E OSPEDALIERA



Oggetto del Consiglio n. 2769 del 28 settembre 2023 - Resoconto
OGGETTO N. 2769/XVI - Interrogazione: "Vantaggi per i
pazienti derivanti dal potenziamento dell'apparecchio per la
principale risonanza magnetica presso l'Ospedale Parini di
Aosta".
Bertin (Presidente) -
Punto n. 27. Risponde l'assessore
Marzi.
Marzi (SA) -
La consegna della nuova macchina per la
risonanza magnetica (o RM), con il potenziamento
dell'apparecchiatura, è prevista entro l'inizio del prossimo mese,
quindi del mese di novembre.
Si tratta di un aggiornamento tecnologico per RM già esistente,
che mantiene il magnete attuale che non subisce obsolescenza. Ciò
consente di non dover eseguire lavori strutturali di muratura che
avrebbero comportato disagi in termini di fermo macchina e
d'interferenza con i lavori concernenti la rampa di accesso al
Pronto Soccorso.
In merito alla citata prospettiva di assunzione di nuovi
radiologi e tecnici, attualmente l'Azienda ha bandito un concorso
pubblico per l'assunzione di tre dirigenti medici specialisti in
radiodiagnostica, in fase di espletamento.
In generale, l'Azienda USL ha pubblicato venticinque concorsi
pubblici per l'assunzione di quarantanove professionisti
qualificati in diversi settori dell'area medica, delle specialità
mediche, dell'area chirurgica e dell'area della medicina
diagnostica e dei servizi.
Inoltre, l'Azienda ha previsto nel piano dei fabbisogni del
personale l'indizione di un concorso pubblico per l'assunzione di
otto tecnici sanitari di radiologia medica.
Questa iniziativa mira a potenziare il quadro medico della USL
per garantire la presenza di competenze specialistiche cruciali per
la salute ed il benessere dei nostri cittadini.
Per quanto riguarda la formazione specifica, l'Azienda informa
che questa è sempre inclusa quando si sostituiscono le grandi
macchine, pertanto tutti gli operatori coinvolti avranno
l'opportunità di ricevere un'adeguata preparazione.
Quanto al tema della valutazione per eventuali istituzioni di un
corso di laurea per tecnici di radiologia nella nostra regione,
l'argomento è già stato approfondito dall'Assessorato ed in tal
senso sono stati avviati approfondimenti con le strutture
competenti dell'Azienda USL.
Per quanto concerne il tema delle liste di attesa e della
riallocazione dei pazienti, la Struttura complessa di radiologia,
diagnostica ed interventistica si è fatta carico di rivedere tutte
le agende: ha quindi modificato l'attività lavorativa della
dirigenza medica del comparto, aumentando la fascia oraria dalle
ore 07:00 alle ore 20:00 dal lunedì al venerdì e dalle ore 08:00
alle ore 17:00 il sabato, continuando comunque e sempre a garantire
le urgenze.
In questo modo i pazienti sono stati riallocati e prenotati in
Ospedale e presso il Poliambulatorio di Donnas, oppure nelle
strutture convenzionate.
Per completezza, di seguito i dati numerici: 438 prestazioni
prenotate e riallocate dal 21 agosto al 27 ottobre 2023, 31
prestazioni RM non eseguibili presso la radiologia diagnostica ed
interventistica in questo periodo e quindi riprogrammate alla CDC
di Torino; 25 prestazioni RM non eseguibili presso la radiologia
diagnostica ed interventistica in questo periodo e riprogrammate al
Parini, come richiesto dai pazienti, oltre la fine di ottobre.
Riporto ora gli aspetti tecnici che evidenziano il miglioramento
della qualità clinica e del
comfort
per i pazienti rispetto
ai lavori di miglioramento della RM attuale: tunnel paziente da 70
cm, l'illuminazione interna del tunnel e la svasatura del
gantry
dovrebbero migliorare la gestione di stati di ansia e
di disagio del paziente durante l'esame, diminuendo la sensazione
di oppressione; posizionamento del paziente con tecnologia IA
ottimizza la produttività degli esami eliminando la necessità di
eseguire l'allineamento con il laser per posizionare i pazienti;
tecnologia ART che sfrutta la tecnologia e riduce il rumore
acustico per migliorare l'ambiente del paziente; l'i
maging
senza contrasto con tecnologia IA, quindi a respiro libero,
sequenze ad alta risoluzione per imaging a respiro libero negli
esami
body
consente di eliminare la necessità per il
paziente di trattenere il respiro per 10-20 secondi per 5-6 volte
di seguito, fatto che crea disagio e aumenta l'ansia; l'imaging con
tecnologia Whole-Body consente l'acquisizione dell'intero corpo per
pazienti oncologici; tecnologia 3D ASL con tecnologia IA è capace
di generare un'elevata immagine 3D per la diagnosi di patologia
cerebrovascolare; elevato grado di chiarezza nel segnale di RM che
determina il miglioramento della qualità delle immagini; bobine
ultraleggere e meno costrittive risultano più confortevoli per i
pazienti; flusso di lavoro più efficiente, la console operatore ad
alta risoluzione e il lettino del paziente, associati alla
tecnologia dell'intelligenza artificiale, consentono di risparmiare
nel tempo nella preparazione del paziente e nella prescrizione
dell'esame.
Presidente -
Per replica, la parola alla consigliera
Erika Guichardaz.
Guichardaz E. (PCP) -
Dalla sua risposta, mi sembra di
aver capito che ci sarà il rispetto dei tempi di consegna: ha
parlato comunque dei primi giorni di novembre, nel comunicato si
parlava di fine ottobre, quindi sotto questo punto di vista ci
rassicura, anche perché
-
come lei può immaginare
-
immagino sia stato tempestato anche lei di telefonate dopo quel
comunicato stampa per meglio comprendere quali erano,
effettivamente, le motivazioni che oggi lei ha esplicitato
meglio.
Lei ha parlato di approfondimenti rispetto al corso di laurea,
quindi lato Regione, perché adesso siamo lato USL, sarebbe
interessante capire però rispetto a quegli approfondimenti qual è
stata la valutazione della Regione. Questo lei non ce lo ha detto,
però molto probabilmente sarebbe stato interessante meglio
comprenderlo.
Rispetto alla questione delle liste d'attesa, a noi non risulta
quanto da lei detto: sappiamo di pazienti oncologici, ad esempio,
che avevano dei tempi assegnati di tre settimane; quindi,
valuteremo magari di fare un accesso agli atti più preciso per
comprendere se quanto a noi segnalato non corrisponda al vero.
Bene invece tutte le migliorie che questo nuovo tipo di
tecnologia porteranno, anche se rispetto al
gantry
non mi è
sembrato di capire dalla sua risposta se effettivamente consentirà
anche a persone con una corporatura un po' più abbondante di poter
effettuare le risonanze nel nostro presidio ospedaliero, perché
sotto questo punto di vista abbiamo segnalazioni di persone che,
purtroppo, avendo dovuto aspettare tempi molto lunghi per andare
altrove, hanno avuto la diagnosi della propria malattia con grave
ritardo, arrivando anche purtroppo alla morte.
Quindi, bene comunque quanto da lei evidenziato rispetto alle
migliorie. Sappiamo poi che il futuro ampliamento del Parini
prevedrà una nuova sala proprio riferita alla parte delle risonanze
e altro, quindi chissà che, in quel caso, le apparecchiature che
verranno poi messe, a quel punto andranno a colmare anche questo
vuoto che per noi risulta essere importante.
