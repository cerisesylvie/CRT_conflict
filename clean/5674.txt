Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 97 del 26 ottobre 1983 - Resoconto
OGGETTO N. 97/VIII - REALE SITUAZIONE DELLA DISTRIBUZIONE DI
CARBURANTE E OLIO LUBRIFICANTE IN ESENZIONE FISCALE.
(Interrogazione con risposta scritta).
PRESIDENTE
: Do lettura dell'interrogazione con risposta
scritta presentata dal Consigliere Millet:
INTERROGAZIONE CON RISPOSTA SCRITTA
AL FINE di essere informato sulla reale situazione della
distribuzione dei beni contingentati con particolare riferimento
alla benzina, gasolio e olio lubrificante;
il sottoscritto Consigliere regionale
INTERROGA
l'Assessore regionale all'Industria, Commercio, Artigianato e
Trasporti per conoscere:
1°) quanti litri di benzina, gasolio e olio lubrificante sono
stati distribuiti (anno per anno) negli anni 1979, 1980, 1981, 1982
e 1983 alle seguenti categorie (categoria per categoria):
a)
automezzi di enti pubblici;
b)
automezzi addetti ai servizi pubblici;
c)
automezzi di privati;
d)
automezzi di autotrasportatori;
e)
motori di potenza non superiore ad HP 15 in
attività presso artigiani;
f)
macchine agricole escluse dalle assegnazioni
previste per gli iscritti all'U.M.A.
2°) quanti litri di benzina, gasolio ed olio lubrificante
sono stati assegnati (anno per anno) negli anni 1979, 1980, 1981,
1982 e 1983 con assegnazioni straordinarie ed a chi sono stati
assegnati e in base a quali delibere;
3°) quanti litri di benzina, gasolio e olio lubrificante non
sono stati ritirati (anno per anno) nel 1979, 1980, 1981, 1982 e
1983 e come sono stati utilizzati;
4°) quali riduzioni delle tariffe sono state concordate con
le ditte, società concessionarie ed esercenti di autoservizi
pubblici di linee e quanti litri di benzina, gasolio ed olio
combustibile sono stati assegnati a dette ditte, società ed
esercenti, per categorie (anno per anno) negli anni 1979, 1980,
1981, 1982 e 1983;
5°) quanti automezzi hanno usufruito (categoria per categoria
d'assegnazione) di benzina, gasolio e olio lubrificante (anno per
anno) negli anni 1979, 1980, 1981, 1982 e 1983.
PRESIDENTE
: Ha chiesto di parlare il Consigliere Millet,
ne ha facoltà.
MILLET - (P.C.I.):
Chiedo, a norma dell'art. 96, ultimo
comma, di porre l'interrogazione all'ordine del giorno del prossimo
Consiglio.
PRESIDENTE
: In base all'art. 96, la Giunta o il
Presidente della Giunta può dare la risposta oralmente se i termini
sono trascorsi.
Ha chiesto di parlare il Consi­gliere Pollicini, ne ha
facoltà.
POLLICINI (Féd; DP-UVP):
Ci troviamo di fronte ad una
maxi interrogazione scritta; sono circa 35 domande. Vorrei fare due
precisazioni: la prima è che questa legislatura è iniziata nel
luglio di quest'anno, mentre nell'interrogazione si va indietro di
quattro anni. Io do questa risposta: a parte il tempo necessario
che occorrerebbe per mettere insieme tutti questi dati, darò tutte
le risposte utili e tutti i dati possibili in tempo possibili.
Certamente non porremmo ostacoli al normale funzionamento del
servizio, che secondo noi è prioritario per dare queste risposte;
ma non posso accettare che un Assessore debba rispondere di cose
che si dovevano fare nel corso della passata legislatura. In questo
momento non siamo in grado di farlo per mancanza di tempo, anche
perché quel settore è oggi estremamente carente per l'assenza di
due dei tre componenti; ma attenzione, c'è il pericolo, come ho
detto prima, di ostacolare il normale funzionamento del
settore.
PRESIDENTE:
Ha chiesto di parlare il Consigliere Millet,
ne ha facoltà.
MILLET - (P.C.I.):
Purtroppo non posso essere soddisfatto
della risposta e ritengo che sia un fatto molto grave; poiché
questo l'avevo già detto una volta, faccio appello al Presidente
del Consiglio affinché rilevi questa situazione. Ho visto che sono
state date delle risposte molto voluminose, il che vuol dire che
gli uffici sono in grado di fornire quei dati che un Consigliere
regionale ha diritto di avere per poter svolgere il suo
compito.
Ma oltre a questo, non si può accettare nemmeno il discorso
"quando avrò la possibilità darò le risposte": cosa vuol dire? Vuol
dire che si avranno fra dieci anni? Questo è un compito della
Giunta, che si attrezzi; se si accetta questa motivazione nessun
Consigliere avrà più delle risposte. Posso anche capire che da
luglio c'è un nuovo Assessore, però il fatto che un Consigliere non
possa chiedere per il passato mi sembra molto limitativo.
Faccio dunque appello al Presidente del Consiglio affinché
prenda provvedimenti del caso nei confronti della Giunta in modo
che non si ripetano più queste risposte.
PRESIDENTE:
Il Presidente del Consiglio prende atto della
richiesta del Consigliere Millet.
