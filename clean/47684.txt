Classificazione
OPERE PUBBLICHE



Oggetto del Consiglio n. 3872 del 25 luglio 2024 - Resoconto
OGGETTO N. 3872/XVI - Interpellanza: "Interventi di
manutenzione straordinaria presso il torrente Bocqueil nel comune
di Issogne".
Bertin (Presidente) -
Punto n. 50. Consigliere Ganis, a
lei la parola.
Ganis (LEGA VDA) -
Come sempre, vorrei portare
all'attenzione dell'Assessore il problema con delle fotografie che
ho fatto personalmente, chiedo magari all'usciera se gentilmente
può fargli avere queste fotografie, così può rendersi conto
realmente del problema. Torniamo a parlare in quest'Assise di un
problema che persiste lungo molti torrenti laterali della nostra
regione. Abbiamo più volte evidenziato che negli anni la
manutenzione ordinaria di molti torrenti laterali non viene fatta,
tant'è che le nostre segnalazioni hanno contribuito a sollecitare
il servizio di gestione del territorio a effettuare in questi
ultimi periodi una serie di attività di manutenzione mediante la
rimozione di detriti, sedimenti e lo sfalcio della vegetazione. Lo
abbiamo più volte ricordato che i lavori di manutenzione dei
torrenti sono un'attività fondamentale per la prevenzione del
dissesto idrogeologico e la tutela del nostro territorio. Proprio
per queste ragioni e dopo un sopralluogo del torrente Bocqueil
situato nel comune di Issogne documentato appunto con delle
fotografie, ho potuto riscontrare la presenza di detriti sotto al
ponte. Questo può effettivamente ridurre la portata delle acque in
diverse modalità, l'ostruzione del deflusso, i detriti sotto il
ponte possono ostruire parzialmente o completamente il passaggio
dell'acqua, causando la riduzione della portata, cosa che è già
avvenuta e io ricordo molto bene. Può anche aumentare il livello
dell'acqua, quindi l'ostruzione del flusso causata dai detriti può
determinare un innalzamento del livello dell'acqua a monte del
ponte e questo può causare inondazioni nelle aree circostanti, come
è successo nell'alluvione del 2000. Creare anche dei danni
all'infrastruttura per la forza dell'acqua che scorre che, ostruita
dai detriti, può causare danni strutturali al ponte.
Evidenziate quindi queste attività, a nostro avviso, sarebbe
opportuno verificare lo stato attuale del ponte di Bocqueil; tra
l'altro, quest'iniziativa riprende già quella presentata in questo
Consiglio dal nostro gruppo, allora i lavori non erano ritenuti
necessari. Questa segnalazione ha come finalità quella di lavorare
in un'ottica collaborativa al fine di evitare situazioni di
pericolo.
In merito a queste segnalazioni, si interpella l'Assessore
competente per conoscere se l'Amministrazione regionale abbia
effettuato un sopralluogo presso il torrente di Bocqueil negli
ultimi mesi e ne conosca la problematica e se si intende
intervenire con una manutenzione straordinaria al fine di rimuovere
il quantitativo di materiale detritico che, in caso di forti
piogge, come quelle che hanno interessato la Valle d'Aosta alla
fine del mese di giugno, potrebbe limitare il regolare deflusso
delle acque.
Presidente -
Risponde l'assessore Sapinet.
Sapinet (UV) -
Grazie collega. L'attività di verifica
dello stato di conservazione dei corsi d'acqua è svolta
regolarmente e costantemente dai tecnici della struttura operativa
Opere idrauliche, anche in relazione alle segnalazioni che
pervengono dai Comuni o dalle relazioni periodiche delle stazioni
forestali, un momento delicato, un momento di grande lavoro, ma
dove il personale della struttura, a partire dal suo Dirigente,
hanno dimostrato e stanno dimostrando una grande professionalità,
una presenza fissa sul campo, in particolar modo sui due territori
più colpiti, e una grande mole di lavoro che si prospetta da qui ai
prossimi mesi.
I recenti eventi alluvionali hanno confermato in generale non
solo l'efficacia delle opere di riduzione del rischio realizzate a
protezione dei centri abitati, ma anche il buon livello di
manutenzione dei corsi d'acqua.
Le situazioni eccezionali verificatesi nella vallata di Cogne e
a Breuil-Cervinia hanno evidenziato la necessità di approfondire
quanto accaduto e di individuare ulteriori misure di riduzione dei
rischi da mettere in atto. L'eccezionalità degli eventi in questi
casi è stata riconosciuta anche da esperti del settore, ricordo
l'articolo de "La Stampa" del professor Martinotti, l'altro lunedì
siamo stati ad Aymavilles con Luca Mercalli, che ha snocciolato
dati interessanti e incontestabili. Sono poi intercorsi dei
colloqui con i tecnici delle autorità di distretto del fiume Po che
hanno effettuato un sopralluogo ricognitivo nelle aree colpite e
sono già state avviate le necessarie valutazioni e gli
approfondimenti tecnici volti a individuare le misure di gestione
dei rischi derivanti da queste tipologie di evento. Abbiamo poi
proposto, e ringrazio i colleghi che erano presenti, un sopralluogo
proprio al famoso chilometro 9.4 insieme ai dirigenti, erano
presenti i dirigenti della struttura Opere idrauliche, attività
geologiche e viabilità dell'Assessorato delle opere pubbliche, il
Dirigente delle Sistemazioni montane dell'Assessorato
dell'agricoltura e il Direttore della Protezione civile, un momento
di confronto tra tecnici e politica è sicuramente proficuo e
interessante.
Venendo al primo quesito: "se l'Amministrazione regionale abbia
effettuato un sopralluogo presso il torrente Bocqueil negli ultimi
mesi", per inquadrare l'attuale situazione, con riferimento appunto
a questo quesito, confermo che sono state effettuate tutte le
verifiche e le valutazioni sul caso specifico del torrente Bocqueil
che, ricordo, essere stato oggetto già, come ricordava anche lei,
di analoghe iniziative in passato proprio per il medesimo deposito
alla confluenza della Dora Baltea. I tecnici riconfermano quanto
già espresso in passato, si tratta di un deposito limitato che non
costituisce alcun pericolo per il deflusso delle acque sia del
torrente che della Dora Baltea. Nei recenti eventi non è stato
segnalato alcun danno o problema a ulteriore conferma della
valutazione dei tecnici.
Relativamente al secondo quesito, i tecnici, come dicevo, stanno
intervenendo in altri punti del reticolo idrografico dove vi è
necessità e urgenza di operare anche a seguito di quanto successo a
fine giugno. Come dicevo, il momento è delicato, oggi più che mai
ed è importante darsi delle priorità e intervenire laddove è più
urgente.
Proprio in relazione all'emergenza, volevo ringraziare tutte le
strutture intervenute che stanno lavorando senza sosta, strutture
di vari Dipartimenti o anche di diversi Assessorati che stanno
collaborando in modo eccellente. Ricordavo prima l'attività della
struttura Opere idrauliche che è impegnata costantemente sui due
fronti del Breuil e di Cogne, con un Dirigente che è immediatamente
rientrato in servizio, nonostante fosse fuori regione il giorno
stesso dell'emergenza.
Io la ringrazio di quest'attività, di una politica di controllo
e di stimolo, lascerei però le analisi tecniche alle nostre varie
strutture, che lavorano con competenza, con professionalità e,
aspetto non banale, con passione, tutti aspetti che sono stati
confermati dalla preziosa attività che è svolta in questi giorni di
emergenza. Grazie anche delle foto.
Presidente -
Replica il consigliere Ganis.
Ganis (LEGA VDA) -
Grazie Assessore. È chiaro che nessuno
di noi mette in dubbio l'operato dei tecnici, però è chiaro ed
evidente - e lo abbiamo più volte dimostrato in quest'Assise - che
i lavori di manutenzione ordinaria spesso non sono stati eseguiti a
regola d'arte.
Io le vorrei solo ricordare che, da una stima tecnica fatta nel
lontano 2021, il materiale detritico presente nel torrente Bocqueil
fino al punto di confluenza della Dora Baltea è stimato all'incirca
in 350 metri cubi, quindi immaginate che un camion da cava - l'ho
già ricordato - trasporta circa 10 metri cubi, fate un po' voi
quanto materiale c'è in quella zona.
Tra l'altro, le fotografie stesse possono dimostrare che
comunque il materiale detritico ha ridotto in parte la portata o la
chiamata anche... dell'infrastruttura, quindi per queste ragioni,
come anche lei ha evidenziato, è importante monitorare la presenza
dei detriti sotto i ponti, cosa che viene fatta, ma è altrettanto
importante che questi lavori vengano fatti. La manutenzione e la
pulizia dei torrenti è un tema molto importante, per questo motivo
noi, come gruppo, continueremo a vigilare e a farci portavoce con
ulteriori iniziative. Noi, come gruppo, senza dubbio abbiamo fatto
tutto il possibile.
