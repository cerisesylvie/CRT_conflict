Classificazione
CASA DA GIOCO



Oggetto del Consiglio n. 1779 del 8 febbraio 2006 - Resoconto
OGGETTO N. 1779/XII - Esaurimento del mandato del Consiglio di
amministrazione della Casinò S.p.a.. (Interpellanza)
Interpellanza
Letto sugli organi di stampa dell'eventualità che il
Consiglio della Casinò S.p.a. lasci l'amministrazione della Casa da
gioco prima della scadenza naturale;
Osservato che, in ogni caso, si porrà in tempi brevi il
problema della riconferma o meno dei componenti dell'organo
amministrativo della società che gestisce il Casinò di
Saint-Vincent;
Ritenuto opportuno conoscere, al riguardo, gli orientamenti
del governo regionale;
il sottoscritto Consigliere regionale
Interpella
Il Presidente della Regione e l'Assessore competente per
sapere:
1) quando l'attuale Consiglio di Amministrazione della Casinò
S.p.a. esaurirà il suo mandato;
2) se gli attuali componenti dell'organo amministrativo
verranno riconfermati o meno;
3) in caso contrario, quanti saranno e come verranno scelti i
nuovi amministratori della Casa da gioco.
F.to: Curtaz
Président - Le collègue Curtaz n'a pas besoin d'illustrer.
La parole au Président de la Région, Caveri.
Caveri (UV) - Come lei sa, è stata fissata in prima convocazione
per il 28 febbraio e in seconda convocazione per il 31 marzo la
data dell'Assemblea della "Casinò S.p.a." per l'approvazione del
bilancio. Con l'approvazione del bilancio si esaurisce la durata di
questo "CdA". Devo dirle con molta franchezza che riteniamo debba
essere rispettata la prima convocazione, quindi si tratterà da
parte dell'azionista Regione e dell'altro azionista di larghissima
minoranza, cioè il Comune di Saint-Vincent, di garantire la propria
presenza quel giorno in assemblea per approvare, da una parte, il
bilancio e, dall'altra, come previsto dall'ordine del giorno, per
procedere alla nomina dei nuovi amministratori. Oggi non sono in
grado di dirle, sicuramente è una questione che verrà posta
all'attenzione delle forze politiche di maggioranza nei prossimi
giorni e nelle prossime settimane, in maniera da giungere ad una
determinazione, né se ci saranno dei cambiamenti completi, né se ci
saranno dei cambiamenti parziali, né se ci sarà un avvicendamento
complessivo degli attuali consiglieri di amministrazione. Lei sa
che il meccanismo è che c'è una nomina di quattro, dopodiché un
quinto viene cooptato dall'assemblea nel giorno del suo
svolgimento, quindi presumibilmente il 28. Non si tratta da parte
mia di un comportamento omissivo, si tratta semplicemente di
riflessioni politiche che si stanno facendo. Naturalmente il
Consiglio ne verrà informato nei tempi debiti, sapendo che le
determinazioni che il Governo regionale assumerà avranno una
valenza pubblica.
Président - La parole au Conseiller Curtaz.
Curtaz (Arc-VA) - Dire che sono insoddisfatto è poco, perché, al
di là della circostanza che mancano 20 giorni alla nomina del nuovo
"CdA"- perché se, come è giusto, l'assemblea convocata in prima
convocazione per il 28 febbraio si svolgerà, è chiaro che i tempi
sono stretti -, non pretendevo dal Governo regionale che oggi
venisse indicato l'elenco dei nuovi consiglieri di amministrazione
o dei vecchi, se riconfermati; ritenevo però doveroso da parte del
Governo che vi fosse un minimo di analisi sul lavoro svolto da
questo "CdA", altrimenti sulla base di quali presupposti deciderete
se i consiglieri di amministrazione uscenti sono da riconfermare o
meno? Mi sarebbe sembrato doveroso che in Consiglio si aprisse un
minimo di dibattito consentito poi dalla nostra iniziativa di
carattere ispettivo...
Caveri -
(fuori microfono)
... lei non me lo ha chiesto,
mi sono attenuto a rispondere alle sue domande...
Curtaz (Arc-VA) - ... Presidente, lei ha troppa esperienza ed è
troppo intelligente per non capire che all'interpellanza non è
obbligatorio rispondere "sì", "no", normalmente si cerca anche di
argomentare le decisioni. Quando si chiede:
"se gli attuali
componenti dell'organo amministrativo verranno riconfermati o
meno"
... lei ha detto che allo stato non lo sa...
Caveri -
(fuori microfono)
... esatto.
Curtaz (Arc-VA) - ... ritengo allora che sia una cosa
disdicevole che a 20 giorni la maggioranza e il Governo regionale
non abbiano fatto alcuna riflessione sul "CdA" uscente, sul fatto
che i membri del "CdA" uscente abbiano lavorato bene o male, in
definitiva sullo stato del Casinò. Continuate a fare studi, ma non
siete ancora in grado di rispondere a delle domande che erano
formulate in maniera sintetica, perché la loro risposta presuppone
un minimo di analisi e un minimo di ragionamento. Prendiamo atto
che su questo punto la maggioranza regionale e il Governo non hanno
fatto nessun approfondimento e nessuna analisi. Complimenti, lo
farete nei prossimi giorni, siete sempre molto bravi, riuscirete a
fare le scelte giuste pensandoci all'ultima ora.
