Classificazione
ZONA FRANCA


Resoconto integrale del dibattito dell'aula
Oggetto del Consiglio n. 2728 del 24 settembre 1997 - Resoconto
SEDUTA ANTIMERIDIANA DEL 24 SETTEMBRE 1997
OGGETTO N. 2728/X Riduzione delle quote di carburante assegnato
in esenzione fiscale. (Interrogazione con risposta scritta)
Interrogazione r.s. Preso atto delle notizie apparse
recentemente sui mezzi di informazione locali in merito ai "tagli"
operati dalla Regione, a causa dei debiti con le compagnie
petrolifere, alle quote dei buoni benzina "super" destinati agli
autoveicoli, la cui quantità mensile è scesa negli ultimi due anni
da 80 a 65 litri, portando così da 450 a 390 i litri
complessivamente erogati ad ogni avente diritto a partire dal
prossimo semestre;
Vista la legge statale 549 del 1995, il cui articolo 3 commi 15
e 16 regolamenta la designazione dei buoni benzina alle regioni e
province autonome, e specificatamente stabilisce che "alla Regione
Autonoma Friuli Venezia Giulia, al fine di ridurre la
concorrenzialità delle rivendite di benzine negli stati confinanti,
è assegnata una quota delle accise sulle benzine pari a lire 800
per ogni litro venduto nel perimetro della regione; qualora le
accise sui carburanti fossero ridotte o inferiori a tale importo,
anche per effetto di iniziative legislative regionali, è assegnata
alla regione la quota di accisa di lire 800 diminuita della
riduzione applicata sull'accisa stessa";
Tenuto conto del fatto che dal 1° gennaio 1999 entrerà in
funzione un "bancomat" che gestirà le assegnazioni individuali di
carburanti;
Tenuto conto altresì della risposta data ad una precedente
interrogazione scritta relativa ai criteri di ripartizione del
carburante assegnato dallo Stato in esenzione fiscale;
i sottoscritti Consiglieri regionali
Interrogano
la Giunta regionale per conoscere:
1) se non ritenga opportuno disporre affinché la suddetta norma
statale possa essere applicata anche alla Regione Autonoma Valle
d'Aosta, essendo una regione di confine;
2) qual è la quota derivante dalle accise sulla benzina normale,
super, senza piombo e gasolio per trazione;
3) se è negli intendimenti della Giunta estendere il beneficio
dell'assegnazione di carburanti in esenzione ai liberi
professionisti, regolarmente iscritti ai competenti albi, che
utilizzano l'automezzo come bene strumentale ai fini
dell'espletamento delle loro attività professionali;
4) visto che, in base alla risposta alla precedente
interrogazione scritta relativamente al contingente di petrolio
assegnato, pari a 12 mila quintali risulta che un terzo del
contingente è stato assegnato alle società Eti 2000 e Air Vallée, a
chi sono stati assegnati i rimanenti due terzi.
F.to: Lanièce - Rocchio
Presidente È stata data risposta scritta con lettera n. 4802 in
data 15 luglio 1997.
