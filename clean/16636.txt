Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 3053 del 25 marzo 1998 - Resoconto
SEDUTA ANTIMERIDIANA DEL 26 MARZO 1998
OGGETTO N. 3053/X Rinvio della proposta di legge: "Istituzione
della Consulta regionale femminile. Abrogazione di leggi
regionali".
Presidente Ha chiesto la parola il Consigliere Squarzino
Secondina.
Squarzino (PVA-cU) Questo disegno di legge nasce dall'incontro
di esigenze di soggetti diversi, innanzitutto l'Ufficio di
Presidenza del Consiglio che in questi anni ha sollecitato più
volte la Consulta ad elaborare una proposta legislativa che
rispondesse a due requisiti: riconoscere autonomia gestionale ed
amministrativa alla Consulta in modo da sottrarre all'Ufficio di
Presidenza il compito di decidere in merito alle diverse iniziative
della Consulta e poi prevedere in legge criteri più chiari per
indicare le rappresentanze all'interno della Consulta.
Contemporaneamente è maturata nella Consulta la stessa esigenza
di poter disporre di maggiore autonomia all'interno di indirizzi
programmatici approvati dal Consiglio regionale e di integrare
l'attuale legge con alcune acquisizioni emerse in questi anni e
rifluite nella legislazione italiana: le leggi n. 125/91 e n.
215/92, rifluite nelle direttive europee - si pensi al IV programma
di azione -, negli orientamenti a livello ONU come la Conferenza di
Pechino del ?95.
La struttura della legge è molto semplice. Alla Consulta viene
attribuita personalità giuridica ed autonomia amministrativa e
contabile in modo da non sovraccaricare gli uffici regionali di
continui interventi di tipo amministrativo e contabile. Ogni anno
la Consulta, sulla base del budget assegnatole in bilancio,
presenta all'esame e all'approvazione del Consiglio sia il proprio
programma annuale, sia la relazione consultiva del lavoro svolto.
Esiste quindi un controllo di tipo politico sugli indirizzi e sulle
linee di azione della Consulta. Ancora, nella realizzazione del
programma approvato dal Consiglio, la Consulta agisce autonomamente
rispondendo agli stessi organismi di controllo di legittimità degli
atti previsti per gli enti locali.
Per operare la Consulta ha bisogno di un minimo di personale; la
previsione è di 3 persone: una di ottavo, una di settimo, una di
quinto livello. Tenuto conto di richieste emerse in V Commissione,
si è accettato di ridurre il personale a due soli elementi: un
ottavo per la firma degli atti e un quinto; per questo presento un
emendamento.
Si tenga conto che, dando personale ed autonomia amministrativa
alla Consulta, vengono ad essere liberate le risorse professionali
messe attualmente a disposizione da parte degli uffici del
Consiglio per lo svolgimento delle diverse attività. Presento
all'Ufficio di Presidenza l'emendamento.
Presidente Vorrei ricordare al Consigliere Squarzino che questo
disegno di legge è stato iscritto per decorrenza dei termini. È
comunque nella sua facoltà di presentare gli emendamenti alla
Presidenza.
Presidente Ha chiesto la parola il Consigliere Squarzino
Secondina.
Squarzino (PVA-cU) Il fatto che sia stato iscritto per
decorrenza dei termini non significa che non possa essere discusso
oggi in Consiglio.
Presidente Sto dicendo esattamente quello che sta dicendo lei.
Ha chiesto la parola il Consigliere Bavastro.
Bavastro (UV) Il Consigliere Squarzino è partita come una furia
con la sua relazione, in realtà questo disegno di legge non è
assolutamente passato in II Commissione, quindi chiedo, al
contrario, il rinvio alle Commissioni. Il Presidente può
controllare, non esiste il parere della II Commissione.
Presidente Ringrazio il Consigliere Bavastro. Ho ribadito nella
seconda fase del disegno di legge che questo era stato iscritto per
decorrenza dei termini e che non c'era nessun parere espresso dalle
Commissioni. Prendo atto della richiesta del Consigliere Bavastro.
Ha chiesto la parola il Consigliere Squarzino Secondina.
Squarzino (PVA-cU) Non sono d'accordo al rinvio in Commissione,
chiedo che venga discusso oggi in Consiglio. Non ci sono elementi
per non poter discutere.
Presidente Ha chiesto la parola il Consigliere Perrin Joseph
César.
Perrin G.C. (UV) Chiedo che, di fronte a questa mozione
d'ordine, ci sia la possibilità di esprimersi uno a favore e uno
contro per il rinvio.
Ne avevo parlato martedì in V Commissione, l'accordo della
Commissione era che si chiedesse il rinvio alle Commissioni perché
manca sia il parere della I Commissione che il parere della II
Commissione.
Se il Consigliere Squarzino voleva discutere oggi, aveva - visto
che era stata posta all'ordine del giorno della Commissione di
martedì - da mettere in votazione questo disegno di legge, ma ogni
tanto il Consigliere Squarzino fa prima i conti e poi decide se
mettere o non mettere in votazione, tant'è vero ogni tanto dobbiamo
mandarci delle lettere. Je demande donc le renvoi aux
Commissions.
Presidente Siamo in presenza di una mozione d'ordine, il
Consigliere Perrin si è espresso favorevolmente al rinvio alle
Commissioni. Ha chiesto la parola il Consigliere Marguerettaz
Marguerettaz (Aut) Per poter esprimere serenamente e a ragion
veduta il nostro voto, in genere si danno anche giustificazioni sul
perché, così è successo quando si rinviò alle Commissioni il mio
disegno di legge sulla famiglia. In quell'occasione fu data la
giusta motivazione che la Giunta stava elaborando a sua volta un
disegno di legge e che quindi i due provvedimenti sarebbero stati
confrontati insieme in sede di Commissione e fu una decisione che
mi convinse della necessità di rinviare alle Commissioni. Allora
volevo chiedere al Consigliere Bavastro le motivazioni per le quali
quest'atto non ha ancora potuto essere discusso in Commissione.
Presidente Consigliere Bavastro, al di là delle dichiarazioni
del Consigliere Marguerettaz, c'è una mozione d'ordine, c'è stato
un Consigliere che si è espresso a favore per il rinvio in
Commissione, in presenza della mozione d'ordine...
(intervento del Consigliere Bavastro, fuori microfono)
... non è stata presa in esame dalle Commissioni... Ha chiesto
la parola il Consigliere Florio.
Florio (PVA-cU) Non siamo d'accordo per il rinvio alle
Commissioni, ma per il rinvio alla prossima seduta del Consiglio
regionale. La mozione d'ordine che pongo è questa.
Presidente Sono due mozioni d'ordine l'una che integra l'altra
per cui c'è una proposta di rinvio alle Commissioni e c'è una
proposta di rinvio alle Commissioni e al Consiglio... è
alternativa... rinvio al prossimo Consiglio.
Pongo in votazione la proposta avanzata dal Consigliere Bavastro
per il ritorno del disegno di legge alle Commissioni:
Presenti: 29
Votanti: 21
Favorevoli: 17
Contrari: 4
Astenuti: 8 (Aloisi, Collé, Dujany, Ferraris, Lanivi,
Marguerettaz, Parisi, Tibaldi)
Il Consiglio approva.
Presidente Decade la proposta del Consigliere Florio e il
disegno di legge viene rinviato alle Commissioni.
