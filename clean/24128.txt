Classificazione
CASA DA GIOCO



Oggetto del Consiglio n. 3111 del 21 novembre 2007 - Resoconto
OGGETTO N. 3111/XII - Interrogazione: "Caratteristiche
dell'accordo con le rappresentanze sindacali degli impiegati
tecnici dei giochi francesi della Casa da gioco di
Saint-Vincent".
Interrogazione
Appreso dell'accordo stilato dalla Casa da Gioco di
Saint-Vincent con le rappresentanze sindacali degli impiegati
tecnici dei giochi francesi (roulette), sottoscritto a seguito
dell'ennesimo sciopero di questo gruppo di dipendenti;
Considerato che le entrate di questo reparto si sono ridotte
notevolmente, che l'azienda è da anni in notevole difficoltà sul
piano delle capacità gestionali e reddituali e che risulta poco
comprensibile un accordo con solo una parte dei dipendenti;
Osservato che tale accordo potrebbe alimentare successive e
giustificate richieste economiche da parte di altri reparti e
dipendenti dell'Azienda;
il sottoscritto Consigliere regionale
Interroga
l'Assessore regionale competente per sapere:
1) i contenuti dell'accordo e se è stata fatta, all'atto
della stipula dello stesso, una valutazione presunta dei
costi-benefici;
2) il costo dell'accordo su base annua;
3) se questa micro-conflittualità non sia da imputare a
carenze gestionali oramai croniche, evidenziate anche nella
relazione al bilancio 2006 da parte del Collegio Sindacale;
4) se questa conflittualità permanente degli impiegati
tecnici della roulette francese non sia dovuta all'incapacità a
trovare soluzioni efficaci per superare la crisi, ben inteso da
parte del Consiglio di Amministrazione e della dirigenza.
F.to: Bortot
Presidente
- Vorrei comunicare che è stata depositata la
relazione del collega Borre sul disegno di legge n. 180: "Nuove
disposizioni in materia di gestione dei rifiuti", nonché i seguenti
emendamenti su tale provvedimento: 23 emendamenti del gruppo
"Arcobaleno" e 3 dell'Assessore Cerise.
La parola all'Assessore al bilancio, finanze, programmazione e
partecipazioni regionali, Marguerettaz.
Marguerettaz (UV)
- Con riferimento alle premesse
dell'interrogazione si sottolinea che l'andamento degli introiti
lordi del reparto nel periodo 2004-2007 mette in evidenza una
flessione in parte compensata dalla riduzione di organico. Nel
complesso nel periodo indicato la flessione degli introiti
complessivi del reparto è stata pari al 19%, in linea con la
riduzione del totale introiti aziendali. La riduzione degli
introiti pro capite di riparto nel periodo è stata inferiore al
10%, va registrata una positiva tenuta nel 2007 rispetto al 2006.
L'accordo sindacale in oggetto si inserisce in una politica di
recupero di un positivo clima aziendale, che ha coinvolto la gran
parte dei dipendenti e tutti i reparti operativi. Degli accordi è
stata data costante informazione alle segreterie regionali,
cercando di assicurare la compatibilità dei contenuti degli accordi
stessi con il futuro rinnovo della parte normativa del contratto
collettivo aziendale del lavoro giochi francesi e del contratto
collettivo aziendale del lavoro giochi americani, ovviamente con
una prospettiva di una loro confluenza, nonché con gli obiettivi
illustrati nelle linee di indirizzo strategico dell'azienda (c'è un
verbale di incontro azienda e segreterie regionali del 21 giugno
2007, di cui posso anche dare copia). Non è questo l'unico accordo:
il 20 novembre 2006 "roulette", "black jack", giochi americani
hanno fatto un accordo sul premio di produttività e il 19 aprile
2007 "craps", "punto e banco", premio di flessibilità e
sperimentazione; il 4 giugno 2007 l'Ufficio informazioni; il 19
giugno 2007 le casse "slot"; il 27 giugno 2007 cassa
amministrativa; il 13 luglio 2007 tecnici "slot", introduzione
ruolo di "slot attendant"; il 16 luglio tecnici "trente et
quarante", "poker", introduzione del "Texas Hold'em"; il 16 agosto
amministrativi indennità turno; il 5 ottobre 2007 guardiani esterni
nuove mansioni; il 31 ottobre "roulette francese"; l'8 novembre
"roulette", "black jack" e giochi americani.
"I contenuti dell'accordo e se è stata fatta, all'atto della
stipula dello stesso, una valutazione presunta dei
costi-benefici"
, l'accordo definisce inizialmente alcuni
interventi operativi ed organizzativi volti al miglioramento del
servizio, la disponibilità a variare quando necessario il servizio
giornaliero già programmato nel rispetto dei diritti contrattuali
del lavoratore, la disponibilità ad ottimizzare il piano ferie in
modo da assicurare la migliore copertura dei servizi a partire dal
2009, la flessibilità nelle aperture dei tavoli di "roulette"
francese o inglese, il miglioramento delle procedure di chiusura
dei tavoli da gioco, la razionalizzazione degli orari di apertura
della sala giochi nei giorni prefestivi, festivi ed
infrasettimanali. La gestione dell'offerta "privé" avverrà sulla
base dei principi dell'esclusività del servizio orientato ad una
clientela qualificata e del proficuo utilizzo del personale anche
su altre attività del reparto quando il "privé" non è operativo, la
migliore collaborazione fra le figure tecniche per le costanti
segnalazioni alla Direzione giochi delle movimentazioni di gioco
della clientela, al fine di definire una corretta politica di
ospitalità e al tempo stesso di contribuire alla corretta
applicazione delle normative sull'antiriciclaggio, all'attuazione
di progetti volti all'informatizzazione dei processi e della
gestione dei dati, all'attiva partecipazione dei lavoratori ai
programmi di formazione e, in particolare, a quelli connessi allo
sviluppo delle competenze di "customer care". A fronte di tali
interventi che coinvolgono il personale, l'azienda riconosce
miglioramenti nel trattamento economico: con decorrenza 1° ottobre
2007 è esteso al personale tecnico del reparto "roulette" francese
il cosiddetto "elemento di armonizzazione" già riconosciuto al
personale tecnico dei giochi americani, al personale
amministrativo, per un importo di 80,57 euro lorde mensili per 14
mensilità sul parametro medio del quarto livello; secondo, per il
biennio 2008-2009 è introdotto a titolo sperimentale l'istituto del
premio di incentivazione, i cui elementi essenziali sono
finalizzati alla partecipazione dei lavoratori ai positivi
risultati ottenuti dall'azienda, in termini di incremento degli
introiti lordi, incremento delle presenze dei clienti, incremento
di produttività. Il valore base individuale annuo del premio di
incentivazione è fissato in 2.000 euro lordi annui, l'importo del
premio sarà rapportato alla presenza effettiva e alla valutazione
delle competenze. Per il periodo di sperimentazione, in alternativa
alle eventuali condizioni di miglior favore derivanti dal calcolo
dell'incentivo, è garantita comunque la liquidazione del 100%
dell'importo del premio solo al personale in forza al reparto alla
data del 31 dicembre 2007 ed ancora in forza l'ultimo giorno del
mese precedente alla liquidazione. Quale sostegno degli impegni
conseguenti al miglioramento operativo connesso al meccanismo
incentivante l'azienda con la retribuzione di gennaio 2008 erogherà
quale "bonus" d'ingresso l'importo "una tantum" di 2.000 euro
uguale per tutti i livelli di inquadramento.
Il costo su base annua è il seguente: per il 2007 derivante
dall'esclusivo impatto sull'aumento di armonizzazione, 70.000 euro;
per il 2008 1 milione di euro di cui 240.000 corrispondenti alle 14
mensilità dell'elemento di armonizzazione, 380.000 dovuti alla
liquidazione a gennaio 2008 dell'"una tantum", 380.000 dovuti alla
liquidazione della quota garantita del premio di incentivazione,
che avverrà nel primo trimestre 2009; per il 2009 circa 620mila di
cui 240mila corrispondenti alle 14 mensilità dell'elemento di
armonizzazione, 380mila dovuti alla liquidazione della quota
garantita del premio di incentivazione che avverrà nel primo
trimestre 2010. L'impatto medio annuo sul triennio è quindi circa
di 584.000 euro; dagli importi indicati possono derivare risparmi
di circa 40.000 euro nel 2008-2009 derivanti da agevolazioni
contributive.
In risposta al punto n. 3, nel corso del 2007 si è dato seguito
all'adeguamento della struttura organizzativa, che è un processo
continuo di allineamento delle responsabilità dei processi agli
obiettivi aziendali. Si dà conto di alcune decisioni formalizzate
con ordine di servizio. Con decorrenza 2 aprile si è provveduto a
rafforzare con 2 nuovi inserimenti la Direzione giochi francesi,
con il 21 maggio è stata costituita la Direzione personale ed
organizzazione, il 30 luglio definizione di una nuova
responsabilità per la cassa assegni, con il 6 settembre è stato
istituito il Comitato gestione clienti, il 1° ottobre è stata
definita un'unica responsabilità per i giochi americani lavorati ed
elettronici e riorganizzata l'area tecnica "slot", con decorrenza
1° novembre si è provveduto a potenziare il "marketing" operativo,
con decorrenza 1° novembre si è provveduto a rafforzare con 2 nuovi
inserimenti la Direzione giochi americani. Il processo di riordino
è tuttora in corso, il Consiglio di amministrazione ha approvato
l'8 ottobre un nuovo modello organizzativo centrato su 4 direzioni:
amministrazione, finanze, controllo, personale ed organizzazione,
gestione giochi e direzione commerciale ed è in corso la sua
attuazione. Nelle prossime settimane si provvederà al rafforzamento
del servizio "marketing" strategico e alla creazione dell'Ufficio
vendite.
Rispetto alla quarta domanda, le linee di indirizzo
strategico-aziendale spiegano come il casinò non sia un'azienda in
crisi, ma un'azienda in trasformazione sotto la spinta di un
mutamento del mercato sia dal lato della domanda che dell'offerta.
La conflittualità nasce come effetto di questa fase di
trasformazione ed è amplificata dal complesso sistema retributivo,
soprattutto dei ruoli tecnici strettamente legati all'andamento
delle presenze e del gioco. Con tutto ciò nel 2007 vi è stato un
notevole contenimento delle agitazioni e delle astensioni dal
lavoro in un quadro in cui la qualità delle relazioni sindacali è
buona, nonostante esse operino all'interno di un sistema di regole
che va ridefinito in un protocollo di relazioni industriali più
moderno e coerente con il quadro normativo di riferimento.
Presidente
- La parola al Consigliere Bortot.
Bortot (Arc-VA)
- Quando ha fatto l'elenco degli accordi
sindacali stipulati in un anno alla casa da gioco, mi sono chiesto:
ma quanti dipendenti ci sono, 100mila, 8mila, 10mila dipendenti? Mi
è venuto poi in mente che siamo sugli 800 dipendenti. Se ogni 100
dipendenti bisogna fare un accordo, al di là delle categorie, noi
sprechiamo un sacco di risorse per correre dietro ai capricci di
singole categorie. In mancanza di un Consiglio di amministrazione
forte, appena si sposta una sedia, c'è una reazione contraria. Se
ad ogni reazione contraria, per spostare una sedia, nel senso di
voler far funzionare meglio la casa da gioco, occorre un accordo
sindacale, l'autonomia del Consiglio di amministrazione nel
decidere le strategie della casa da gioco, pur comunicandole ai
dipendenti e non alle singole categorie, va a "farsi friggere"!
Evidentemente c'è una carenza di strategia o c'è una debolezza, o
c'è una prassi cinquantennale, se non sessantennale, che va
interrotta. In quella azienda è finito un periodo storico, bisogna
che ne prendano atto gli impiegati tecnici fino all'ultimo usciere,
fino al primo Consiglio di amministrazione, fino all'ultimo
Consigliere qui dentro! Non andremo da nessuna parte fintanto che
un gruppo di persone, con tutte le ragioni di questo mondo, decide,
mettendosi in sciopero, di far scattare il meccanismo, per cui in
qualche modo le rivendicazioni vengono accolte per evitare il
blocco dell'azienda; scopriamo poi che all'interno dei gruppi di
pressione nell'azienda vi sono gruppi che hanno più potere e basta
che "aprano bocca" e subito si fa un accordo, ma l'accordo come
viene giustificato? Viene giustificato dicendo: "stiamo
riorganizzando la casa da gioco per garantirvi il lavoro in futuro
e voi "ci rompete le scatole" e pretendete dei soldi in più, perché
stiamo cercando di riorganizzare il lavoro e rimettere "in sesto"
la casa da gioco"... nella misura in cui anche - ripeto - anche
loro sono compartecipi di tali ultime "defaillances" in questi anni
della casa da gioco, sono compartecipi non evidentemente ai
primi... ma sono - ripeto - compartecipi. Com'è che si reagisce di
fronte ad un'azienda in crisi? O ci si "tira su le maniche", oppure
ogni gruppo di pressione, in base ai rapporti di forza che riesce a
mettere insieme, ferma il lavoro e dice: "a me non interessa quanto
incassa la mia azienda, a me interessa che in busta paga arrivino
"tot" soldi!". Se questa logica l'avesse adottata la "Fiat" o
qualsiasi altra azienda tipo l'"Alitalia", non so cosa sarebbe
successo. Non voglio dire che in qualsiasi processo di
ristrutturazione di un'azienda a pagare siano sempre i lavoratori
in termini di diminuzione di occupazione o di stipendi, ma qui non
stiamo parlando degli stipendi degli uscieri e degli impiegati
della nostra amministrazione o di un lavoratore alla "Cogne":
stiamo parlando di impiegati tecnici che hanno redditi annui non
indifferenti, sempre più slegati alla realtà della produzione
realizzata! Ho allora il dovere di riorganizzare la mia azienda e
nel farlo ho bisogno di mobilità e, se devo pagare per avere della
mobilità in un'azienda: pagare persone che già guadagnano molto,
vuol dire che, dal punto di vista politico, l'autorevolezza di
quella dirigenza non è sufficiente per garantire un rilancio
effettivo e una gestione corretta. Faccio un esempio: abbiamo un
gioco che è fermo da 10 anni nelle cantine del casinò, non si
riesce ad individuare le persone, l'organismo che ha bloccato
l'introduzione o almeno la sperimentazione di questo nuovo gioco
nel casinò. Penso che il Consiglio di amministrazione dovrebbe
finirla con questi veti e una migliore gestione della casa da gioco
passa anche attraverso un'autonomia nel decidere quali giochi,
quale organizzazione, quale riorganizzazione introdurre in tale
azienda. Certo poi che occorre discutere con le organizzazioni
sindacali, ma lì mi sembra che la direzione debba pretendere di
avere una controparte nell'insieme dei dipendenti; non possiamo
avere in un'azienda 10 gruppi che fanno pressione una volta al mese
un gruppo, per cui ogni mese bisogna definire un accordo sindacale
per una parte dei dipendenti! Altrimenti mi dica, Assessore, di che
tipo di rilancio o miglioramento della gestione possiamo fare in
un'azienda con questo tipo di conflittualità e con una mancata
autorevolezza della direzione nel "fare piazza pulita" di tali
sistemi!
