Classificazione
FINANZA REGIONALE E LOCALE
Partecipazioni azionarie regionali
TRASPORTI E VIABILITÀ
Autostrade e trafori alpini



Oggetto del Consiglio n. 2672 del 4 aprile 2017 - Resoconto
OGGETTO N. 2672/XIV - Interpellanza: "Riconoscimento dei
compensi annui ai componenti del Collegio sindacale della società
SITRASB".
Rosset (Presidente)
- Punto n. 12 dell'ordine del giorno.
Ha chiesto la parola il Consigliere Cognetta per l'illustrazione;
ne ha facoltà.
Cognetta (M5S) -
Con questa interpellanza faccio
riferimento a ciò che è accaduto nella società SITRASB negli anni
2012/2015. Cosa è successo tra le varie cose? Nei verbali che ho
avuto modo di leggere è stato fissato un importo massimo annuo
onnicomprensivo riferito al Collegio dei revisori dei conti. Questo
importo nel triennio 2012/2014 è stato fissato in 61 mila euro -
ripeto: onnicomprensivo, un compenso lordo annuo - e poi nel
2015/2017 lo stesso importo è stato riconfermato. Ho allegato
all'interpellanza una tabella con la quale invece evidenzio la
differenza che c'è tra i 61 mila euro previsti all'interno dei
verbali, e quindi decisi dell'assemblea dei soci, e ciò che invece
è stato preso. In particolare, nel 2012 la cifra è stata di 61.855
euro, nel 2013 di 63.949, nel 2014 di 68.216 e nel 2015 di 65.381,
quindi in tutti questi anni che ho preso in considerazione la cifra
ovviamente è aumentata. Sommando le cifre, si ha una differenza di
15.400 euro.
Questa interpellanza chiede a questo punto se è intenzione del
Consiglio di amministrazione - ovviamente è la proprietà che chiede
al Consiglio di amministrazione - di rientrare di tale somma,
secondo me inopinatamente e inopportunamente presa dal Collegio
sindacale, e soprattutto se i membri del Collegio sindacale godono
ancora di un rapporto di fiducia, visto che dovrebbero essere i
primi attori che controllano le spese, ciò che avviene dal punto di
vista contabile e fiscale all'interno della società e che loro
stessi non hanno controllato l'importo che avrebbero dovuto
prendere; di conseguenza, è piuttosto strano che continuino a fare
il lavoro all'interno del Collegio sindacale. Attendo la risposta
del Governo.
Presidente -
Ha chiesto la parola il Presidente della
Regione per la risposta; ne ha facoltà.
Marquis (SA) -
Alla luce di quanto riportato nelle
premesse dell'interpellanza, abbiamo ritenuto corretto e opportuno
acquisire le informazioni da parte dei rappresentanti della Regione
nel Collegio sindacale. Fornisco pertanto la risposta alle domande,
sulla base delle considerazioni che ci sono state esibite.
Come già comunicato in relazione ad una precedente
interpellanza, nel 2012 e nel 2015 l'assemblea dei soci di SITRASB
ha conferito al Collegio sindacale anche la revisione legale dei
conti. Il compenso annuo per il Collegio sindacale stabilito
dall'assemblea è pertanto onnicomprensivo, nel senso che comprende
il compenso per le normali funzioni del Collegio (articolo 2403 del
Codice civile) e il compenso per la revisione legale dei conti
(articolo 2409 bis del Codice civile). Secondo: ai sensi
dell'articolo 2402 del Codice civile, la retribuzione annuale dei
sindaci deve essere determinata dall'assemblea all'atto della
nomina per l'intero periodo di durata del loro ufficio, ovvero per
la durata del mandato, che è triennale. Il compenso attribuito
dall'assemblea ai sindaci di SITRASB è pertanto di 183 mila euro
sull'intero periodo triennale. Il compenso percepito dai sindaci
non è equivalente al costo sostenuto dall'azienda; vi sono oneri
che non sono compresi nel compenso deliberato dall'assemblea, come
l'IVA, la cassa di previdenza, gli altri compensi per incarichi
ulteriori, come per esempio l'asseverazione dei contributi ANAS e
la funzione svolta in quanto organismo di vigilanza, le indennità e
i rimborsi spese per le trasferte.
In conclusione il Collegio sindacale, a fronte di un compenso
deliberato per 183 mila euro complessivi per il triennio 2012/2014,
risulta aver fatturato compensi per complessivamente 182.321,73
euro, ovvero 678,27 euro in meno di quanto era stato deliberato.
Allo stesso modo, per l'attuale triennio 2015/2017, il Collegio
sindacale ha fatturato 62.517 euro a titolo di compensi per l'anno
2015, ma per l'anno 2016 i compensi fatturati sono 59.024 euro,
quindi complessivamente inferiori al limite deliberato
dall'assemblea.
Quanto alla domanda: "se è intenzione chiedere al Consiglio di
amministrazione di mettere in campo ogni azione possibile, al fine
di far ritornare la differenza di 15.403,29 euro" che era stata
calcolata, sulla base di queste considerazioni parrebbe che gli
azionisti non abbiano alcuna richiesta o osservazione da fare al
Consiglio di amministrazione della società in merito al compenso
percepito dai componenti del Collegio sindacale.
Quanto invece al fatto se ricorrono le condizioni di fiducia
rispetto al Collegio sindacale, al momento non abbiamo ragioni per
dire che non ci sia la fiducia nei confronti di tale organismo,
premesso che, qualora ci fossero eventuali comportamenti non
corretti, questi coinvolgerebbero l'intero Collegio sindacale, non
solamente i rappresentanti di nomina regionale.
Presidente -
Ha chiesto la parola il Consigliere Cognetta
per la replica; ne ha facoltà.
Cognetta (M5S) -
Presidente Marquis, la risposta mi
sarebbe piaciuta davvero molto se l'avesse detta il collega
Rollandin; praticamente mi sembra esattamente una delle risposte
che dava lui quando era Presidente. Non me ne voglia il collega
Rollandin, però è un'arrampicata sugli specchi meravigliosa.
Lei dice che bisogna vedere il valore triennale. Facciamo un
esempio. Mettiamo per ipotesi che abbia ragione, e per un momento
ammettiamo per ipotesi che uno dei membri del Collegio sindacale
prenda una cifra superiore in un anno (è successo per esempio nel
2015). Mettiamo caso che l'anno dopo abbia un problema e non possa
lavorare: a chi lo sostituirà diciamo però che non abbiamo più
quella somma, perché l'abbiamo già data al suo predecessore e
quindi non possiamo più dare la stessa cifra di 61 mila euro. È una
scusa del tutto assurda, capisce, Presidente Marquis? Non solo è
del tutto assurda, ma se c'è scritto "compenso lordo
onnicomprensivo" è comprensivo anche di IVA, cassa e qualunque
altra cosa, altrimenti non è più un compenso lordo: è un compenso
lordo meno IVA e cassa. Questa risposta, quindi, non è collegata né
alla trasparenza, né sicuramente alla famosa "casa di vetro", né al
fatto che vogliamo fare chiarezza e giustizia.
Mi deve poi chiarire una cosa. Lei ha chiesto la risposta ai
rappresentanti della Regione e mi deve poi spiegare chi sono
costoro, perché non ho capito se ha chiesto ai soci o al Presidente
della società, sinceramente non l'ho capito. Se poi me ne fa avere
una copia capisco esattamente di chi è stata questa risposta così
fantasiosa. Quindi, se ho capito bene, io mi devo aspettare che
questi dati siano sbagliati, dati che però - guarda caso! -
arrivano dalla contabilità della SITRASB. Un'altra cosa che mi
chiedo a questo punto, e che sicuramente farò, è chiedere la
consulenza di un esperto, magari di un altro revisore dei conti,
per chiarirmi se una risposta del genere ha un senso: il fatto che
sia trimestrale e non annuale. Io penso che non abbia nessun
senso.
Infine, visto che ritornerò su questo argomento, perché
sicuramente la risposta - ripeto - non ha senso, le vorrei ancora
ricordare che c'è già un'indagine della Guardia di Finanza
all'interno di quella società: è uscito sui giornali. Andare a
giocare ancora su queste cose mi sembra perlomeno inopportuno, per
non dire assolutamente sbagliato, ma inopportuno sì.
Io confermo che dovreste chiedere immediatamente i 15 mila euro
indietro, perché non sarà una cifra grande, ma un revisore dei
conti che prende più di quello che dovrebbe prendere, che lo fa
trovando una giustificazione, che è triennale, e con IVA e cassa
non compresi, secondo me non ha nessun senso che stia all'interno
di una società. È però una mia opinione personale. Arriverò con
tutto quello che è possibile dal punto di vista tecnico per farle
capire che questa risposta non ha senso.
