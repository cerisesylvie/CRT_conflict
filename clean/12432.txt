Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3348 del 6 maggio 1992 - Resoconto
OGGETTO N. 3348/IX Sospensione delle procedure espropriative
nelle zone di Plan Signayes, di Ossan e della Faverge interessate
dal raccordo autostradale del Gran San Bernardo.
(Interrogazione)
Presidente
C'è in proposito anche una petizione, che
sarebbe l'oggetto n. 24, la proposta sarebbe di abbinare i due
oggetti spostando l'interrogazione alla discussione dell'oggetto n.
24.
Visto che è stato suggerito che il regolamento non prevede
l'abbinamento delle due cose e sulla petizione c'è solo una presa
d'atto e non c'è discussione, invito i consiglieri regionali a
voler discutere immediatamente l'oggetto n. 6 e do lettura
dell'interrogazione.
Interrogazione Ricordata la risoluzione approvata dal
Consiglio regionale il 1° aprile 1992 con cui si impegnava la
Giunta regionale ad assumere gli opportuni provvedimenti per
sospendere le procedure espropriative nelle zone di Plan Signayes,
di Ossan e della Faverge interessate dal raccordo autostradale del
Gran San Bernardo;
Appreso che la Società SAV, nei giorni scorsi, ha comunicato la
sua intenzione di continuare le procedure espropriative;
il sottoscritto Consigliere regionale del gruppo verde
alternativo
interroga
Il Presidente della Giunta regionale per sapere:
1) quali provvedimenti sono stati assunti in conseguenza della
risoluzione approvata in Consiglio regionale il 1° aprile 1992;
2) quali soluzioni progettuali sono state individuate per
evitare di demolire l'edificio della Faverge e di distruggere la
zona di Plan Signayes.
Presidente
La parola al Presidente della
Giunta.
Bondaz (DC)
Come ho comunicato al Consiglio in
apertura dell'adunanza del 22 aprile u.s., la Presidenza della
Giunta regionale, a seguito degli accordi intervenuti nella
riunione tenutasi a Signayes in data 26 marzo 1992, aveva
provveduto immediatamente ad incaricare il geologo dott. Fabrizio
Gregori a predisporre una perizia per la fattibilità, dal punto di
vista geologico, di un tracciato alternativo per lo sblocco della
variante sulla statale 27.
In attesa di conoscere l'esito di tale perizia la Presidenza,
con dispaccio telegrafico, aveva invitato la SAV a sospendere
immediatamente le operazioni relative alla predisposizione degli
stati di consistenza ai fini espropriativi in località Ossan e
Joannet.
La SAV ha egualmente proceduto alle operazioni di presa di
possesso e di predisposizione degli stati di consistenza
segnalando, con telegramma in data 17 aprile 1992, l'impossibilità
di accogliere l'invito "a sospendere legittime operazione di
predisposizione stati consistenza ai fini espropriativi stante
incombenza termini di legge per l'esecuzione dei lavori e tassativi
obblighi giuridici derivanti dai provvedimenti ministeriali
approvativi dell'opera di pubblica utilità urgente e indifferibile
e dei connessi adempimenti".
In data 21 aprile si è tenuta una riunione, della quale abbiamo
già riferito al Consiglio, fra i tecnici della Regione e della SAV
per l'esame della fattibilità tecnica del tracciato
alternativo.
Successivamente i rappresentanti dei proprietari degli immobili
interessati dall'esproprio hanno fatto pervenire un elaborato
tecnico con un'ipotesi di tracciato alternativo; anche questo
documento è stato trasmesso alla SAV per la valutazione di
fattibilità e, come ricorderete, avevo detto che la SAV avrebbe
dovuto dare una risposta prima del Consiglio.
In effetti abbiamo ricevuto ieri dalla SAV, ma ieri sera, la
risposta al quesito che era stato fatto nella riunione e la
risposta sulla fattibilità tecnica di questo nuovo tracciato e
sulla fattibilità rispetto alla situazione geologica.
La risposta della SAV è negativa, peraltro io non posso dare
oggi una risposta, perché l'ho ricevuta solo ieri sera e quindi non
ho avuto il tempo di esaminarla.
Tra l'altro so che il Consiglio comunale di Aosta ha chiesto,
con una sua deliberazione, la revoca degli atti espropriativi,
revoca che io ho dato incarico agli uffici legislativi di esaminare
se è fattibile, perché è mia intenzione, se non lede le
disposizioni di legge, di provvedere alla revoca del provvedimento
di espropriazione.
Presidente
Il Consigliere Riccarand intende
rispondere.
Riccarand (VA)
Io credo che ci troviamo di fronte a
dei pronunciamenti molto chiari da parte sia del Consiglio
regionale, con la risoluzione approvata il 1° aprile 1992, sia da
parte del Consiglio comunale di Aosta che, con l'ordine del giorno
che ha approvato nella seduta di ieri ha chiesto esplicitamente al
Presidente della Giunta regionale di revocare i decreti di
occupazione d'urgenza relativi ai terreni interessati alla variante
in zona Faverge, Ossan e Saraillon, riser-vandosi ulteriori azioni
atte a raggiungere questo risultato.
Esiste una posizione quindi univoca, espressa dal Consiglio
regionale e dal Consiglio comunale di Aosta, quindi i due
principali organi territorialmente competenti rispetto alla
realizzazione di quest'opera, perché sia rivisto il progetto del
raccordo fra l'autostrada e la strada statale del Gran San Bernardo
in località Signayes.
Questa richiesta di revisione riguarda sia la zona della
Faverge, cioè lo svincolo a monte, sia evidentemente la situazione
a Plan Signayes, che è strettamente collegata.
Mi pare che dalle risposte del Presidente della Giunta emerga
che la SAV intende comunque andare avanti per la sua strada, non
intende accettare le modifiche al tracciato, intende rimanere ferma
su una posizione, su un'ipotesi progettuale che era stata
sostenuta, anche affermando che dal punto di vista geologico non
erano possibili delle alternative.
E' stato dimostrato che delle alternative sono possibili, sono
concrete e quindi noi chiediamo al Presidente della Giunta di
muoversi coerentemente con quello che è stato deciso dal Consiglio
regionale e dal Consiglio comunale di Aosta, nel senso di revocare
i decreti che stanno alla base dei provvedimenti di occupazione
d'urgenza che sono attualmente in atto.
E' chiaro che se verranno revocati quei decreti tutte le
iniziative che ha assunto o che vorrà assumere la SAV saranno
bloccate e si arriverà finalmente a poter predisporre una variante
al progetto che credo sia non solo nelle richieste degli abitanti
di Signayes, ma sia anche nella logica e nella razionalità
dell'intervento che si deve realizzare.
Quindi noi chiediamo al Presidente della Giunta di muoversi - ci
sembra di aver capito che si sta muovendo in questa direzione - con
molta determinazione verso questo obiettivo.
Presidente
Prima di passare all'oggetto successivo,
vorrei ricordare ai signori consiglieri che è arrivata, da parte
dell'Assessore Mafrica, una richiesta per ciò che riguarda il
gruppo di lavoro che deve essere costituito dal Consiglio regionale
sui problemi della Cogne, così come deciso nell'adunanza del 4
maggio 1992; richiesta che è appunto di avere i nominativi dei
consiglieri che sono chiamati a partecipare al gruppo di
lavoro.
Siccome devono essere sentiti in proposito i capi gruppo, io
chiederei ai consiglieri, visto che è una cosa anche abbastanza
urgente, come è stato dichiarato da più parti in Consiglio, se i
capi gruppo sono d'accordo di trovarsi venerdì alle ore 15,45 nella
sala delle riunioni per le decisioni che devono essere prese.
Se non ci sono richieste d'intervento penso che la proposta sia
stata accolta, quindi convocheremo i capi gruppo per venerdì
pomeriggio.
Possiamo passare all'oggetto n. 7 all'ordine del giorno.
Martin (ADP)
Chiederei al Consigliere Bich se è così
gentile da permettermi di rispondere a questa interrogazione nel
pomeriggio, perché sono in attesa di alcuni elementi che dovrebbero
arrivare in mattinata e mi dovrebbero permettere una risposta più
completa. Grazie.
