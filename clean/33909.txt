Classificazione
CASA DA GIOCO



Oggetto del Consiglio n. 1927 del 27 luglio 2011 - Resoconto
OGGETTO N. 1927/XIII - Approvazione del bilancio al 31
dicembre 2010 della Gestione straordinaria in liquidazione per
l'esercizio della Casa da gioco di Saint-Vincent, a norma
dell'articolo 8 della legge regionale 21 dicembre 1993, n. 88 e
successive modificazioni.
Il Consiglio
Premesso che la legge regionale 21 dicembre 1993, n. 88
recante "Istituzione della Gestione Straordinaria per l'esercizio
della Casa da gioco di Saint-Vincent", come modificata con legge
regionale 7 giugno 1999, n. 13, prevede, all'articolo 8, che la
Gestione straordinaria presenti all'approvazione del Consiglio
regionale il bilancio annuale di esercizio, comprensivo della
relazione del Collegio dei revisori e della relazione della società
di revisione;
Richiamata la legge regionale 30 novembre 2001, n. 36
"Costituzione di una società per azioni per la Gestione della Casa
da gioco di Saint-Vincent" e, in particolare, l'articolo 13 che ha
avviato, contestualmente alla costituzione di una società, la
procedura di liquidazione della Gestione straordinaria;
Preso atto che con lettera n. 7436/FIN del 4 aprile 2011 il
liquidatore della Gestione straordinaria in liquidazione ha
trasmesso al Presidente della Regione il Bilancio della stessa
società chiuso al 31/12/2010, composto da Stato Patrimoniale, Conto
Economico e Nota Integrativa e accompagnato dalla Relazione sulla
Gestione del Liquidatore, dalla Relazione della Società di
Revisione e dalla Relazione del Collegio dei Revisori dei
Conti;
Visto il parere favorevole di legittimità rilasciato dal
Coordinatore del Dipartimento bilancio, finanze e patrimonio, ai
sensi dell'articolo 4, comma 3, della legge regionale 23 luglio
2010, n. 22, sulla presente deliberazione;
Richiamata la deliberazione della Giunta regionale n. 3580
del 23 dicembre 2010 concernente l'approvazione del bilancio di
gestione per il triennio 2011/2013 con attribuzione alle strutture
dirigenziali di quote di bilancio e degli obiettivi gestionali
correlati, del bilancio di cassa per l'anno 2011 e di disposizioni
applicative;
Visto il parere della IV Commissione consiliare
permanente;
Delibera
di approvare l'allegato bilancio al 31 dicembre 2010 della
Gestione straordinaria in liquidazione per l'esercizio della Casa
da gioco di Saint-Vincent, a norma dell'articolo 8 della legge
regionale 21 dicembre 1993, n. 88 e successive
modificazioni.
Allegato
(omissis)
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
Una brevissima introduzione sull'argomento, che peraltro
annualmente il Consiglio è invitato ad affrontare, argomento che
abbiamo esaminato con attenzione nelle commissioni competenti. Qui
parliamo del bilancio della Gestione straordinaria, che è una
società in liquidazione; infatti la Casino de la Vallée-Gestione
straordinaria è stata istituita nel 1993 con la legge n. 88,
successivamente con la legge n. 36 del 2001 è stata istituita la
Casino de la Vallée S.p.A. e, contestualmente a quella data, è
iniziata la liquidazione della società di gestione straordinaria.
La legge del 1988 sancisce che la Gestione straordinaria ha
personalità giuridica di diritto privato, per questi motivi la
stessa Gestione può essere inquadrata come una società di diritto
regionale. Questa premessa serve per inquadrare l'attività che
viene svolta dal Consiglio regionale, che è la funzione di
quest'Assemblea nell'affrontare la discussione odierna. Facendo un
parallelo con il diritto societario, a quest'Assemblea è affidato
un ruolo assimilabile all'assemblea degli azionisti.
Per venire ai contenuti di questo atto, anche se sono per certi
versi ripetitivi da anni, come è ben specificato nella relazione
del liquidatore, la procedura di liquidazione non ha, ad oggi,
altra incombenza che quella di gestire i contenziosi, sperando che
questi terminino in fretta; a quel punto termina anche la
motivazione del rimanere in vita di questa struttura. Dal bilancio
di Gestione straordinaria si evidenzia una perdita di 231.700 euro
circa per il 2010; le due voci più importanti sono: 415.000 circa
per spese legali e notarili, collaborazioni e compensi al
liquidatore e 110.000 per imposte e tasse. Nella voce "ricavi"
abbiamo circa 270.000 euro di proventi finanziari da mobilizzazione
di titoli mobiliari a seguito dello sblocco del sequestro
conservativo. Mi limito a questa breve introduzione; resto a
disposizione per eventuali chiarimenti o repliche se i colleghi lo
ritengono opportuno.
Presidente
- Dichiaro aperta la discussione generale.
La parola al Vicepresidente Chatrian.
Chatrian (ALPE)
- Grazie Presidente.
Tutti gli anni affrontiamo in Consiglio questo annoso dossier.
L'Assessore è stato molto sintetico, ma non ci sono altre cose da
aggiungere. L'auspicio è che si chiudano al più presto i
contenziosi in atto e si cerchino di limitare le ingenti risorse da
mettere in campo per chiudere l'annoso contenzioso ancora in
essere. Grazie.
Presidente
- La parola al Consigliere Donzel.
Donzel (PD)
- Presidente e cari colleghi, è vero che
questo bilancio della Gestione straordinaria appartiene alle
numerose ritualità di questo Consiglio, però vale pur sempre la
pena richiamare il fatto che questa Gestione straordinaria
interviene a chiudere una situazione, che sicuramente fa emergere i
problemi di rapporti non sufficientemente chiari, delle ambiguità
che si sono manifestate in passato, e oggi ci troviamo ingabbiati,
perché non è che possiamo decidere di farla finita dall'oggi al
domani. Questi contenziosi hanno degli oneri enormi per
l'Amministrazione regionale e va da sé che ad oggi...poi bisognerà
vedere le situazioni ancora aperte o meno...i costi, se non vado
errato - mi corregga l'Assessore -, per l'Amministrazione si
aggirano intorno agli 8.000.000 di euro in questi anni. Quindi in
una situazione di difficoltà di crisi economica questo è quanto ci
costa.
Poi mi ha preoccupato un'affermazione del ragioniere Bo, a cui
do credito, ed è quella che in caso di vittoria dice che da questo
gruppo Lefebvre inafferrabile difficilmente riusciremo a farci
risarcire. Non immagino neanche cosa possa accadere nel caso in cui
non dovessimo avere un esito felice! Certo è che ai contribuenti
valdostani questa "Gestione straordinaria" costa parecchio! C'è da
parte dell'Amministrazione lo sforzo di venirne fuori, ma la novità
di quest'anno è introdotta da un curioso riferimento al clima
esterno che il ragioniere Bo riporta nella relazione e che fa
riferimento alla causa di un ex dipendente della Casino de la
Vallée, che ha presentato nei confronti del dottor Marguerettaz, e
nei confronti del ragioniere Bo, citando ovviamente tutti i
problemi. Adesso non capisco la finalità di inserire questa cosa,
salvo per dirci che lui non ha nulla a che fare e si ritiene
estraneo alle fattispecie lamentate dall'ex dipendente. Ma allora
mi chiedo: fa parte della Gestione straordinaria, oppure il
ragioniere Bo ha trovato l'occasione per esternare le sue
perplessità rispetto ad una vicenda che nulla ha a che vedere con
questo, usando questa frase sibillina "clima esterno"? Francamente,
se nulla ha a che vedere con la Gestione straordinaria, ne avremmo
fatto volentieri a meno, perché già le corpose pagine di questo
dossier, che lamentano questi virulenti contenziosi, non avevano
bisogno di questa parentesi che, se non è legata alla Gestione
straordinaria, non aveva luogo di essere in questa relazione!
Presidente
- Se non vi sono altri interventi, dichiaro
chiusa la discussione generale.
La parola all'Assessore al bilancio, finanze e patrimonio,
Lavoyer.
Lavoyer (FA)
- Grazie Presidente.
Una brevissima precisazione, legata anche all'intervento del
collega Chatrian: vero, questo è un appuntamento per certi versi
annuale e ripetitivo nei contenuti. Vorrei solo aggiungere due cose
per dire che, pur in questo appuntamento routinario, ci sono
annualmente delle novità importanti che ci fanno intravedere la
fine di un percorso, speriamo il più in fretta possibile.
Volevo elencare le cose positive avvenute nel 2010, sempre
riguardo ai contenziosi; la prima è la causa 96 del Tribunale di
Aosta: con sentenza n. 248 del 7 maggio 2011, il giudice ha
condannato la Grand Hôtel Billia S.r.l. e la Elle Claims, in
solido, a corrispondere al casinò, alla Gestione straordinaria, la
somma di 50.000 euro più IVA e a cassa di titolo di rimborso spese
a favore di ciascuna di esse. Vi è poi un altro aspetto molto
importante che si è verificato in questi mesi. I Consiglieri sanno
che la società Apogon & Company aveva citato nel 2008 la
Regione avanti il tribunale per vederla condannata di 273.856.000
euro, oltre agli interessi. La Regione si era a suo tempo
regolarmente costituita in causa e con la sentenza n. 237 del 7
maggio 2010 il tribunale rigettava la domanda di controparte,
perché ormai passata in giudicato. Quindi anche questa è una
notizia estremamente positiva, questo era il contenzioso forse più
importante. Vi è stato poi un rigetto dell'ultimo contenzioso: il
Tribunale di Aosta, con sentenza del 20 aprile 2011, ha dichiarato
il difetto di giurisdizione dell'autorità giudiziaria ordinaria a
pronunciarsi sulla domanda e ha condannato la Elle Claims a
rifondere alla Gestione straordinaria competenze per 15.187 euro.
Diciamo che sono dei segnali importanti, che questi contenziosi
chiaramente non rimangono in vita per volontà dell'Amministrazione,
ma hanno di volta in volta un riscontro positivo per quanto attiene
la posizione dell'Amministrazione regionale.
Presidente
- Pongo in votazione l'atto che ha avuto
parere favorevole a maggioranza della IV Commissione:
Consiglieri presenti: 30
Votanti e favorevoli: 23
Astenuti: 7 (Bertin, Giuseppe Cerise, Chatrian, Donzel, Carmela
Fontana, Patrizia Morelli, Rigo)
Il Consiglio approva.
