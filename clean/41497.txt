Classificazione
TRASPORTI E VIABILITÀ
Trasporti



Oggetto del Consiglio n. 619 del 17 aprile 2019 - Resoconto
OGGETTO N. 619/XV - Interpellanza: "Misure per la promozione
dell'utilizzo dei mezzi pubblici e conseguente limitazione dell'uso
di quelli privati".
Distort (Presidente) -
Punto 32 all'ordine del giorno.
Per l'esposizione dell'interpellanza, ha chiesto la parola il
collega Mossa.
Mossa (M5S) -
Quando usciamo da quest'edificio, quando
giriamo per le strade di Aosta, ma anche nelle altre aree urbane ed
extraurbane di questa regione, ci rendiamo subito conto che c'è una
mole di traffico che è più vicina a quella delle aree
industrializzate che non ha una regione montana. Questa mole di
traffico via via tende ad aumentare nel tempo in maniera quasi
tangibile, riducendo la sicurezza nelle strade e ovviamente
contribuendo ad aumentare l'inquinamento e le emissioni di CO2.
Un'altra cosa che balza immediatamente agli occhi a chi esce
fuori da queste mura sono i mezzi di trasporto pubblici quasi
vuoti, anche negli orari di punta, e le autovetture private con a
bordo uno, massimo due passeggeri, conducente incluso. Quindi, in
realtà non c'è un gran movimento di persone in questa regione, ma
c'è un gran movimento di mezzi di trasporto praticamente vuoti. Non
per nulla, dai dati aggiornati al 2016 di Eurostat, si evince che
in Valle d'Aosta ogni cittadino ha in media oltre un'auto a testa.
I veicoli sono infatti 1173 ogni 1000 abitanti, un record assoluto
in Europa su trecento regioni monitorate. Come al solito ci
distinguiamo e, come al solito, non per gli aspetti positivi della
nostra regione.
Prima di capire come risolvere il problema, bisogna capire a
fondo quali sono le cause di questo problema: poca capillarità da
parte dei mezzi pubblici, mancanza di collegamenti efficienti e
coordinati fra loro, troppi tempi d'attesa rispetto al ritmo
frenetico a cui siamo abituati nella vita quotidiana.
Forse sono proprio queste le cause che hanno fatto sì che i
valdostani si siano adagiati a questo stile di vita, perché quando
vanno nelle grandi città preferiscono spostarsi con i mezzi
pubblici (metropolitana, pullman, bus) e riescono comunque a
raggiungere qualsiasi posto e in tempi a volte più brevi rispetto a
quelli che impiegherebbero con i mezzi privati. Quindi, se in
questa regione si prediligono gli spostamenti con i mezzi privati e
nelle altre città quelli con i mezzi pubblici, allora forse non è
la mentalità il problema. Le cause sono molteplici, come ho
esposto, ma le soluzioni purtroppo non altrettante.
Per questo vorremmo conoscere se vi sono intendimenti da parte
di questa Giunta per promuovere l'utilizzo dei mezzi pubblici e, al
contempo, contenere l'uso di quelli privati. Se vi è un progetto
per mitigare il più possibile questa situazione poco virtuosa e
quando verrà messo in atto. Inoltre, vorremmo sapere se è
intenzione di questo Governo far sì che il record detenuto dalla
nostra regione, di cui non riteniamo di poterci tanto vantare nel
Guinness dei primati, venga ribaltato facendoci diventare la
regione europea col più basso numero di auto per abitante, con
mezzi pubblici ecosostenibili e capillari sul territorio e non il
contrario.
Presidente -
Per la risposta da parte del Governo, la
parola all'assessore Bertschy.
Bertschy (AV) -
Il tema della mobilità privata, che è di
gran lunga più elevata della mobilità attraverso l'utilizzo del
trasporto pubblico, è l'oggetto anche della previsione di
valorizzazione di un piano regionale dei trasporti, che in questi
giorni, fra l'altro, abbiamo iniziato a discutere e che farà parte
di quei documenti di strategia, ma anche di applicazione pratica,
del quale dovremo dotare la nostra comunità, per indirizzare
esattamente le azioni che lei richiede. Chi ieri ha potuto
assistere alla presentazione del piano regionale dei trasporti avrà
anche compreso che abitiamo in una regione dove sarà quasi
impossibile dare servizi puntuali ed efficienti a tutti i
cittadini, nella misura in cui il trasporto privato può dare
risposta all'ora e al momento in cui uno vuole scendere da una
valle, piuttosto che andare in un servizio.
Vero è che, con l'ottimizzazione già degli investimenti che sono
oggi a bilancio, quindi investimenti sul trasporto pubblico su
gomma e su rete ferroviaria, e con una maggiore integrazione e
complementarietà di questi due servizi e una maggiore rispondenza
degli orari rispetto alle esigenze della gente, questo potrà
avvenire. Vero anche che una buona concentrazione di popolazione
ormai risiede su Aosta e nella
Plaine
, ma in quella
concentrazione di popolazione abbiamo delle forti difficoltà ancora
oggi a far percepire quanto l'utilizzo del trasporto pubblico
gratificherebbe la qualità della vita di tutti e soprattutto i
servizi che sono già a disposizione.
"Quali rimedi intenda adottare per far sì che il record detenuto
dalla nostra regione venga ribaltato, facendoci diventare la
regione europea col più basso numero di auto per abitanti". Il
rimedio è appunto darsi una strategia e applicarla anche in piccoli
e puntuali interventi. In questi giorni stiamo modificando delle
linee di percorrenza, per rispondere a delle segnalazioni fatte da
cittadini e stiamo cercando anche di valorizzare quell'attività che
con gli enti locali ci fa venire a conoscenza di proposte di
miglioramento dei servizi.
Quindi sì, l'intenzione c'è. C'è attraverso il piano regionale
dei trasporti, ma c'è anche attraverso quello che può, a nostro
avviso, creare la condizione perché questo avvenga. Le buone
abitudini le dobbiamo mantenere e soprattutto continuare a
coltivare, soprattutto nelle giovani generazioni che non più tardi
di qualche tempo fa ci hanno sollecitato sui temi ambientali, ci
hanno sollecitato su tutta una serie di argomenti. In
quell'occasione è stata presentata l'idea di andare verso una
regione dove il trasporto pubblico possa essere valorizzato perché
efficiente, ma anche attraverso delle campagne di sensibilizzazione
del costo dei servizi. Quello che abbiamo discusso stamattina, che
non ha soddisfatto sicuramente il collega Vesan per i tempi di
realizzazione del progetto, è di riuscire a costituire un unico
sistema di utilizzo del trasporto che è l'abbonamento chiamiamolo
"regionale" dei nostri mezzi di trasporto, che sicuramente ci vedrà
all'opera per realizzare nei tempi più brevi possibili quanto
dobbiamo fare.
Dobbiamo anche cercare però di costruire una cultura rispetto a
questo. Lo vedo di meno in questo periodo in cui sono assessore, ma
per salire al mattino dalla bassa valle in treno non è vero che le
persone non utilizzano questo mezzo di trasporto, soprattutto
quelli che abitano più distanti. Ormai il treno per salire e
scendere a lavorare o a studiare lo utilizzano, ma anche perché i
costi del mezzo privato sono molto importanti. Quello forse che
bisogna rendere più efficace è l'utilizzo dei trasporti per i brevi
tragitti e per gli spostamenti urbani. In questo senso il piano
regionale dei trasporti traccia delle indicazioni precise per
costruire un piano di mobilità ciclistica, che oggi è assente e che
invece a livello nazionale viene sollecitato e richiesto. Si
parlava dei portabici, ma quello che vorremmo realizzare attraverso
questo progetto sono degli interventi infrastrutturali, ma anche
quegli interventi che oggi servono per garantire servizi che le
persone richiedono, quindi i posti dove depositare la bici, magari
anche costosa, in sicurezza, dotare tutte le strutture pubbliche e
le stazioni ferroviarie di posti dove i depositi delle bici possano
essere utili a completare i tragitti di trasporto e i percorsi del
trasporto. In questi giorni è allo studio un progetto europeo
PITEM, proprio per realizzare questo tipo di lavoro. In questo
senso, poter dotare le istituzioni pubbliche, le aziende,
l'Amministrazione regionale, le scuole e tutti i punti dove si
distribuiscono le persone di depositi bici, ma anche di sviluppare
progetti come il
bike sharing
, potrebbe essere sicuramente
utile per andare nella direzione di cercare di creare le
condizioni, perché la gente utilizzi meno il proprio trasporto e il
proprio mezzo privato.
L'azione che metteremo in campo di qui al breve periodo è quella
di riverificare gli attuali servizi, di studiare una forma di
abbonamento che permetta ai giovani di vedere il trasporto pubblico
non solo come il trasporto scolastico. Un dato ci fa rilevare che,
alla fine dei percorsi di studio obbligatori, anche i giovani
abbandonano il mezzo pubblico per utilizzare il mezzo privato. Si
tratta di trovare forme di sensibilizzazione, ma anche di
incentivazione economica, rispetto a questo e mettere in condizioni
le persone di trovare, con la logica intermodale, alla fermata
delle stazioni delle ferrovie i pullman e gli autobus necessari a
riportare a casa le persone alla fine di una giornata di lavoro o
alla fine di una giornata di studio.
Sicuramente ci si muove in questo senso, ma anche nella
direzione di portare nella comunità la discussione. È stato molto
utile presentare il piano in forma pubblica e i mezzi di
comunicazione ne hanno dato ampia rilevanza. Vorremmo creare altre
occasioni di incontro con i giovani sul territorio, per valorizzare
gli interventi che si vogliono fare e soprattutto valorizzare
questo messaggio: i trasporti pubblici ci sono e investimenti se ne
fanno sul bilancio. Forse è utile ridare importanza a quello che
c'è, migliorarlo e intanto costruire le strategie che stiamo
costruendo sulle grandi infrastrutture, come quelle della ferrovia
dove, come abbiamo sottolineato ieri, stanno nascendo finalmente i
primi importanti investimenti anche rispetto all'elettrificazione e
all'ammodernamento della linea.
Presidente -
Per la replica, la parola al collega
Mossa.
Mossa (M5S) -
I punti dove bisogna muoverci più o meno si
conoscono, soltanto che una strategia vera e propria al momento non
c'è. Le bici vanno bene, sì, ma quattro mesi all'anno visto che il
clima rigido di questa regione non permette. Qualcuno lo fa, certo,
ma sono non tanti, anche se ci fosse una pista ciclabile capillare
estesa.
Per l'abbonamento scolastico posso essere d'accordo con lei,
sull'abbonamento sui mezzi pubblici. Invece io non credo ci sia un
problema di mentalità. Le faccio un esempio: se vado in una grande
città, non ho bisogno di sapere a che ora arriva il bus per andare
in una determinata direzione, perché basta che vada alla fermata ed
entro pochi minuti arriva il bus che mi porterà a destinazione. Se
qui ad Aosta io sbaglio di qualche minuto l'orario dell'arrivo del
bus, rimango a volte anche venti o trenta minuti ad aspettare,
sempre che non ci siano lavori in corso, perché sennò si arriva
quasi a un'ora. Non è proprio questione di mentalità, ma è
questione di efficienza da parte dei mezzi pubblici.
Per quanto riguarda invece il piano dei trasporti, io
l'aspettavo al varco, Assessore, su questo punto. Sapevo che
avrebbe tirato fuori questa questione e quindi chiudo l'intervento
ricordandole che il piano concepito in questa maniera è un
paradosso. Come facciamo a diventare una regione 100 percento
carbon free
se solo il 10 percento dell'energia pulita
prodotta da CVA viene utilizzata all'interno del territorio
valdostano, mentre il restante 90 percento viene venduto al di
fuori della nostra regione? Cosicché per il riscaldamento, per i
mezzi di trasporto e per gli altri consumi energetici continuiamo a
utilizzare energia derivante da fonti fossili. Il piano dei
trasporti potrebbe essere interessante, ma da solo non basta. Per
attuarlo occorre la mole di energia elettrica necessaria, ma, se
questa è e sarà motivo di
business
per il mero profitto
economico della società, dubito che il piano potrà essere mai
realizzato.
