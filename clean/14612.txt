Classificazione
SPORT E TEMPO LIBERO
Manifestazioni sportive
Sport invernali


Resoconto integrale del dibattito dell'aula
Oggetto del Consiglio n. 1030 del 23 novembre 1994 - Resoconto
SEDUTA POMERIDIANA DEL 23 NOVEMBRE 1994
OGGETTO N. 1030/X Riserve sul sostegno espresso dalla sezione
valdostana dell'AIPLF alla candidatura del Canton Vallese per i
Giochi olimpici invernali del 2002. (Approvazione di
risoluzione)
Risoluzione Il Consiglio regionale della Valle d'Aosta
Richiamata la IXe Assemblée de la Région Europe de l'A.I.P.L.F.,
tenutasi a Jersey dal 13 al 17 novembre, alla quale ha partecipato
una delegazione consiliare, in rappresentanza della sezione
valdostana;
Presa visione della risoluzione presentata a sostegno della
candidatura del Canton Vallese per ospitare i prossimi Giochi
olimpici invernali del 2002;
Evidenziato che, con tale risoluzione, "L'Assemblée regionale
Europe de l'A.I.P.L.F., sur la proposition de ses sections suisse,
jurassienne et valaisanne, demande à toutes ses délégations
d'intervénir auprès de leurs autorités compétentes pour qu'elles
appuient la candidature du Valais pour l'organisation des Jeux
Olympiques d'hiver en 2002";
Appreso che la medesima è stata approvata da tutte le sezioni
presenti, con la sola astensione del Principato di Andorra;
Sottolineato l'impegno preso dalla sezione della Regione
Autonoma della Valle d'Aosta;
Esprime
chiare riserve per gli eventuali interventi a sostegno della
candidatura svizzera che, oltre a risultare scarsamente
comprensibili dalla comunità valdostana, potrebbero pregiudicare le
trattative in corso con i vertici federali degli sport invernali
per riospitare in Valle Aosta competizioni sciistiche di alto
livello;
Invita
il Presidente del Consiglio regionale ad incontrare le
delegazioni delle sezioni A.I.P.L.F. della Svizzera, del Jura e del
Vallese per illustrare loro le numerose motivazioni che impediscono
al Consiglio regionale di tener fede all'impegno assunto.
F.to: Bavastro - Marguerettaz - Florio - Linty - Lanièce - Bich
- Parisi - Lanivi - Chiarello - Piccolo - Ferraris
Presidente Ha chiesto la parola il Consigliere Marguerettaz.
Marguerettaz (PpVA) Già questa mattina, in fase di intervento
successivo alle Comunicazioni del Presidente del Consiglio, ho
avuto modo di accennare a questo problema.
Vorrei qui brevemente, senza riprendere tutta la storia, dare le
motivazioni di questa risoluzione.
Le motivazioni si trovano nel capoverso che inizia con la parola
"Esprime"; c'era un commento sulla stampa oggi, forse con una
parola un po' eccessiva, ma che credo possa tradurre in sintesi
cosa è accaduto con questa vicenda. É accaduto un errore
diplomatico: abbiamo innanzitutto deciso di - passatemi
l'espressione - mettere il naso in una questione per la nostra
Regione così delicata, quale quella dei giochi olimpici; in un
secondo tempo, abbiamo preso questo impegno approvando questa
risoluzione, sapendo già in partenza che questo impegno non poteva
essere assunto. Quindi abbiamo fatto un doppio errore diplomatico,
per usare questa espressione che oggi era presente sulla stampa: da
una parte nei confronti dei nostri amici francofoni, dall'altra nei
confronti dei nostri amici italofoni, ma soprattutto autonomi come
noi, gli amici friulani.
Per questo motivo il senso che vuole avere questa risoluzione va
nella direzione che avevo già espresso nell'assemblea dell'AIPLF a
Jersey, vale a dire invitare il Presidente del Consiglio ad
incontrare i nostri colleghi delle sezioni del Jura, del Valais e
della Svizzera per spiegare loro le motivazioni che, parlando
amichevolmente con i rappresentanti di queste sezioni elvetiche
hanno già dimostrato di capire ampiamente, ci impediscono di tener
fede a questo impegno assunto.
Presidente Ha chiesto la parola il Consigliere Borre.
Borre (UV) Chiedo un attimo di sospensione per vedere se è
possibile concordare l'ordine del giorno.
Si dà atto che la seduta è sospesa dalle ore 21,03 alle ore
21,10.
Presidente Do lettura del testo della risoluzione presentato dal
Consigliere Borre:
Risoluzione Il Consiglio regionale della Valle d'Aosta
Richiamata la IXe Assemblée de la Région Europe de l'A.I.P.L.F.,
tenutasi a Jersey dal 13 al 17 novembre, alla quale ha partecipato
una delegazione consiliare, in rappresentanza della sezione
valdostana;
Presa visione della risoluzione presentata a sostegno della
candidatura del Canton Vallese per ospitare i prossimi Giochi
olimpici invernali del 2002;
Evidenziato che, con tale risoluzione, "L'Assemblée régionale
Europe de l'A.I.P.L.F., sur la proposition de ses sections suisse,
jurassienne et valaisanne, demande à toutes ses délégations
d'intervénir auprès de leurs autorités compétentes pour qu'elles
appuient la candidature du Valais pour l'organisation des Jeux
Olympiques d'hiver en 2002";
Appreso che la medesima è stata approvata da tutte le sezioni
presenti, con la sola astensione del Principato di Andorra;
Sentita la relazione sull'incontro avvenuto a Sion tra i
rappresentanti del Governo del Cantone del Vallese e di quello
della Regione Autonoma della Valle d'Aosta;
Si riserva
di valutare che l'adozione di eventuali interventi a sostegno
della candidatura svizzera siano effettuati solo nel momento e nel
caso in cui il CIO abbia inserito la città di Sion tra le quattro
candidate alla votazione finale e non ci siano candidature italiane
o di altri paesi francofoni.
F.to: Borre
Presidente Ha chiesto la parola il Consigliere Borre.
Borre (UV) Nella riunione dei Capigruppo non si è raggiunto
nessun accordo, presentiamo un emendamento che recita: "Si riserva
di valutare che l'adozione di eventuali interventi a sostegno della
candidatura svizzera siano effettuati solo nel momento e nel caso
in cui il CIO abbia inserito la città di Sion tra le quattro
candidate alla votazione finale e non ci siano candidature italiane
o di altri paesi francofoni".
Rispecchia quello che si era già detto stamani al momento del
dibattito.
Anche nelle premesse c'era un emendamento che recita: "Sentita
la relazione sull'incontro avvenuto a Sion tra i rappresentanti del
Governo del Cantone del Vallese e di quello della Regione Autonoma
della Valle d'Aosta;".
Presidente C'è un emendamento. Viene aggiunto al "Richiamato...
Preso visione... Evidenziato... Appreso...": "Sentita la relazione
sull'incontro avvenuto a Sion tra i rappresentanti del Governo del
Cantone del Vallese e di quello della Regione Autonoma della Valle
d'Aosta;".
Nel dispositivo c'è l'aggiunta: "Si riserva di valutare che
l'adozione di eventuali interventi a sostegno della candidatura
svizzera siano effettuati solo nel momento e nel caso in cui il CIO
abbia inserito la città di Sion tra le quattro candidate alla
votazione finale e non ci siano candidature italiane o di altri
paesi francofoni".
Si fa rilevare da parte dell'Assemblea che il testo da
aggiungere nel dispositivo non è grammaticalmente corretto. Allora
si corregge: "Si riserva di valutare l'adozione di eventuali
interventi a sostegno della candidatura svizzera solo nel momento e
nel caso in cui il CIO abbia inserito la città di Sion tra le
quattro candidate alla votazione finale e non ci siano candidature
italiane o di altri paesi francofoni".
Ha chiesto la parola il Consigliere Marguerettaz.
Marguerettaz (PpVA) Per dichiarazione di voto: ne faccio una
unica. Mantengo la risoluzione presentata, che è diversa da quella
che invece viene proposta, e credo che valga la pena di spiegare
perché.
La prima questione è che in una situazione molto simile alla
nostra si è trovato il Principato di Andorra nel corso della
riunione di Jersey. Il Principato di Andorra ha chiesto
ufficialmente in seno all'assemblea che il testo della risoluzione,
approvato dall'AIPLF, fosse emendato proprio nel senso che viene
ripreso dalla seconda risoluzione; perché? Perché il Principato di
Andorra aveva il problema della candidatura di Jaca, spagnola. Ha
chiesto prima di votare se era possibile inserire una formula, con
cui si diceva che loro erano disponibili ad aiutare a sostenere la
candidatura di Sion, a patto che non ci fosse più la candidatura
spagnola. Questa proposta è stata rifiutata dall'AIPLF, perché
venivano meno il significato politico da una parte, e dall'altra
parte, perché noi siamo convinti di portare un grande contributo, e
siamo qui a ribadire l'importanza della presenza della nostra
Regione in seno all'AIPLF. Come è stato ricordato stamani in
Consiglio regionale, credo che l'AIPLF sia di grande contributo per
la Regione Valle d'Aosta, prova ne siano le altre due risoluzioni
che sono state approvate all'unanimità, ma in un tema come questo,
non era così sostanziale l'appoggio alla candidatura di Sion o a
qualunque altra candidatura per i giochi olimpici di realtà
dell'AIPLF, quali quella della Regione Valle d'Aosta o quali quella
del Principato di Andorra.
Detto questo, che mi sembra molto significativo, le due
risoluzioni sono diverse, perché in quella da noi presentata c'è un
passaggio che forse ad alcuni non sarà stato notato ma che è
importante, dove si dice: "Esprime chiare riserve per gli eventuali
interventi a sostegno della candidatura svizzera che (ed è questo
il passaggio), oltre a risultare scarsamente comprensibili dalla
comunità valdostana...". Noi di questo siamo convinti, a
prescindere che la candidata sia Sion o Tarvisio. Che il Consiglio
regionale della Valle d'Aosta, dopo le furiose polemiche, dopo il
referendum, dopo tutto il discorso che è avvenuto intorno alle
olimpiadi nella nostra regione, che ora il Consiglio regionale
della Valle d'Aosta vada per i più nobili motivi a sostenere l'una
o l'altra candidatura olimpica, a nostro avviso quest'azione
politica del Consiglio regionale risulterebbe poco comprensibile
alla collettività della nostra regione. Ecco il motivo che ci fa
mantenere questa risoluzione.
La seconda che viene presentata, a nostro avviso, non solo non
risolverebbe i problemi, ma concorrerebbe a fare ulteriore
confusione in una situazione già di per sé molto confusa.
Presidente Ha chiesto la parola il Consigliere Florio.
Florio (VA) Ci sono due questioni da tenere in considerazione:
una di tipo formale e una di tipo sostanziale.
Quella di tipo formale: non si tratta qui di processare nessuno,
neppure il capo delegazione a Jersey, ma di rimarcare che la
decisione assunta di votare a favore della risoluzione lì votata è
stata sua, come da lui ammesso stamattina, di tipo personale, non
rappresentando il Consiglio regionale di conseguenza, e per di più
ribadendo stamattina che se si dovesse ritrovare nelle stesse
condizioni, si comporterebbe ancora una volta nello stesso modo.
Non si tratta di censurare nessuno, ma è un atteggiamento che non
condividiamo nel modo più assoluto, perché non mi sembra rispettoso
né di questo Consiglio regionale, né degli altri due membri della
delegazione dello stesso Consiglio presenti in quella sede, che
pure questa mattina hanno spiegato le loro ragioni che divergevano,
che portavano a conseguenze diverse in termini molto sereni, molto
pacati.
Se poi andiamo a considerare minimamente la sostanza, c'è
veramente da chiedersi: dove eravamo noi, le forze politiche cui
apparteniamo, tre-quattro anni fa, quando ci si scontrava tutte le
sere in giro per la Valle d'Aosta a preparare quel referendum, nei
confronti del quale la opolazione valdostana si espresse in termini
così chiari? Ma non abbiamo mica dato lì una valutazione circa chi
conduceva in quel momento il gioco olimpico, Stévenin!
Abbiamo dato, e la popolazione valdostana ha dato, un giudizio
pesante sull'idea che in Valle d'Aosta si svolgessero i giochi
olimpici; questa risposta ha dato la popolazione valdostana,
checché tu dica. Vai a leggerti il quesito al quale i cittadini
hanno risposto, era questo il quesito al quale i cittadini hanno
risposto.
Allora, di fronte ad una cosa di questo genere mi chiedo, come
si chiede anche Marguerettaz, come sia possibile oggi andare a dire
ai cittadini valdostani, che in stragrande maggioranza votarono nel
modo che tutti sappiamo, che adesso auspichiamo che la nostra
vicina Sion, o la più lontana Tarvisio, siano sede dei giochi
olimpici. É una cosa che non possiamo accettare questa, se non
valeva tre-quattro anni fa l'idea di inserire la nostra comunità,
il nostro territorio all'interno di quella logica economica, ma
credo che una riflessione di questo tipo, nella libertà dei vicini
di comportarsi come meglio credono, noi la dobbiamo fare e quanto
meno astenerci, metterci da parte, ma per rispetto nei confronti di
ciò che scegliemmo allora e di ciò che la gente valdostana scelse
allora.
Presidente Ha chiesto la parola il Consigliere Tibaldi.
Tibaldi (LN) Non conosco nel dettaglio l'incidente diplomatico
che è accaduto a Jersey, però senza voler addossare responsabilità
al Capogruppo dell'Union, che si è espresso favorevolmente per
motivazioni personali ad un appoggio della Valle alla candidatura
di Sion, penso che comunque, in primo luogo, lo abbia fatto senza
tener conto di un indirizzo comunque dato dal Consiglio regionale;
in secondo luogo, senza forse dare un minimo peso ad un confronto
interno alla delegazione che ha rappresentato la Valle d'Aosta a
Jersey.
Come è risultato evidente fin da questa mattina, i due
componenti della delegazione che lo accompagnavano si sono
manifestati di diverso avviso, e ciò nonostante egli ha optato per
un appoggio della Valle d'Aosta che assolutamente non posso
condividere, per ragioni che sono state ampiamente espresse da
Marguerettaz e da Florio.
Penso che un atto di umiltà, nell'approvare la risoluzione che
vede come primo sottoscrittore Marguerettaz, a questo punto non
guasterebbe all'Union Valdôtaine che si è manifestata in una certa
maniera: si è schierata in maniera netta e precisa contro
un'iniziativa politica nella nostra Regione.
Quindi, memore di questi atteggiamenti politici, ritengo che
debba essere sostenuta la risoluzione presentata questa mattina e
debba essere respinta la risoluzione che oggi ci viene proposta
dall'Union Valdôtaine, perché suona un po' come una solenne e
grandiosa beffa alla comunità valdostana, per cui assolutamente non
possiamo votarla.
Presidente Ha chiesto la parola il Consigliere Chiarello.
Chiarello (RC) In questi giorni ho sentito addirittura parlare
di referendum propositivo che verrà proposto in questa regione: se
non teniamo neanche conto dei referendum consultivi, mi chiedo cosa
succederà di quello propositivo.
In quel momento il capo delegazione doveva tenere conto di
quello che era successo in Valle d'Aosta, lo abbiamo pensato
tutti.
Quello che è più grave, è che stamani abbia dichiarato che lo
rifarebbe in questo momento. Mi sono astenuto tempo fa in Consiglio
su una risoluzione, perché avevo detto che non me la sentivo di
votare una risoluzione, che forse per me era anche valida, perché
avrei dovuto sentire il mio partito; questo per dire che ci sono
dei momenti e degli argomenti nei quali uno che rappresenta il
Consiglio, se veramente voleva rappresentare tutto il Consiglio,
doveva tenere conto di quello che il Consiglio pensava.
Ho visto gente di una forza politica andarsene questa sera per
non votare questa risoluzione dopo le affermazioni fatte questa
mattina; secondo me, dobbiamo rispettare di più l'espressione della
gente, specialmente se espresse nel corso di referendum, che poi
vogliamo diventino anche propositivi.
Presidente Ha chiesto la parola il Consigliere Perrin Giuseppe
Cesare.
Perrin G.C. (UV) Je prends la parole par rapport uniquement à
certaines affirmations qui ont été avancées et qui ont probablement
mal interprété ma pensée de ce matin.
J'ai dit que dans les mêmes conditions j'aurais pris la même
attitude, non évidemment après une discussion au sein du Conseil
qui s'est exprimé, parce que je suis respectueux de la volonté du
Conseil. Et aussi du fait qu'on veuille rapporter cette position
par rapport au référendum d'il y a trois ans au Val d'Aoste, je
crois qu'il s'agit de deux choses différentes: le référendum à ce
moment-là a repoussé une loi de financement des Jeux olympiques, je
ne me cache qu'en même temps a repoussé une certaine façon
d'arriver à une proposition des Jeux olympiques. Personnellement
j'ai voté à faveur de ce référendum contre la loi, aussi pour le
dossier qui avait été présenté et qui aurait porté de grandes
nuisances au Val d'Aoste. Le fait que j'ai appuyé une candidature
de Sion c'est parce que, contrairement au Val d'Aoste, le Canton du
Valais a procédé à un référendum et 80 pour cent de la population
du Valais a voté pour la candidature des Jeux olympiques, et donc
je ne crois pas d'avoir brimé une volonté.
Je le répète: au-delà d'une série de considérations que je
pourrais faire, au moment où j'ai dû prendre la parole et voter,
même s'il y avait deux membres de la délégation qui s'étaient
exprimés, j'ai à mon tour fait miennes les perplexités qui avaient
été avancées, mais puisque une parole avait été donnée auparavant,
j'ai cru que je devais personnellement accepter et suivre cette
parole.
Je dois avouer que la résolution qui a été présentée n'était pas
celle que nous avions souhaitée; nous nous sommes trouvés face non
à une requête d'insérer la discussion de ce thème dans une future
séance de l'AIPLF, mais face à une résolution qui demandait cet
appui. Il y a malheureusement un devoir de la part de qui est
délégué par le Conseil de prendre une position, parce que je ne
pouvais pas à ce moment-là appeler à Jersey le Conseil pour avoir
son avis. Les délégués se trouvent face à des résolutions qu'ils ne
connaissent pas auparavant et doivent décider sur le moment; c'est
ce que j'ai fait...
Je ne veux pas me justifier, évidemment les forces politiques
jouent leur rôle, j'en prends acte.
Presidente Ha chiesto la parola il Consigliere Bavastro.
Bavastro (Ind.) Ho stamani firmato la risoluzione del
Consigliere Marguerettaz, ritenendo che fosse necessario un
chiarimento su una situazione che era viziata apparentemente
perlomeno da qualche equivoco.
Ritengo comunque che la risoluzione alternativa che è stata
presentata risponda ugualmente, e forse anche meglio, a questa
esigenza, per cui voterò questa risoluzione.
Mi sembra inconsistente l'argomento contrario basato sul
referendum fatto a suo tempo qui, perché quella è una scelta che
riguarda la nostra Regione; se altri desiderano le Olimpiadi sono
fatti loro! Cioè non è una cosa su cui dobbiamo dare un nostro
giudizio, non è che possiamo identificare nelle Olimpiadi il male e
schierarci comunque contro.
Presidente Pongo in votazione la risoluzione presentata dal
Consigliere Marguerettaz ed altri:
Presenti: 28
Votanti e favorevoli: 16
Astenuti: 12 (Agnesod, Bavastro, Bionaz, Borre, Louvin, Perrin
C., Perrin G.C., Rini, Stévenin, Vallet, Vicquéry e Viérin D.)
Il Consiglio approva
Presidente I lavori sono terminati.
La seduta è tolta.
