Classificazione
SPORT E TEMPO LIBERO



Oggetto del Consiglio n. 62 del 24 settembre 2008 - Resoconto
OGGETTO N. 62/XIII - Interpellanza: "Controlli effettuati a
seguito di un incidente verificatosi presso la piscina di
Aosta".
Interpellanza
Appreso che nel tardo pomeriggio di sabato 26 luglio 2008, a
seguito di un temporale, il vento scardinava e sollevava uno dei
velux posti sul soffitto della piscina regionale coperta di
Aosta;
Precisato che la lastra, lunga quasi otto metri per un
larghezza di metri due, dopo essersi sollevata a più riprese si
frantumava in pezzi di varie dimensioni che cadevano in parte sul
pavimento a pochi metri dalla vasca in cui nuotavano bambini ed
adulti che, per fortuna, non subivano danni;
Sottolineato che tale fatto si verificava a pochi giorni
dalla risposta rassicurante dell'Assessore competente ad una
interrogazione, su altro analogo incidente verificatosi nella
stessa struttura;
Precisato che, per quanto a nostra conoscenza, nella
mattinata di lunedì 28 luglio 2008 non era ancora stato segnalato
agli uffici dell'Assessorato turismo, sport, commercio e trasporti
il grave incidente;
Ricordato che nella risposta all'interrogazione l'Assessore
competente aveva parlato di "visite periodiche agli impianti",
"gestione che segnala tempestivamente e regolarmente gli
interventi", "sistema che risulta funzionare bene";
Precisato che la struttura domenica 27 luglio 2008 risultava
regolarmente aperta;
i sottoscritti Consiglieri regionali
Interpellano
l'Assessore regionale competente per conoscere:
1) i motivi per i quali non vi è stata tempestiva
segnalazione dell'incidente agli uffici dell'Assessorato;
2) se, all'indomani del primo incidente, sono stati
regolarmente effettuati i controlli e se di questi vi è
documentazione precisa e dettagliata presso gli uffici
competenti;
3) se non era opportuno prevedere, nei giorni successivi al
26 luglio 2008, una chiusura, anche brevissima, dell'impianto, per
ragioni di sicurezza e per una attenta verifica delle condizioni di
copertura della piscina;
4) il piano di azione per la costruzione di un nuovo
impianto, moderno e funzionale.
F.to: Rigo - Fontana Carmela
Président
- La parole au Conseiller Rigo.
Rigo (PD)
- Grazie, Presidente. Continuiamo a parlare di
impianti sportivi specifici.
Prima di tutto, seppur brevemente, voglio richiamare i fatti
accaduti all'interno della piscina regionale coperta di Aosta.
Sabato 26 luglio scorso, verso sera, a seguito dell'abbattersi
sulla zona di un violento temporale, il vento scardinava e
sollevava uno dei velux posti sul soffitto della struttura, sul
lato del tetto sovrastante le due vasche dedicate ai bambini. La
lastra, di materiale plastico, larga poco meno di 2 metri e lunga
quasi 8, dopo essersi sollevata alcune volte a seguito della
resistenza opposta dall'estremità rimasta ancorata al tetto, si
frantumava in pezzi di varie dimensioni che cadevano in parte sul
pavimento della struttura, a pochi metri dalla vasca in cui
nuotavano almeno una decina e oltre di bambini, oltre a un paio di
adulti. Si possono immaginare lo spavento generato dall'accaduto e
la paura per quanto ancora potesse succedere, considerato come il
temporale non fosse cessato. Per fortuna non vi sono stati danni
alle persone e, ancora per fortuna, il velux interessato non è
stato uno di quelli sovrastanti la vasca stessa. I fatti sono
ricordati...
È il momento delle considerazioni: la prima, di ordine generale,
riguarda i mutamenti ormai evidenti a tutti dei cambiamenti delle
condizioni climatiche nel mondo intero. In queste settimane i
giornali hanno più volte scritto e autorevoli ricercatori hanno
dibattuto gli effetti e gli scenari futuri; maggiore attenzione non
solo nel campo della climatologia, ma gli avvenimenti ultimi di
questi giorni in Cina - che hanno coinvolto centinaia di bambini -
e il fatto che da ieri sono risultati dei controlli operati anche
in Italia, ci impongono di alzare a tutte le amministrazioni
pubbliche l'asticella della vigilanza. Torniamo in Valle d'Aosta,
dove assistiamo sempre più a fenomeni brevissimi, ma intensi,
relativi a precipitazioni o a forti mutamenti meteorologici. Ecco
allora che i prontuari della sicurezza, relativi in particolare
alle strutture pubbliche e private che ospitano giornalmente la
presenza di un numero elevato di persone, devono a nostro avviso
essere rivisti nell'ottica a cui facevo riferimento prima, di
condizioni climatiche sempre più instabili.
La seconda riguarda le modalità da seguire per i controlli e per
le verifiche degli stessi. L'incidente verificatosi lo scorso 2
luglio sempre alla piscina coperta in Regione Tzamberlet, e del
quale abbiamo discusso le modalità attraverso un'interrogazione
della collega Fontana, fa sorgere il dubbio che gli interventi e
successivamente i controlli operati per dare sicurezza all'impianto
necessitano almeno di un'attenta riflessione, e le risposte da dare
sono a mio avviso di tre tipi: o gli interventi e i controlli sono
stati insufficienti o non hanno rispettato le normali procedure o
le stesse sono da rivedere in funzione di fenomeni non
previsti.
La terza, purtroppo, per me è una considerazione amara: ho
saputo che la struttura regionale era regolarmente aperta nella
giornata di domenica e mi risulta che lunedì mattina gli uffici
competenti non fossero a conoscenza dell'accaduto, per cui non
posso nascondere il mio sbigottimento. Non sono un tecnico, non
intendo arrogarmi competenze che non possiedo, né voglio
soffermarmi su valutazioni di come si possa al meglio gestire una
struttura complessa che può ospitare contemporaneamente decine e
decine di persone, anche bambini molto piccoli, come abbiamo visto.
Mi chiedo sinceramente ad alta voce se non fosse stato il caso di
decidere una chiusura, anche breve, della struttura; in
considerazione della singolare vicinanza fra i due incidenti non
era consigliabile provvedere ad un'attenta, scrupolosa verifica
complessiva delle condizioni di sicurezza della copertura della
piscina? Lo stesso Assessore competente - si ricorderà - nella
risposta all'interrogazione aveva parlato di
"vetustà della
struttura"
, in particolare del tetto.
La quarta ed ultima riguarda il futuro, come abbiamo scritto
nell'interpellanza; ho saputo che ad ottobre-novembre dello scorso
anno si è svolta, presso gli uffici dell'Assessorato competente,
una specifica riunione con le società di nuoto, per valutare -
giustamente - insieme le alternative possibili alla chiusura
dell'attuale piscina coperta di Aosta: cosa fare il giorno dopo. A
quanto una struttura moderna ed efficiente, che non sia però una
cattedrale, un'esibizione di faraoniche progettazioni? Una piscina
al passo con i tempi, con servizi efficienti e di qualità, ma anche
pensata per una sobria gestione. Sabato ho letto su "La Stampa"
l'articolo sulla piscina di Gignod; confesso, da aostano, un po' di
invidia.
Grazie per l'attenzione.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Oggi è la giornata degli impianti
sportivi, abbiamo il Palaghiaccio che non è dimenticato, nel senso
che attendiamo l'evolversi di una gara, quindi non c'è alcun
disinteresse rispetto a quel tema, anche se di competenza comunale.
Sicuramente ero stato sollecitato anche da altri, il collega
Lattanzi senza bisogno di fare interpellanze aveva fatto dei
ragionamenti...
(interruzione del Consigliere Rigo, fuori microfono)
...no, lui è privilegiato per l'utilizzo del Palaghiaccio, visto
che ha un atleta in famiglia... ma rispetto a questo c'è un
confronto, lo dico perché forse abbiamo gli stessi intendimenti,
cercare di risolvere dei problemi, e noi cerchiamo di dare delle
risposte, così come in questo caso.
Per onestà devo... non dico correggere, ma dare
un'interpretazione adeguata, perché sembra che si sottovaluti
quello che è accaduto il 26 luglio. Il 26 luglio c'è stato qualcosa
di ben più violento di un semplice temporale, e allora vorrei dare
contezza di quello che è successo. In realtà c'è stata una tromba
d'aria di tale forza da provocare lungo il suo irregolare e per
fortuna breve tragitto lo sradicamento di alcune piante, il
sollevamento di buona parte delle scossaline in lamiera della
copertura della struttura a servizio del campo di
rugby
e il
loro spostamento nell'adiacente zona verde. Qui sembra che ci sia
della corrente, un velux che va su e si rompe; c'è stato - il
collega Donzel è anche affezionato del gioco del
rugby
, può
fare una verifica rispetto a questo tema - questo evento e, ancora,
il piegamento della struttura metallica destinata ai lanci lunghi
nel vicino campo di atletica leggera, nonché - sempre presso tale
impianto - il sollevamento dei materassi del salto in alto del peso
complessivo di alcuni quintali e il loro spostamento al di là della
recinzione che delimita l'impianto. Gli effetti provocati dal
passaggio di questo vortice d'aria evidenziano pertanto che si è
trattato di un fenomeno del tutto eccezionale per natura e
violenza; se, dunque, in città si è registrato un violento
temporale accompagnato da venti anche superiori a 70 km/h, ciò che
è successo nella zona in cui è situata la piscina coperta è stato
di ben altra intensità: questo non toglie nulla al fatto, ma è solo
per indicare la straordinarietà dell'evento. Anche lì, le
notizie... io comprendo il sentimento del collega Rigo... se le
cose fossero in questi termini... ma io cerco di dargli degli
elementi affinché cessi il suo sbigottimento.
L'incidente avvenuto alle 18,30 circa del 26 luglio, riguarda
principalmente il sollevamento di un lucernario della falda est
della piscina di Aosta. La gestione avvisava tempestivamente per
telefono il referente del competente servizio dell'Assessorato, che
ringrazio, perché questo vuol dire che i nostri dipendenti
regionali sono a disposizione per qualsiasi straordinarietà, quindi
dopo che è successo il nostro responsabile ha ricevuto la
telefonata - venerdì stesso, non lunedì - relazionando la gestione
sull'incidente e sull'immediata chiusura dell'impianto. La gestione
inoltre provvedeva immediatamente ad informare gli organi di stampa
della chiusura dell'impianto per causa di forza maggiore, la
notizia veniva diramata al TG3 regionale alle ore 19,30, quindi in
tempo reale, nonché a segnalare al Comune di Aosta i danni occorsi
alle strutture di sua proprietà. Il giorno successivo il servizio
dell'Assessorato del turismo contattava una ditta di fiducia e
predisponeva un immediato sopralluogo sul posto per verificare le
condizioni della copertura, quindi manco lunedì, ma il giorno dopo!
Veniva predisposto un intervento urgente che consisteva nella
rimozione delle parti del lucernario danneggiato, nel
posizionamento di una pennellatura per la chiusura del relativo
vuoto, ricoperta da un telo impermeabile ancorato alla copertura
con diversi metodi di fissaggio (tasselli, viti, chiodi); veniva
inoltre effettuato un controllo generale della restante parte della
copertura alla quale venivano eseguiti interventi minori
(sigillatura della lamiera e dei restanti lucernari). La notizia
della regolare apertura dell'impianto veniva resa nota nei
notiziari regionali. Non si è ritenuto, quindi, dopo questa
procedura procedere alla chiusura dell'impianto, visto che erano
state ripristinate le condizioni di sicurezza. Mi perdoni,
Consigliere Rigo, c'è stato un intervento e una valutazione, non
un: "va be', teniamo aperto"! Lunedì 28 luglio veniva effettuato un
ulteriore sopralluogo dell'impianto congiuntamente con il tecnico
del competente servizio dei lavori pubblici, durante il quale
venivano concordati gli interventi necessari alla sostituzione del
lucernario distrutto. Il servizio richiedeva vari preventivi a
ditte specializzate nel settore per la sostituzione del lucernario
in argomento, intervento che è programmato per il prossimo mese di
ottobre.
Sulla seconda domanda:
"se, all'indomani del primo incidente,
sono stati regolarmente effettuati i controlli e se di questi vi è
documentazione precisa e dettagliata presso gli uffici
competenti"
, dopo l'incidente relativo alla caduta di un
lamierino zincato, che era l'interrogazione che ha fatto la collega
Fontana, il competente servizio dei lavori pubblici ha avviato con
urgenza le procedure per la sostituzione della vetrata e il
conseguente ripristino del rivestimento a protezione dell'estremità
sud del muro in calcestruzzo armato, a cui è ancorata la vetrata
stessa. L'intervento è già stato approvato e finanziato e la
relativa esecuzione è prevista per il prossimo mese di ottobre. Nel
frattempo, per la messa in sicurezza della zona, è stata
compartimentata e resa inaccessibile al pubblico l'area sottostante
della vetrata stessa.
Quarta domanda, che è molto complessa, il Servizio opere edili
dell'Assessorato dei lavori pubblici ha iniziato la procedura per
l'affidamento dell'incarico di progettazione per i lavori di
ampliamento della piscina in argomento, richiedendo l'avvio in data
10 giugno 2008 al Dipartimento opere pubbliche dell'appalto di
servizi e predisponendo un documento preliminare alla progettazione
dell'opera. Lo scopo che si prefigge la redazione della
progettazione di cui trattasi è duplice.
Primo obiettivo: dotare Aosta e i Comuni limitrofi di un
impianto natatorio, che possa soddisfare l'accresciuta richiesta di
spazi dove praticare le attività natatorie classiche, il nuoto, e
quelle complementari, ginnastica acquatica, nuoto bebè, eccetera.
Infatti negli ultimi anni si è notato un notevole incremento delle
attività e degli iscritti delle società di nuoto e della
frequentazione da parte dell'utenza pubblica. A causa di questo
sono notevolmente diminuiti per entrambi la disponibilità di spazi
acqua e di locali vari (spogliatoi e servizi).
Secondo obiettivo: garantire la continuità di esercizio della
piscina, prima che la vetustà e il bisogno di sempre più frequenti
e importanti interventi di manutenzione straordinaria possano
determinare lunghi periodi di inattività e quindi di interruzione
del servizio. Da uno studio commissionato dall'Amministrazione
regionale con una deliberazione - la n. 4074/2006 - all'ing.
Pariset, è emerso che le strutture portanti in calcestruzzo, gli
impianti e alcune opere di completamento necessitano di importanti
interventi di ristrutturazione che possono essere rimandati solo a
breve termine e che potranno comportare significativi periodi di
disagio per le utenze. A seguito di detti interventi la piscina non
aumenterebbe comunque la propria capienza. La soluzione prospettata
per garantire gli obiettivi suesposti è quella di realizzare una
piscina coperta attigua a quella esistente, completamente
indipendente, ma con la possibilità di renderla comunicante al fine
della realizzazione di un grane e unico complesso. Al termine della
realizzazione della nuova costruzione e la sua messa in funzione,
obiettivo del progetto è quello di provvedere alla ristrutturazione
dell'impianto esistente, che manterrà la struttura attuale,
adeguata nelle strutture e negli impianti, alle normative in vigore
e al suo collegamento con quello appena realizzato. Negli obiettivi
prefissati vi è infatti la prospettiva di dedicare uno spazio
acqua, a servizi e spogliatoi alle società sportive e ai corsi
nuoto, uno spazio alle attività di ginnastica, riabilitazione,
nuoto bebè e uno spazio ai pubblici utenti, in quanto sono tutte
attività con esigenze, tempi e bisogni diversi che, allo stato
attuale, sono costretti a convivere in maniera forzata in spazi
troppo ristretti. L'ampliamento si ritiene la soluzione più adatta
a soddisfare le esigenze suddette. Lo spazio attiguo, libero o
occupato da area verde incolto ad ovest dell'attuale struttura, si
ritiene che costituisca il luogo ideale per la costruzione del
nuovo impianto; anche la collocazione sul territorio si ritiene
ideale, in quanto è già destinata al polo sportivo della città di
Aosta.
Le fasi che si prospettano per la realizzazione dell'opera sono
sostanzialmente tre, da suddividersi in altrettanti lotti operativi
e funzionali, così definiti:
- costruzione del nuovo fabbricato piscina (a conclusione di
questa fase tutte le attività sportive collegate verranno
trasferite nel nuovo fabbricato, che sarà altresì destinato
all'utenza non sportiva e la vecchia piscina verrà chiusa);
- l'intervento di ristrutturazione e adeguamento della vecchia
piscina;
- l'apertura del collegamento fra i due complessi e messa in
funzione a regime del nuovo polo.
Le ho anche raccontato tutta questa parte per capire quelle che
potevano essere... non è che c'è la presunzione di dire: "questo
è"... io le ho rappresentato il risultato di un percorso che
abbiamo avuto fino ad oggi. Sono disponibile ad un confronto anche
in commissione se emergono delle suggestioni, perché questo è il
risultato di un lavoro che è stato fatto finora, di cui non ho
particolari meriti, anche perché l'importo stimato è di circa 8,5
milioni di euro, quindi un lavoro decisamente importante; per cui,
se qualcuno ha dei contributi, parli adesso o mai più!
Presidente
- La parola al Consigliere Rigo.
Rigo (PD)
- L'interpellanza aveva lo scopo di conoscere
meglio i fatti, credo sia questo uno dei compiti affidati ai
Consiglieri, ma il mio intento andava oltre. Diciamo che era
un'interpellanza - mi si passi il termine - fatta "con spirito di
servizio", dare una mano cioè alla pubblica amministrazione, in
questo caso all'Assessorato competente, all'Assessore nella sua
opera di miglioramento, nella sua capacità di essere sempre più
efficiente.
Lo sbigottimento rimane, non tanto per la risposta che mi ha
offerto l'Assessore, una risposta squisitamente tecnica, e non
poteva che essere così, lo avrei fatto anch'io, ma mi aspettavo una
valutazione politico-amministrativa su questo fatto, sul fatto che
forse il prontuario dei controlli e della sicurezza va ridisegnato,
proprio perché quella tromba d'aria a cui faceva riferimento ha
fatto danni, non solo alla piscina! Forse bisognerà prestare
maggiore attenzione quando diamo il via ad una gara di appalto per
la gestione degli impianti pubblici, dobbiamo essere più attenti e
indicare con maggiore precisione quali sono le responsabilità, a
chi sono affidati i controlli, come deve rapportarsi la pubblica
amministrazione con le società che hanno in gestione queste
strutture. A me sembra che in questo la convenzione in essere sia
carente, anche perché mi complimento con gli interventi fatti
sabato notte per ripristinare la struttura la domenica, ma non
tutte le altre società possono avere la disponibilità di questi
interventi!
Credo che questo dovrebbe essere un piccolo segnale che ci fa
capire quanto dobbiamo ancora rimettere mano a quelle convenzioni,
che forse andavano bene un po' di anni or sono. Pertanto rimane lo
sbigottimento: non tanto nella risposta tecnica. Per quanto
riguarda invece il futuro della piscina, siamo disponibili a
confrontarci, la commissione potrebbe essere il luogo per farlo. Ho
detto che giustamente l'Assessorato lo scorso anno ha coinvolto le
società di nuoto, la concertazione con i fruitori della piscina,
con quelli che la fanno vivere; credo che sia la maniera più
opportuna per andare a dotare la città di un impianto
efficiente.
