Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2666 del 11 marzo 1987 - Resoconto
OGGETTO N. 2666/VIII - NECESSITÀ DI UN'ADEGUATA PISTA DI
RIENTRO PER GLI SCIATORI DEL COMPRENSORIO DEL COL CHECROUIT VERSO
COURMAYEUR. (Interpellanza).
PRESIDENTE:
Do lettura dell'interpellanza in oggetto
presentata dai Consiglieri Breuvé, Pascale e Torrione:
INTERPELLANZA
Constatato che nei giorni di massima presenza il numero degli
sciatori presenti nel comprensorio della Val Veny assomma ad oltre
10.000 persone;
Accertato che un qualsiasi inconveniente di tipo tecnico
sugli attuali impianti di risalita al Col Checrouit determinerebbe
il mancato ritorno di una massa così consistente di sciatori per la
mancanza di una adeguata pista di rientro;
Rilevato che le attuali strutture ricettive del Col Checrouit
non consentirebbero assolutamente la permanenza e l'alloggiamento
di una simile moltitudine di turisti con tutte le possibili
conseguenze negative che una simile situazione di emergenza
potrebbe comportare
INTERPELLANO
l'Assessore competente per conoscere se la Giunta regionale
ha preso in considerazione una situazione del genere individuando
soluzioni atte ad eliminare i pericoli derivanti da improvvisi
guasti tecnici di risalita al Col Checrouit.
PRESIDENTE:
Ha chiesto la parola il Consigliere
Segretario Breuvé; ne ha facoltà.
BREUVÉ (P.S.I.):
Non le nascondo di aver presentato
questa interpellanza per la grave preoccupazione che suscita in me
la situazione di cui trattasi. C'è, infatti, un comprensorio
sciistico capace di ospitare più di 10.000 persone, ma non vi è
alcuna possibilità di farle scendere, in caso di necessità, senza
l'ausilio di un mezzo tecnico.
Mi sembra di aver ben esposto la situazione nel testo
dell'interpellanza e, pertanto, le chiedo cosa ne pensa in merito e
se condivide con me la gravità della situazione.
PRESIDENTE:
Ha chiesto la parola l'Assessore al Turismo,
Urbanistica e Beni Culturali, Lanièce; ne ha facoltà.
LANIECE (D.C.):
Lo studio di una soluzione per consentire
il rientro con gli sci dal comprensorio Val Vény-Checrouit a
Dolonne e ad Entrèves, è da anni oggetto di particolare attenzione
da parte degli uffici competenti della Regione e della Società
Funivie Val Vény.
Allo stato delle cose, l'agibilità della pista di rientro lungo
la Val Vény, già in passato praticabile solo in condizioni
particolarmente favorevoli, è ora quasi del tutto pregiudicata per
effetto dell'avanzamento del ghiacciaio della Brenva verso il
fiume. Sul versante di Dolonne, invece, la discesa è resa
problematica dall'elevata pendenza del primo tratto di pista
sottostante all'arrivo della funivia a Courmayeur. Per risolvere
tali difficoltà sono già state formulate alcune proposte tecniche,
attualmente al vaglio degli uffici regionali. Il problema è reso
particolarmente complesso, oltre che dall'elevata pendenza, anche
dalla natura instabile del terreno, nel tratto iniziale del
percorso della pista, per superare il quale sarà necessario
adottare, anche al fine di evitare inserimenti inattuabili sotto il
profilo ambientale, soluzioni tecniche costose e sofisticate.
Va comunque fatto rilevare che i tre impianti di arroccamento
(cabinovia di Dolonne, funivie di Courmayeur e di Entrèves) sono
dotati di doppi o tripli sistemi di trazione di riserva,
funzionanti anche in caso di mancanza di energia elettrica, per cui
appare come evento estremamente improbabile un blocco totale del
loro funzionamento. È certo che in caso di gravi danni, far
scendere a valle grosse masse di sciatori, con questi mezzi,
diventa comunque un grosso problema.
La Regione, quindi, sta studiando il problema per trovare una
soluzione, che è resa molto complicata per la questione
dell'impatto ambientale. Sono già stati esaminati due o tre
progetti di fattibilità ed ora la Giunta sta cercando di esaminare
tutta la situazione per trovare una soluzione al problema, nel
quale il Consigliere Breuvé avverte, a ragione, la presenza di
situazioni di pericolo.
PRESIDENTE:
Ha chiesto la parola il Consigliere
Segretario Breuvé; ne ha facoltà.
BREUVÉ
(P.S.I.):
Mi fa molto piacere che anche lei
sia preoccupato. Io credo che oggi
si possa tutelare
l'ambiente, anche perché gli ambientalisti comprendono la gravità
di questo problema. Tuttavia, anche rispettando la tutela
dell'ambiente, si dovrebbe comunque poter riuscire a fare qualche
cosa, grazie alle tecniche oggi disponibili. Lei Assessore mi
insegna che...
(...INTERRUZIONE...)
BREUVÉ
(P.S.I.):
Grazie, Assessore, questo le fa
molto onore. Ribadisco ancora la mia preoccupazione e spero che,
sempre nella tutela dell'ambiente, si possa fare tutto quanto è
necessario per garantire un sicuro rientro a valle agli sciatori di
Courmayeur. Ricordo che è bene non fidarsi troppo degli eventi
improbabili, perché non si sa mai che cosa ci può riservare la
natura. Cerchiamo, quindi, di provvedere per tempo; dopo potrebbe
essere troppo tardi. Grazie Assessore.
