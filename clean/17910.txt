Classificazione
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 335 del 14 gennaio 2004 - Resoconto
OGGETTO N. 335/XII - Iniziative per coprire il fabbisogno di
latte alimentare con la produzione locale. (Interpellanza)
Interpellanza
Osservato che uno dei dati più contraddittori dell'economia
valdostana è rappresentato dal fatto che, pur avendo la Valle
d'Aosta un importante patrimonio zootecnico e un alto livello di
produzione di latte, i negozi della nostra Regione vendono grandi
quantitativi di latte proveniente da fuori Valle;
Considerato che gli abitanti della Valle d'Aosta ed i turisti
che soggiornano in Valle utilizzano sempre più frequentemente latte
proveniente da molte centinaia ed, a volte, persino migliaia,
chilometri di distanza;
Ciò premesso, ed al fine di verificare le dimensioni, le
cause ed i possibili correttivi a tale distorsione,
i sottoscritti Consiglieri regionali
Interpellano
la Giunta regionale e l'Assessore competente per
conoscere:
1. quale è stata la produzione di latte in Valle d'Aosta nel
corso del 2003;
2. quale è stata la destinazione finale del latte prodotto in
Valle nel 2003. In particolare si chiede di conoscere la
percentuale che è stata destinata alla produzione di fontina; la
percentuale destinata alla produzione di altri formaggi o di burro;
la percentuale destinata al consumo alimentare; la percentuale
eventualmente destinata ad altri usi;
3. quale percentuale del consumo locale di latte alimentare,
da parte di residenti e turisti, è coperta con l'utilizzo di latte
prodotto in Valle d'Aosta;
4. quali iniziative sono state assunte o si intendono
assumere per coprire il fabbisogno locale di latte alimentare con
la produzione locale.
F.to: Riccarand - Curtaz
Presidente - La parola al Consigliere Riccarand.
Riccarand (Arc-VA) - Con questa interpellanza abbiamo inteso
porre questioni che si intrecciano ovviamente anche con il ruolo
della Centrale del latte di Gressan, ma che vanno al di là della
questione della Centrale del latte: quale latte utilizzano e
consumano i Valdostani e i turisti? Il cospicuo patrimonio
zootecnico della Valle d'Aosta è in grado di far fronte alla
domanda locale di latte alimentare? E, se questo non avviene, in
che percentuale esiste una situazione deficitaria? Perché esiste
questa situazione? E cosa si intende fare? Ci sembrano questioni
molto importanti sia dal punto di vista alimentare, sia dal punto
di vista economico, quindi vorremmo avere dei dati precisi su
questo argomento per poter fare alcune considerazioni.
Presidente - La parola all'Assessore all'agricoltura, risorse
naturali e protezione civile, Vicquéry.
Vicquéry (UV) - Ringrazio il Consigliere Riccarand per aver
posto un tema che va al di là del problema della Centrale laitière:
il consumo del latte in Valle d'Aosta.
Non è da considerarsi contraddittorio il fatto che, pur
possedendo un importante patrimonio zootecnico, la Valle d'Aosta
non riesca a soddisfare le richieste provenienti dai consumatori
residenti e non residenti in Valle d'Aosta, perché è un dato
diffuso trasversalmente in genere su tutto il territorio
dell'Italia e, se ci basiamo sulle stime dell'ISTAT sulla
produzione e l'impiego del latte valdostano nel 2003, queste stime
indicano il latte prodotto in Valle d'Aosta in 500.000 quintali. I
dati 2003 relativi alle denunce di produzione a disposizione
dell'Ufficio zootecnico dell'Assessorato dell'agricoltura non sono
ad oggi ancora disponibili in quanto mancanti delle rilevazioni
relative al mese di dicembre delle vendite dirette e dei dati
relativi alla trasformazione in proprio. A tutto ottobre 2003 sono
stati denunciati 295.705 quintali di consegne, cioè quelle riferite
al latte conferito ai caseifici, e il dato riguardante le vendite
dirette dalla campagna 1° aprile 2002-31 marzo 2003 è di 117.654
quintali. Le difficoltà di calcolo sono dovute al fatto che le
campagne vanno da marzo al marzo successivo e non seguono l'anno
solare. I dati a nostra disposizione ad oggi comunque sono questi:
295.000 quintali rispetto alla stima ISTAT di 500.000 quintali per
un anno intero.
Il latte denunciato nel 2002 è stato di 497.000 quintali, di
questi solo 6.000 quintali, equivalenti all'1,2%, sono stati
destinati al consumo fresco; il 95% è stato trasformato in fontina,
mentre il 3,8% è stato destinato all'alimentazione in stalla e
all'autoconsumo. Evidentemente quindi al momento esistono pochi
spazi per soddisfare le richieste di mercato, vista la
distribuzione del latte.
Le fontine presentate al Consorzio produttori tutela del DOP
fontina per essere marchiate nel corso del 2003 sono risultate
473.582, di cui il 72% di proprietà della Cooperativa produttori
latte e fontina. Si sono potute fregiare del marchio di qualità
403.63 forme, pari all'85,2% del totale. Stimando in 100 litri il
quantitativo di latte necessario a realizzare una forma di fontina,
si desume che circa il 95% del latte trasformato in Valle d'Aosta è
stato destinato quest'anno a tale produzione. Per quanto riguarda
il burro, gli unici dati in possesso dell'Assessorato sono relativi
al conferimento della Cooperativa produttori latte e fontina, che
nel 2003 sono risultati di 30.241 kg. Non sono disponibili invece
le informazioni relative al consumo di latte in Valle d'Aosta, in
quanto i dati di rilevazione "A. Knielsen", che è una società di
rilevazione, si riferiscono alla macroarea geografica del
nord-ovest d'Italia. Il dato di consumo nazionale relativo a questa
area per il 2002 si attesta intorno a 56 litri pro capite. A fronte
di questi dati, considerato il dato "A. Knielsen", la percentuale
di copertura dell'offerta di latte valdostano sul territorio locale
è sicuramente al di sotto del 10%, precisamente dell'8,9%,
calcolando 56 litri per 120.000 abitanti fa un totale di 6.720.000
litri, a fronte di 600.000 litri di latte come ho testé detto, per
cui siamo ad un totale dell'8,9%. Rimangono quindi ampi spazi di
mercato, che al momento sono colmati dal latte proveniente dal
territorio extraregionale.
La principale iniziativa messa a punto finora dall'Assessorato è
riferita, come già è stato detto, all'utilizzazione all'interno del
disciplinare della produzione di fontina di fieno locale; questo
comporta sicuramente una riorganizzazione dell'offerta di latte da
parte degli allevatori, che potrebbero avere problemi che nascono
da tale limitazione. Anche alcuni caseifici hanno iniziato la
vendita di latte fresco, ma al momento non si conoscono ancora gli
effetti, perché i casi di vendita diretta di latte fresco sono
sporadici e viene venduto stagionalmente. Bisogna precisare che il
mercato del latte alimentare è particolarmente problematico; la
diffusione di latte aromatizzato arricchito e del latte ad alta
qualità favorisce una rivitalizzazione della domanda e allo stesso
tempo accresce l'aspetto concorrenziale.
Se consideriamo che la Centrale laitière al momento di massima
produzione lavorava negli anni 1998-2000 circa 4 milioni di litri
rispetto al fabbisogno teorico, 56 litri per 120.000 abitanti, di
6.720.000 litri, ci rendiamo conto che la disponibilità di latte
per la Valle d'Aosta è ben al di sotto del fabbisogno teorico,
perché di questi 4 milioni di litri sappiamo che molti provenivano
da fuori Valle. Il dato concreto è che il 95% del latte prodotto
viene trasformato in fontina. Se aggiungiamo poi i flussi
turistici, che è il grosso problema della produzione del latte in
Valle d'Aosta, ci rendiamo conto che i nostri 600.000 litri di
latte sono insufficienti a coprire il fabbisogno e lo saranno anche
nel futuro, di questo dobbiamo essere certi, perché le scelte
effettuate negli anni a partire dal 1960 al 1996, secondo i dati di
rilevazione fatti dall'Institut régional, ci danno una percentuale
di crescita della fontina che anche graficamente è molto ben
visibile rispetto alla percentuale di produzione del latte e
rispetto ad un totale di disponibilità di latte più o meno
equivalente, pur essendo aumentati i capi di bestiame negli anni e
pur essendo aumentata - grazie ad una rigorosa politica di genetica
sugli animali - la produzione media pro capita di ogni animale. Si
tratta di cercare di invertire questa tendenza ed è la politica che
stiamo cercando di attuare mediante il disciplinare, che, non
appena verrà approvato dal Ministero e avrà un regime transitorio,
darà degli obblighi precisi di applicazione rispetto soprattutto
alla produzione foraggiera.
Si presume una diminuzione graduale della produzione di fontina
in Valle d'Aosta e un parallelo e corrispondente aumento di
produzione del latte. In quale quantità saremo in grado di dirlo se
"l'operazione Centrale laitière" ed altre andranno a buon fine.
L'obiettivo è questo ma, ripeto, togliamoci dalla testa l'illusione
che la Valle d'Aosta sarà mai autosufficiente nella produzione del
latte, neppure per i residenti, perché le aziende zootecniche
valdostane sono circa 1.500 e questo producono.
Il nostro obiettivo - è stato detto più volte - è di aiutare
queste aziende zootecniche, di fare in modo che non aumenti la
disaffezione verso il settore "milieu agricole", che la redditività
aumenti, che sia altrettanto conveniente produrre fontina, toma,
direttamente latte alimentare. Gli obiettivi che ci poniamo sono
stati condivisi dalle associazioni di categoria in un documento
siglato nel dicembre scorso all'interno della "Table de
concertation"; riteniamo che, se tutte queste strategie contenute
in tale documento verranno attuate, potremo raggiungere i risultati
che noi auspichiamo indicativamente nel prossimo autunno.
La situazione ad oggi è questa, sono a disposizione per fornire
eventualmente al Consigliere Riccarand i dati che sono stati
richiesti.
Presidente - La parola al Consigliere Riccarand.
Riccarand (Arc-VA) - Intanto ringraziamo l'Assessore per i dati
che ci ha fornito, se potrà darci copia della documentazione,
potremo esaminarli, perché richiedono un esame attento essendo la
situazione complessa e con delle ricadute di enorme importanza.
Ci sembra di capire che vi è una valutazione comune sul fatto
che questa situazione non vada bene: è una situazione squilibrata
in quanto abbiamo un eccesso di produzione di fontina e questo, fra
l'altro, non sempre favorisce la qualità della fontina. Sicuramente
quindi una minore quantità, ma una maggiore qualità della fontina è
un obiettivo che bisogna ricercare e nello stesso tempo il fatto di
avere soltanto un 8% della produzione di latte da destinare al
consumo alimentare è del tutto insufficiente rispetto alla domanda
esistente in Valle.
È vero - diceva l'Assessore - che, anche quando la Centrale del
latte lavorava quantitativi molto più grandi di latte, non si
copriva il fabbisogno, ma il margine era molto più ampio;
progressivamente questo margine si è ridotto e questo non è
positivo, anzi è indice di uno squilibrio. Bisogna quindi operare
in modo radicale per cambiare questa tendenza che è andata avanti
in questi anni, in modo da invertire questo "trend", riuscire a
ridurre la produzione della fontina e ad avere quantitativi
cospicui di latte che si possono usare come consumo alimentare.
Questa è un'esigenza per la popolazione valdostana, ma è
un'esigenza anche dal punto di vista dell'offerta turistica perché
sicuramente anche i turisti che vengono in Valle comprano il
prodotto della Centrale laitière pensando che sia un prodotto
locale. Vi è quindi una domanda di prodotti locali, nelle località
turistiche questa domanda è ancor più significativa e vi è anche la
disponibilità a pagare il latte magari di più, purché abbia
determinate qualità. È su questo quindi che dobbiamo lavorare, con
una radicale inversione di tendenza rispetto alla situazione
attuale.
Ho sentito che l'Assessore ha fatto riferimento ad un documento
sottoscritto nell'ambito della "Table de concertation"; chiederei
se ci può fare avere copia di questa documentazione che per noi è
rilevante per i ragionamenti che vogliamo fare rispetto a questo
problema.
