Classificazione
ACQUE
Acque pubbliche



Oggetto del Consiglio n. 1523 del 25 maggio 2022 - Resoconto
OGGETTO N. 1523/XVI - "Inizio della discussione generale sul
D.L. n. 59: "Nuova disciplina dell'organizzazione del servizio
idrico integrato. Modificazioni alla legge regionale 7 dicembre
1998, n. 54, alla legge regionale 30 marzo 2015, n. 4, e alla legge
regionale 22 dicembre 2021, n. 35".
Bertin (Presidente) -
Punto n. 10.01 all'ordine del
giorno. Il disegno di legge n. 59 sul servizio idrico integrato è
composto da 15 articoli e si esamina il testo predisposto dalla III
Commissione. È stato depositato un ordine del giorno del PCP. Il
relatore è il consigliere Presidente della III Commissione
Chatrian. C'è stata una richiesta d'intervento da parte del
consigliere Manfrin.
Manfrin (LEGA VDA) -
Solo per chiedere una breve
sospensione.
Presidente -
Il Consiglio è sospeso.
La seduta è sospesa dalle ore 11:52 alle ore 12:00.
Bertin (Presidente) -
Come dicevo in precedenza prima
della sospensione, si esamina il nuovo testo predisposto dalla III
Commissione. Il relatore è il Presidente della III Commissione,
consigliere Chatrian, che si è prenotato e a cui passo la
parola.
Chatrian (AV-VdA Unie) -
Ho l'onore di fare il relatore
di quest'importante legge che è da diversi mesi che i due
Assessorati competenti, insieme al BIM, insieme ai Sindaci della
Valle d'Aosta, hanno elaborato e hanno cercato di comporre, in un
clima un po' surreale sul piano politico; con una certa cognizione
di causa faccio il relatore di quest'importante disegno di legge,
perché se questo disegno di legge sarà approvato oggi da questo
Consiglio, sarà comunque una legge epocale per il sistema Valle
d'Aosta.
Il disegno di legge n. 59 oggi è all'attenzione dell'aula e reca
disposizioni per la disciplina dell'organizzazione del servizio
idrico integrato della Valle d'Aosta, in attuazione dell'articolo
12 del Decreto luogotenenziale del 7 settembre 45 numero 545, delle
competenze assegnate alla Valle d'Aosta dallo Statuto speciale, di
norme di attuazione dello statuto speciale e dell'ordinamento
eurounitario e in coerenza con le disposizioni statali contenute
nel Decreto legislativo 152/2006 in materia ambientale.
Il progetto di legge, oltre a regolare il percorso di
riorganizzazione del servizio idrico integrato, armonizza in un
unico la normativa regionale di settore, modificando e abrogando le
disposizioni che, nel tempo, si sono sovrapposte creando un quadro
frammentato e di difficile applicazione.
Ad oggi la Valle d'Aosta è l'unica Regione a non aver dato
attuazione al servizio idrico integrato con l'approvazione e
l'attuazione di un piano d'ambito.
Questa situazione può comportare l'avvio di procedure
d'infrazioni europee e l'impossibilità di accedere a finanziamenti
statali ed europei in materia.
Per addivenire a una gestione strutturata del servizio idrico
locale, si è reso necessario operare una profonda revisione
dell'assetto normativo regionale, adeguandolo ai tempi e ai modelli
virtuosi presenti sul territorio nazionale.
Il disegno di legge oggi in discussione ha la finalità di
assicurare un'azione generale di tutela e di corretta utilizzazione
della risorsa idrica secondo criteri di solidarietà, di
salvaguardia dei diritti delle generazioni future, di rinnovo, di
riutilizzo e di risparmio delle risorse, salvaguardando il
prioritario soddisfacimento delle esigenze idropotabili della
popolazione.
Secondo: individuare l'Ato e l'ente di governo dell'ambito,
garantendo il principio di unicità della gestione del servizio
idrico integrato.
Terzo: garantire per la gestione del servizio idrico integrato
la separazione delle funzioni amministrative, di organizzazione e
di controllo da quell'erogazione dei servizi nel rispetto dei
principi di efficacia, efficienza, economicità e sostenibilità.
Conseguire adeguati livelli tariffari uguali per tutti i
cittadini, nel rispetto dei principi di gradualità,
responsabilizzazione, equità e perequazione a livello di ambito
territoriale ottimale, l'Ato.
Nell'ambito dell'organizzazione, il disegno di legge conferma
quanto già disposto dalla legge regionale 37/2021, che abbiamo
votato solo qualche mese fa, individuando il Consorzio dei Comuni
della Valle d'Aosta ricadenti nel bacino imbrifero montano della
Dora Baltea, BIM, quale ente di governo d'ambito, EGA, e
attribuendo le funzioni al fine di garantire la gestione del
servizio idrico integrato secondo criteri di efficienza, efficacia
ed economicità.
Partendo da tale presupposto, il disegno di legge articola
l'organizzazione dell'ente di governo d'ambito e regola la
transizione della gestione effettuata dai Comuni o dai sotto ambiti
alla gestione unica.
È importante ricordare che la gestione unica garantisce un
eguale servizio a tutti i cittadini offrendo modalità più
strutturate e adeguate ai tempi.
Il disegno di legge consente altresì - tramite la realizzazione
del Piano d'ambito predisposto proprio dal BIM nella sua funzione
di EGA - una chiara individuazione delle priorità e quindi una
definizione della programmazione degli interventi.
La necessità di adempiere a quanto previsto dalla normativa
statale, di rispondere alle sfide emergenti derivanti dagli effetti
del cambiamento climatico, rende necessario lo straordinario sforzo
di programmazione e d'investimenti per recuperare l'assenza di una
struttura di programmazione degli interventi in materia di servizio
idrico integrato registrata negli ultimi anni.
Proprio in Commissione abbiamo avuto modo di audire il
Presidente della Regione, l'Assessore competente e i tecnici che
hanno elaborato non solo il disegno di legge da un punto di vista
giuridico, ma proprio il percorso da un punto di vista tecnico,
quindi quelli che saranno gli investimenti, quelle che saranno le
priorità, come si interverrà e soprattutto come il Disegno - la sua
cornice principale - cercherà di dar corso a quest'importante
modifica di legge.
Le fonti di finanziamento integrative rispetto agli
accantonamenti in tariffa previste dal Disegno di legge per
programmare interventi nel settore del servizio idrico integrato
sono adeguate alle sfide da affrontare.
Questo è uno di quei piani che ad inizio di quest'anno, al
termine del 21, avevamo messo in programma come maggioranza,
insieme al piano dei rifiuti, insieme a quest'importante legge del
servizio idrico integrato, insieme al disegno di legge 61 che
andremo ad affrontare nel pomeriggio, probabilmente per quanto
riguarda il piano dedicato all'ARER, quei piani che magari scritti
nel nostro DEFR sembravano solo delle meteore o dei buoni propositi
e che invece trovano contezza e soprattutto trovano delle leggi che
sostengono quello che noi abbiamo inserito nero su bianco sul DEFR,
approvato da questa maggioranza nel dicembre 2021.
Dalla teoria alla pratica, dai buoni propositi alle leggi, ai
finanziamenti, al dare corso a quello che la buona politica cerca
di mettere in campo nel momento in cui lo fa, nel momento in cui
annuncia quella che è la pianificazione e la sua
programmazione.
Per fare questo, indubbiamente, ci vanno giornate di lavoro, ci
vanno incontri, bisogna studiare la materia molto delicata, non
facile, forse anche innamorarsi di certe tematiche che non tutti
abbiamo non a cuore ma che conosciamo, perché non possiamo essere
dei tuttologi.
Detto questo, il nostro ruolo e il nostro compito forse più che
mai è quello invece di approvare delle buone leggi, dei buoni
strumenti, che possano essere utili a chi sarà deputato, magari non
sarà questa maggioranza a dare corso a quest'importante legge, sarà
qualcun altro, ma il lavoro penso che oggi sia stato fatto bene,
con una certa importanza, con una certa dedizione, in modo che si
possa poi dare corso a una modifica epocale.
Occorre infatti affrontare una manutenzione evolutiva delle reti
- idropotabile e fognaria - nonché degli impianti di depurazione,
per ridurre perdite e aumentarne l'efficienza, al fine di
contrastare la riduzione della disponibilità idrica attesa per il
futuro.
Basti ricordare che negli ultimi anni è stato ad esempio
necessario ricaricare con autobotti le vasche degli acquedotti di
alcuni Comuni. All'interno di questo Consiglio siamo in numerosi ad
aver avuto modo di ricoprire un ruolo da Sindaco nei nostri Comuni,
quindi conosciamo quali sono i punti di forza ma conosciamo anche
quali sono i punti di debolezza delle nostre reti fognarie, dei
nostri acquedotti, e soprattutto di come sono state accompagnate
negli ultimi 20-25 anni.
"Le fonti di finanziamento che contribuiscono ad abbassare
l'importo che diversamente dovrebbe essere posto in tariffa, sono
costituite da:...".
Questo è un passaggio fondamentale, fondamentale perché al
centro ci sono i cittadini, c'è la nostra comunità, e, se questo
disegno di legge diventerà legge, si contribuirà comunque ad
abbassare l'importo che, diversamente, dovrebbe essere posto in
tariffa.
Come? In prima battuta dai sovracanoni delle concessioni
idroelettriche. Al momento il BIM può contare su 3,2 milioni di
euro derivanti dai sovracanoni, da tempo, però, sia il BIM che il
CELVA sono stati indubbiamente informati - dall'Assessore
competente, dal Presidente della Regione, dalla politica tutta -
dell'avvio delle procedure per aumentare tale importo di 4 milioni
di euro.
Questo è stato un tema molto dibattuto all'interno della
Commissione. Ringrazio tutti quelli che sono intervenuti, perché
bisognava fare chiarezza e, quando le cose non sono chiare, è
giusto probabilmente creare quelle condizioni e mettere tutti gli
attori attorno a un tavolo per capire cosa si è fatto, cosa si
vuole fare e con che strumenti s'intende comunque trovare la
migliore soluzione.
Ma la migliore soluzione va trovata nel momento in cui ci sono
tutti i pareri tecnici, nel momento in cui ci sono anche dei pareri
che devono arrivare a livello nazionale. Fino alla prima settimana
di maggio non avevamo avuto ancora l'OK da parte di ARERA.
Sull'argomento è in fase di completamento uno specifico disegno
di legge che, intervenendo sui canoni di concessione, prevede
l'introduzione di una nuova quota di aumento del canone
dell'ammontare complessivo di almeno 4 milioni di euro, da
utilizzare quale compensazione di quanto oggi utilizzato per i
contributi ai Comuni per la legge regionale 5/2001 e da destinare
così al finanziamento degli interventi del piano d'ambito.
Il disegno di legge ha già ottenuto il parere favorevole
dell'autorità di regolazione per energia, reti e ambiente, ARERA, e
sarà sottoposto quanto prima all'attenzione della Commissione
consiliare competente.
Capite tutti che oggi non era possibile approvare un altro
disegno di legge o emendare il disegno di legge n. 59, ma, a
seguito del parere positivo di ARERA, a seguito della verifica e
controllo che il legislativo sta portando avanti, nei prossimi mesi
sarà cura di questo Consiglio dare corso a questa necessità,
necessità che BIM e Sindaci tutti aspettano, ma a cui questo
Consiglio, da un punto di vista prima tecnico e poi politico, darà
corso per una necessità scritta non solo nero su bianco, ma
necessaria affinché il BIM possa fare tutta una serie
d'investimenti strutturali perché queste risorse saranno delle
risorse certe, strutturali e soprattutto annuali.
Quali saranno le altre fonti d'investimento? Saranno quelle
provenienti da fonti regionali, statali o europei. Con riferimento
ai fondi statali e PNRR, si ricorda che l'approvazione del disegno
di legge in esame costituisce presupposto fondamentale per
accedervi, questo è l'altro passaggio importante, capitale e
soprattutto necessario. Nel momento in cui questo disegno di legge
diventerà legge, noi potremo accedere ai finanziamenti statali ed
europei.
L'approvazione del disegno di legge, oltre a consentire - come
dicevo - il presupposto per l'accesso ai bandi del PNRR,
costituisce anche il soddisfacimento alla condizione abilitante
richiesta dall'Unione Europea per l'accesso a fondi europei per lo
Stato italiano, quindi è un combinato disposto, qualcuno direbbe, è
la sommatoria che va nella direzione auspicata dalla Commissione
tutta, perché stiamo discutendo un nuovo testo rivisto dalla III
Commissione.
Poi infine, non per importanza, non dobbiamo dimenticarci che
l'altra fonte di finanziamento saranno i mutui a medio o a lungo
termine.
Il disegno di legge prevede la possibilità che per interventi
strategici, inseriti nel piano d'ambito, L'EGA e la Regione possano
contrarre mutui a medio o a lungo termine, disciplinando la
possibilità ulteriore che la Regione intervenga per la restituzione
dei mutui accesi o per la copertura del costo dei relativi
interessi.
Evidenzio che il BIM - una volta completata l'approvazione del
progetto di legge oggi all'esame e di quello in fase di
elaborazione sui canoni di concessione, è quello che dicevo
poc'anzi - potrà destinare annualmente almeno 7,5 milioni di euro
al finanziamento dei programmi d'intervento nel settore del
servizio idrico.
Su questo abbiamo avuto modo in Commissione di avere il quadro
complessivo non solo delle informazioni ma di quello che sarà
comunque un piano generale degli investimenti e di quali saranno le
fonti di finanziamento.
Concludo con una breve disamina degli articoli del disegno di
legge 59 del nuovo testo predisposto dalla III Commissione, che in
pancia ha nove emendamenti inseriti.
L'articolo 1 reca l'oggetto e le finalità del disegno di legge,
ovvero, in particolare: assicurare la tutela delle risorse idriche
nel prioritario soddisfacimento delle esigenze idropotabili della
popolazione; garantire i principi di efficacia, efficienza ed
economicità nell'uso della risorsa idrica; conseguire adeguati
livelli tariffari; individuare l'ambito territoriale ottimale e il
relativo ente di governo, in continuità con la legge vigente, e
garantire il principio di unicità di gestione del servizio.
L'articolo 2 richiama le competenze della Regione in materia di
pianificazione sull'uso e tutela della risorsa idrica, al fine di
riservare all'Amministrazione regionale il ruolo d'indirizzo del
servizio idrico integrato e il suo ruolo sostitutivo in caso
d'inadempienza da parte dell'ente di governo d'ambito.
L'articolo 3 istituisce l'Osservatorio regionale sul servizio
idrico integrato, un organismo deputato a monitorare la piena
attuazione degli obiettivi di gestione della risorsa pubblica e a
fornire le informazioni alla collettività.
L'articolo 4 delimita l'ambito territoriale ottimale che
comprende l'intera regione, questa è un'altra scelta
importante.
L'articolo 5 definisce l'organizzazione del servizio idrico
integrato e conferma la scelta effettuata dalla l.r. 37 di
individuare il consorzio dei Comuni della Valle d'Aosta ricadenti
nel bacino imbrifero montano della Dora Baltea, quale - come dicevo
prima - EGA.
L'articolo 6 dispone in merito alla gestione del servizio idrico
integrato, in armonia con l'articolo 149bis del Decreto legislativo
152/2006.
L'articolo 7 dispone in merito alla definizione della tariffa
del servizio idrico, che deve essere applicata dal gestore del
servizio idrico integrato.
L'articolo 8 interviene in materia di risorse finanziarie
necessarie al funzionamento del servizio idrico integrato.
Gli articoli 9, 10 e 11 recano modificazioni di altre leggi
regionali, soprattutto in materia di ordinamento degli enti locali,
che si rendono necessarie per la ridefinizione delle funzioni
istituzionali degli organi e delle modalità di finanziamento del
BIM, conseguente alla revisione della disciplina del servizio
idrico integrato di cui al presente disegno di legge.
Per ciò che concerne gli organi del BIM l'assemblea è composta
dai Sindaci di ciascuno dei Comuni consorziati. La Giunta, nominata
dall'assemblea, è invece composta dal Presidente del BIM, dal
Sindaco del Comune di Aosta e da un rappresentante per ciascuna
Unité des Communes Valdôtaines, dalle stesse designato tra i
componenti dell'assemblea.
L'articolo 10 prevede per il Presidente del BIM un'indennità
mensile lorda di funzione determinata dall'assemblea in misura non
superiore a quella stabilita dall'articolo 2 comma 1 lettera D
della l.r. 4/2015.
L'articolo 12 reca le disposizioni transitorie atte a
disciplinare la fase di avvio della riorganizzazione del servizio
idrico integrato, a partire dall'entrata in vigore della legge.
L'articolo 13 reca le abrogazioni conseguenti alla riforma
normativa in oggetto.
L'articolo 14 prevede la clausola d'invarianza finanziaria.
L'articolo 15 reca infine la dichiarazione di urgenza.
Termino ringraziando tutti quelli che hanno collaborato a
elaborare e a modificare e a integrare il disegno di legge
scaricato dalla Giunta a fine aprile del 2022 e vorrei ringraziare
del lavoro tutti i componenti della III Commissione, chi ha voluto
adoperarsi negli ultimi venti mesi nell'integrare, modificare,
proporre, emendare tutte le leggi che in III Commissione sono state
approfondite, elaborate, studiate per poi portarle in discussione
in aula.
Penso che questo sia il nostro ruolo. Tante leggi che abbiamo
avuto modo di
aborder
, penso che in Commissione abbiamo
avuto la possibilità d'integrarle, come dicevo prima, di
modificarle, di metterci del nostro, cercando di presentare a
questo Consiglio un lavoro che è fatto di sensibilità, di
discussione interna per poter approvare delle leggi che siano utili
alla comunità.
Questa sicuramente, oltre a essere una legge importante... non
sarà facile la sua applicazione, non sarà facile sicuramente
mettere a terra quelli che saranno gli investimenti, le priorità,
sia da un punto di vista tecnico che da un punto di vista
procedurale; è una sfida sicuramente non facilissima ma chi dovrà
occuparsene nelle prossime settimane e nei prossimi mesi dovrà
cercare di trovare le migliori soluzioni.
Presidente -
Con la relazione del Presidente della III
Commissione, apriamo la discussione generale. Chi vuole intervenire
è bene che si prenoti. Consigliera Minelli, ne ha facoltà.
Minelli (PCP) -
Indubbiamente la risorsa acqua e il suo
utilizzo sono un tema molto importante che credo interessi non solo
chi è qui dentro ma l'intera collettività.
È una risorsa, l'acqua, che è presente in natura e di cui
fortunatamente c'è una relativa abbondanza nella nostra regione ma
una risorsa non infinita e che va gestita bene.
Dicevo che il tema dell'acqua è sempre stato al centro del
dibattito nelle varie società, sia quelle antiche che quelle
moderne, ma oggi lo è diventato di più proprio perché anche i
cambiamenti climatici in atto stanno riducendo il patrimonio
dell'acqua potabile a nostra disposizione ed è una questione che
preoccupa ormai da tempo anche l'intera comunità scientifica
internazionale.
Secondo l'Istituto di ricerca sulle acque, l'IRSA del CNR di
Roma, la gestione sostenibile delle risorse idriche assume un ruolo
strategico nella pianificazione dei prossimi decenni, considerati
da un lato, appunto, i cambiamenti climatici in atto - che stanno
modificando in maniera significativa i regimi idrologici, e dunque
la disponibilità della risorsa - e dall'altro la vulnerabilità che
hanno i sistemi idrici, e poi anche gli usi molteplici che sono
spesso anche concorrenti tra di loro e le tendenze evolutive dei
fabbisogni della popolazione.
Di conseguenza la valutazione dei sistemi di approvvigionamento
deve prendere in considerazione tutti gli elementi che concorrono
all'individuazione di strategie di gestione sostenibili e riguarda,
ovviamente, gli impatti sul regime meteo-climatico sulla questione
dell'idrologia ma anche le caratteristiche dei singoli sistemi di
approvvigionamento, il contesto di istituzione di riferimento e
l'interazione tra i diversi portatori d'interesse.
L'Italia, tra l'altro, è il paese europeo che detiene il primato
per il consumo dell'acqua potabile. Secondo la fonte Istat più
recente, che è di marzo del 2022, consumiamo 240 litri al giorno,
che è un dato in aumento rispetto a quello di due anni fa che era
invece di 215.
Sempre le fonti Istat ci dicono anche - lo abbiamo ricordato in
Commissione più di una volta - che il 42% dell'acqua viene sprecato
nel nostro Paese per i problemi alla rete idrica: ogni 100 litri
immessi, 42 non arrivano nei rubinetti. Questa è una situazione
preoccupante.
In Valle d'Aosta non siamo, fortunatamente, a questi livelli
però anche da noi ci sono delle criticità che ovviamente dovranno
essere risolte.
Organizzare nel migliore dei modi la fruizione di un bene - che
è essenziale per ogni abitante in ogni territorio - è una
responsabilità che non è di poco conto; è importante mettere mano a
una legislazione regionale che disciplini l'utilizzo della risorsa
idrica, una legislazione che, lo sappiamo, è datata e non è più
conforme né alla normativa statale né, in particolare, a quel
decreto che è stato ricordato, il 152/2006.
Negli anni scorsi, soprattutto nell'ambito delle leggi
finanziarie annuali, già ci sono stati alcuni interventi tampone e
ora si cerca di fare un provvedimento che è più strutturato, più
organico.
Condividiamo nella sostanza questo tentativo e soprattutto il
fatto di voler impostare in maniera unitaria la materia con la
creazione dell'unico ambito territoriale omogeneo esteso a tutto il
territorio regionale e con l'applicazione di una tariffa unica.
Anche in questo caso, però, non possiamo fare a meno di avanzare
una considerazione di carattere generale che riguarda il modo di
procedere della pianificazione, lo abbiamo già detto in altre
occasioni: si programma e si pianifica soprattutto quando si è
pressati da una normativa europea o statale e si rischiano delle
sanzioni, si rischia di non poter accedere a dei finanziamenti in
caso di inadempienza.
Emblematica - e lo abbiamo già ricordato altre volte - è la
vicenda del piano regionale dei trasporti il cui ritardo è più che
ventennale, un piano che si è fermato un anno fa e che solo
recentemente è stato rimesso sulla strada dell'approvazione perché
altrimenti in sostanza si pregiudicava l'accesso a certi
finanziamenti; una situazione simile in parte l'abbiamo vista anche
per l'aggiornamento del piano di gestione dei rifiuti.
La stessa cosa succede adesso con il servizio idrico su cui il
presidente Creton in Commissione l'altra settimana ci ha ricordato
che c'è un ritardo di quindici anni e - come ha prima ricordato
anche il Presidente Chatrian - la nostra Regione è l'unica a non
aver dato attuazione al servizio idrico integrato.
Venendo al caso specifico delle risorse idriche, noi in questo
momento abbiamo tre provvedimenti che riguardano le acque che
procedono parallelamente, ma su uno solo di questi tre il Consiglio
ha al momento una conoscenza adeguata, infatti, oltre al disegno di
legge 59 che oggi discutiamo, abbiamo saputo in Commissione che è
in itinere un importante documento che è il piano d'ambito delle
risorse idriche, che ha una previsione di durata trentennale e che
prevede degli investimenti per 445 milioni.
Di questo piano il Consiglio, nella sua globalità, non sa quasi
nulla, perché non l'abbiamo visto ed esaminato, ed è invece secondo
noi un documento molto importante.
C'è poi un secondo disegno di legge in itinere, è stato
ricordato, di cui esistevano già delle bozze, che andrà a
modificare la parte finanziaria del disegno di legge 59.
Quella bozza però non l'abbiamo, ci sono stati riassunti per
sommi capi i contenuti, però non è al momento a disposizione.
Io credo che sarebbe stato il caso almeno di poter avere il
tempo di esaminare tutti e tre i pezzi, anche solo le bozze, di
esaminarli in un tempo adeguato con un confronto altrettanto
adeguato per poter fare un ragionamento complessivo. Invece c'era -
e c'è, lo si capisce e lo si comprende anche - l'urgenza di portare
avanti questo disegno di legge, però ci sono indubbiamente delle
difficoltà a capire le varie connessioni e soprattutto a valutare
la bontà delle scelte che vengono fatte.
L'articolato del disegno di legge 59 è il risultato di un lavoro
tecnico, credo anche piuttosto complicato, per cercare di rimettere
in sesto un settore importante che da tempo ha manifestato le sue
difficoltà.
Come ho già detto, valutiamo positivamente che si confermi la
scelta di arrivare a un atto unico, anche se bisognerebbe chiedersi
come mai la stessa cosa è ancora
sub iudice
per quanto
riguarda la gestione dei rifiuti, perché su questo c'è stata
un'opposizione, non si è andati in quella direzione.
Però fatte queste valutazioni - quindi sull'Ato unico e sulla
tariffa - riteniamo che ci sono dei punti deboli che sono ancora
abbastanza numerosi. L'ho già rilevato in Commissione, l'ho detto
un paio di volte, un primo punto è quello sull'Osservatorio sulla
risorsa idrica. È composto, a nostro avviso in maniera pletorica,
da dirigenti e da vice dirigenti di varie strutture regionali,
quindi si configura, assomiglia più a una conferenza di servizi che
invece a un Osservatorio vero e proprio in cui, a nostro avviso, ci
dovrebbero essere anche dei rappresentanti dei consumatori, ad
esempio, - perché si va a incidere sulla tariffa e quindi poi sui
cittadini - e dei rappresentanti dei consorzi che sono anche loro
in parte - anche se c'è stato detto in audizione in parte minima -
interessati e la presenza in questo Osservatorio, la riteniamo
importante, anche delle associazioni degli agricoltori e delle
associazioni ambientaliste.
In secondo luogo un elemento di criticità, l'ho evidenziato già
prima, è la questione del piano d'ambito, perché non ci sono in
legge delle informazioni, delle declinazioni sulla sua natura, sul
suo ruolo e sulla stessa impostazione, eppure è un documento che
inciderà su un trentennio.
Con un Ato unico poi il piano d'ambito si configura come un
piano regionale che vale centinaia di milioni.
Quello che noi anche ci chiediamo è se è convincente che un
piano di questa portata -che, oltretutto, come i vari piani deve
essere, e lo ha fatto, sottoposto a VAS - non debba essere
approvato dal Consiglio regionale come avviene per gli altri piani.
Questa ci pare un po' un'anomalia.
Terzo punto, la questione della gestione del servizio idrico
integrato. Chi gestirà effettivamente il servizio idrico integrato
regionale? L'articolo 6 parla di un gestore unico regionale e in
Commissione ci è stato spiegato che si tratterà di una
in
house
pubblica.
Noi ci chiediamo se non sarebbe meglio definire in legge
esattamente chi farà questa gestione: sarà il BIM ristrutturato,
rimesso a nuovo, o un organo diverso che nasce all'uopo?
Crediamo che, in quello che giustamente è stato definito un
provvedimento epocale, andrebbero esplicitate quelle che saranno le
caratteristiche di questo soggetto gestore, considerate le numerose
implicazioni che questo avrà.
Poi un'altra domanda che ci si pone e che non ha avuto una
risposta convincente è: "Quale rapporto ci sarà con i servizi che
adesso vengono erogati dai Comuni?".
Per esempio, tutte le strutture operative dei Comuni - alcune
delle quali più semplici, altre complesse - verranno soppresse,
verranno riassorbite? Qual è l'intenzione?
Sono tutte cose che ovviamente saranno contenute anche
nell'ambito, ma qui, se si parla di una legge che ha una valenza
epocale appunto, forse bisognerebbe - secondo noi - affrontarle in
maniera più dettagliata e approfondita, e degli elementi su questo
nella legge non ce ne sono. Sono riflessioni che crediamo
dovrebbero essere fatte.
Arrivo poi al punto sull'organizzazione del BIM e ai compensi.
Ho guardato nell'articolato, ci sono oltre venti commi dedicati
agli organi del BIM e ai compensi dei suoi amministratori, però,
come dicevo, poco c'è sulle questioni rilevanti come quelle che ho
elencato prima, e anche questo ci lascia un poco perplessi.
In ultimo c'è l'aspetto finanziario: è una questione che si
trascina da tempo quella della redistribuzione dei sovracanoni e
del loro ammontare, come ci è stato illustrato anche nelle memorie
che sono pervenute in III Commissione.
La prima, lo confesso, per me piuttosto confusa e la seconda un
po' più chiara, ma in entrambe è stata messa in evidenza la
fluttuazione delle cifre.
Il parere negativo del CPEL, centrato, come ci è stato detto in
Commissione, proprio sull'articolo 8, in particolare sul comma 1,
non è un parere insignificante, e non credo nemmeno che sia stato
del tutto superato. Abbiamo visto infatti che, anche dopo
l'audizione in Commissione e le precisazioni fornite dallo stesso
Presidente di Commissione ai due Presidenti Creton e Manes, anche
dopo queste precisazioni, ci sono state delle reazioni da parte del
Presidente del BIM.
Nel complesso quindi quello che noi rileviamo è un'insufficienza
nell'articolato nel definire le modalità di gestione di
quest'importante servizio e, a nostro avviso, una chiara ed
esplicita scelta per una gestione pubblica delle risorse idriche è
tanto più necessaria se consideriamo che in questo momento, a
livello nazionale, ci sono delle tendenze a penalizzare le gestioni
pubbliche dei servizi, come viene evidenziato anche nell'articolo 6
del Decreto Concorrenza, che è in questi giorni, ormai da mesi, in
discussione in Parlamento. A questo proposito abbiamo depositato
anche un ordine del giorno che chiede lo stralcio di
quest'articolo, un articolo che - a nostro avviso, ma non solo a
nostro avviso - rappresenta un potenziale attacco ai beni comuni,
in particolare all'acqua, gestita attraverso proprio i servizi
idrici integrati delle Regioni, un ordine del giorno che
illustrerò, ovviamente, dopo la discussione generale.
In conclusione, il disegno di legge 59 ha delle carenze che ho
cercato d'illustrare, ma è anche difficile proporre delle
correzioni, perché andrebbe inquadrato in un contesto più
complessivo e articolato che, a nostro avviso, richiede un lavoro
corale che invece non c'è stato.
Delle risposte convincenti ai rilievi che sono stati mossi già
in Commissione non ci sono state, se non in parte, quindi noi
seguiremo con attenzione il dibattito dell'aula ed esprimeremo un
giudizio complessivo al termine della discussione.
Presidente -
Si è prenotato il consigliere Segretario
Distort, ne ha facoltà.
Distort (LEGA VDA) -
Prendo la parola a nome del gruppo
Lega ed è proprio a nome del gruppo Lega che esplicito che non
abbiamo il minimo dubbio che l'argomento contenuto nel disegno di
legge 59, oggi all'esame dell'aula, è importante e complesso.
Ho usato proprio il modo indicativo "è importante" e non "sia
importante" proprio perché l'indicativo è il modo della realtà;
questa è una chiarezza e una consapevolezza che abbiamo.
Ma è proprio per la sua importanza e per la sua complessità,
soprattutto in un periodo nel quale la risorsa idrica comincia a
diventare particolarmente delicata, e lo vediamo dai cambiamenti
climatici, lo assistiamo quest'anno, in particolare: è proprio in
un contesto storico così particolare che si impongono a questo
punto due condizioni perché questo disegno di legge possa essere
uno strumento legislativo valido.
La prima condizione è stata già espressa da parte nostra in
Commissione: è la necessità di ulteriori approfondimenti, ulteriori
audizioni, ulteriori riflessioni per sviscerare le migliori forme
di disciplina di una materia così determinante per le attività
umane della nostra regione, anche tra l'altro in seguito al parere
negativo espresso dal BIM e dal CELVA, due interlocutori
fondamentali, richiamati all'interno del disegno di legge, pur con
le modifiche poi attuate in sede di Commissione, che hanno portato
all'elaborazione del testo che ha espressamente illustrato e
correttamente illustrato il Presidente di Commissione, collega
Chatrian, però da un lato il tema è talmente importante che ha
assolutamente bisogno di approfondimenti. Questa è una prima
condizione.
C'è una seconda condizione che, tra l'altro, lo dico con tutto
realismo, potrebbe essere tranquillamente alternativa alla prima,
non necessariamente consequenziale, però altrettanto importante,
perché è importante il fatto di considerare in questa condizione di
poter seguire efficacemente i passi del processo di attuazione di
quanto contenuto nel testo del disegno di legge.
A onor del vero è noto, ed è evidenza, che alcuni testi di
legge, inizialmente stringati, scarni, apparentemente carenti di
dettagli, si sono poi rivelati strumenti idonei grazie a una buona
attività successiva di attuazione.
Questo, ovviamente, da parte nostra vuole essere un auspicio
nell'interesse dei Valdostani, nell'interesse delle attività della
nostra regione, però questa possibilità di attuazione di questa
condizione presuppone che si possa seguire passo-passo l'iter
attuativo, ma noi, come forza di opposizione, chiaramente non
abbiamo questa possibilità.
Noi possiamo svolgere un'operazione di controllo che avviene in
tempi completamente differiti rispetto alle iniziative di
attuazione e, tra l'altro, con potere d'incisione che ha una forza
di opposizione che non ha i numeri per essere chiaramente efficace
da questo punto di vista.
Tra l'altro, apprezzo l'onestà attuale del presidente Chatrian
che in qualche modo l'ha detto nella sua presentazione, e,
ribadisco, l'altra possibilità è poter seguire correttamente un
percorso di attuazione.
Questo sarà il vero banco di prova, l'iter di attuazione.
Al momento, però, noi ci troviamo a dover votare ed esprimere il
nostro parere in aula rispetto a un testo che abbiamo di fronte, di
fronte - scusate la ripetizione - a queste due condizioni - che
riteniamo importanti, o accolte entrambe o realizzabili in
alternativa l'una rispetto all'altra - non troviamo al momento
risposta e garanzia a nessuna delle due condizioni espresse. Di
conseguenza non riscontriamo le condizioni minime per noi per poter
esprimere in questa sede un parere favorevole al disegno di legge
59 e nutriamo una forte perplessità alla capacità di questo disegno
di legge - per come è stato composto, articolato, approfondito - di
saper gestire e risolvere in modo adeguato le problematiche del
tema di cui tratta.
Con altrettanta onestà intellettuale noi facciamo i nostri
migliori auguri a chi ha da oggi in poi il compito di svolgere
quest'attento e profondo lavoro di attuazione.
Oltretutto, per la nostra forza politica risulta fondamentale
che la gestione della risorsa idrica avvenga nella massima
efficienza da parte dell'Amministrazione pubblica attraverso gli
strumenti legislativi e normativi più idonei, al fine di
ottimizzare la gestione di questo bene prezioso, al fine anche,
soprattutto, di scongiurare aumenti dei costi a carico degli
utenti, già troppo penalizzati dalle difficoltà che stiamo
registrando in questa particolare fase storica.
Come ha correttamente espresso la collega Minelli, condividiamo
il coinvolgimento nell'Osservatorio di tutte le entità che hanno a
che fare con il tema del servizio idrico integrato, e questa farà
parte di quell'ulteriore percorso di approfondimento di
attuazione.
Alla luce di tutto quanto detto sinora, dichiaro l'intenzione di
astensione del gruppo Lega in sede di votazione del disegno di
legge in aula, così come già anticipato in sede di votazione di
Commissione.
Vi ringrazio per l'attenzione.
Presidente -
Si è prenotato il consigliere Jordan al
quale chiedo se preferisce intervenire adesso o nel pomeriggio,
considerata l'ora. Interviene adesso il consigliere Jordan, al
quale passo la parola.
Jordan (AV-VdA Unie) -
Come è già stato detto, con questo
provvedimento legislativo la maggioranza porta in approvazione al
Consiglio un ulteriore atto programmatorio.
Il Governo e la competente Commissione consiliare portano in
approvazione un documento importante, un altro di quei piani che,
come diceva il collega Chatrian, sono stati inseriti nel DEFR, quei
piani della politica dei piani che qui in aula qualcuno
criticava.
Un documento - secondo noi, assolutamente importante - di
programmazione.
La legge Galli, così come è già stato in qualche modo ricordato,
ha profondamente innovato il tema della normativa relativa al
settore delle risorse idriche: è stato stabilito allora il
principio dell'acqua pubblica, un principio che apparentemente
andava contro alla proprietà privata dell'acqua e all'attenzione
sulle acque dei nostri genitori e dei nostri nonni, ma proprio per
questo attaccamento e rispetto per l'acqua, a quella che nel
frattempo è diventata l'oro blu, proprio per questo è stato
definito dal legislatore nazionale e poi regionale un percorso
importante che deve assicurare la difesa del territorio, la difesa
del suolo, il risanamento delle acque, la fruizione e la gestione
del patrimonio idrico per usi razionali che favoriscano lo sviluppo
economico sociale, nonché la tutela degli aspetti ambientali.
La legge Galli ha infatti innovato la disciplina di settore
prevedendo il sistema servizio idrico integrato, quindi collegato
ancora di più con altri sistemi; l'individuazione di un ambito
territoriale ottimale - così come è stato definito dal relatore,
collega Chatrian - tale da consentire adeguate dimensioni
gestionali, superare la frammentazione delle gestioni locali,
realizzare economia di scala, definire come meglio coprire i costi
di gestione e gli investimenti necessari, questa è la parte di
legge. Tutti obiettivi assolutamente condivisibili e
indiscutibili.
In questo contesto, però, crediamo che resti fondamentale che la
gestione del settore idrico sia improntata ai criteri di
efficienza, di efficacia e - se possibile, almeno da noi qui in
Valle d'Aosta - di economicità, e che sia ribadito con forza, così
come è già stato detto, che l'acqua è una risorsa pubblica.
Dopo quasi due decenni di attuazione del servizio idrico
integrato in Valle e dopo i grandi interventi di ottimizzazione e
miglioramento gestionale sulle reti effettuati dai Comuni, possiamo
dire che in Valle si sta operando in modo efficace e non sono
d'accordo con le osservazioni di Distort, perché credo che quello
che è già stato fatto e quello che verrà fatto adesso, definendo
questa cornice, vada nella direzione di una gestione ottimale della
risorsa.
Il sistema degli enti locali e il BIM hanno lavorato bene, ma
sul fronte degli investimenti c'è ancora parecchio da fare.
L'assessore Marzi ce lo ricordava nel corso di qualche Consiglio
fa: un intervento quello della rete dell'acquedotto, del sistema
idrico importante, cinquecento sorgenti, 3 mila chilometri di rete,
mille serbatoi e vasche, ma anche un dato importante, il 30% di
perdite che devono essere assolutamente e necessariamente
ridotte.
Occorre meglio fare per pianificare gli investimenti, questo sì,
considerando la rete un'unica grande rete: ecco l'importanza di
avere un ambito territoriale ottimale, favorendo così, come in
qualche modo ha già fatto il BIM, lo sviluppo di azioni collettive
condivise tra i Comuni.
In quest'ottica la centralizzazione della pianificazione degli
interventi deve essere vista come fattore positivo, deve essere
vista con favore, così come devono essere garantiti a tutti per
tutti gli aspetti qualitativi della risorsa idrica.
Crediamo inoltre, e faccio riferimento a quanto presente nella
legge, che debbano invece essere ponderati attentamente alcuni
aspetti gestionali del servizio idrico: se da un lato la
centralizzazione di alcuni aspetti non può che essere vista
positivamente - e cito di nuovo la pianificazione, la
razionalizzazione delle risorse, l'ottimizzazione, la garanzia di
uniformità - dall'altro credo che occorra essere prudenti rispetto
alla gestione territoriale e sul territorio, e faccio riferimento
alle realtà più piccole.
Sul territorio la gestione è quasi in economia, quella gestione
in economia che la legge Galli voleva superare, ma questa gestione,
quasi in economia, permette di raggiungere un corretto equilibrio
tra efficienza ed efficacia. Non so se quest'equilibrio sia
replicabile con scale territoriali decisamente più elevate, ho dei
dubbi.
Siamo consapevoli che si deve fare meglio anche nei contesti più
piccoli e meno organizzati, ma prima analizziamo bene attentamente,
senza pregiudizi e senza soluzioni scontate, valutiamo in una
logica pubblica - e quindi di tutti - come deve essere gestito nel
modo migliore il settore del servizio idrico.
La norma che oggi è in approvazione, definisce in ambito
programmatorio un contesto, una cornice, nella quale il BIM, in
qualità di ente di governo - e i colleghi lo hanno già detto bene
prima - definisce come costruire un nuovo modello di gestione, e
dovrà farlo partendo dal presupposto che l'acqua - come dicevo
prima - è un bene comune.
È da quest'assunto che, secondo noi, si deve costruire il
servizio idrico; un bene pubblico, che deve essere gestito molto
bene, con attenzione, deve essere gestito dal pubblico anche
attraverso le partnership private, ma sempre sotto il controllo del
pubblico, perché, in un'accezione più ampia ed estesa del concetto,
i benefici della gestione della risorsa idrica, potabile o meno che
sia, e qui penso anche al piano di tutela delle acque, devono
essere di tutti e non ad appannaggio di pochi, ed è bene che questo
concetto, se condiviso da questa maggioranza, o da quella che
verrà, sia il riferimento di azioni politiche dell'Assessore
competente e del sistema degli enti locali.
Anche per questo - perché ci sia un continuo raccordo tra i
soggetti istituzionali che si occupano del servizio idrico, un
raccordo forte - coerentemente ritroviamo in legge, anche per
volontà di alcuni Commissari, un ruolo importante e fondamentale
dei Sindaci.
Sono sicuro che, nei diversi enti in cui sono coinvolti
direttamente, e faccio riferimento ai Comuni, alle Unités, al CPEL
e quindi al BIM, i Sindaci sapranno garantire le migliori azioni
per la gestione di quest'importante risorsa, azioni definite in
modo collegiale nel rispetto di tutti e non di pochi.
Presidente -
Con l'intervento del collega Segretario
Jordan e considerata l'ora, interrompiamo i lavori di questa
mattina del Consiglio che riprenderanno, sempre con la discussione
generale, alle ore 15:00.
---
La seduta termina alle ore 12:54.
