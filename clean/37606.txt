Classificazione
TRASPORTI E VIABILITÀ
Trasporti



Oggetto del Consiglio n. 1325 del 24 giugno 2015 - Resoconto
OGGETTO N. 1325/XIV - Reiezione di mozione: "Impegno per la
riorganizzazione del servizio di trasporto ferroviario".
Presidente -
Per l'illustrazione della mozione, ha
chiesto la parola il collega Bertschy, ne ha facoltà.
Bertschy (UVP)
- Grazie Presidente.
Direi che non è il caso di dilungarsi sull'argomento,
sull'illustrazione della mozione, il tema è conosciuto, gli impegni
sono molto precisi, credo sia necessario continuare a sottolineare
il fatto che, come gruppi UVP e ALPE, portiamo avanti da dopo il
Consiglio straordinario un'azione di stimolo dal lato politico
rispetto all'Assessore e al Governo, rispetto alle risoluzioni e
soprattutto con delle indicazioni chiare rispetto alla
progettualità che intenderemmo mettere in campo. Tutto questo in un
disegno complessivo, in una programmazione e una visione dei
trasporti che intendiamo una visione nuova, dopo il Consiglio, che
ci permetta di verificare mese dopo mese che i primi impegni presi
possano andare nella direzione giusta. Sono idee che mettiamo con
delle tempistiche, che evidentemente sono alla libera discussione
del Consiglio, eventualmente della commissione, in fase successiva,
quello che ci interessa è andare a dare forza e gamba e appunto
programmazione e progettualità a tutta una serie di azioni che ci
vedono comunque oggi in forte difficoltà rispetto alla
programmazione dei trasporti. Grazie.
Presidente
- È aperta la discussione generale. Ci sono
richieste di intervento? Chiudo la discussione. Ha chiesto la
parola l'Assessore Marguerettaz, ne ha facoltà.
Marguerettaz (UV)
- Sì, grazie Presidente.
Avevamo già avuto modo di confrontarci nella precedente seduta
del Consiglio regionale, con i proponenti, che anche avevano
evidenziato lo spirito della mozione, che non era quello di creare
polemiche o comunque di creare delle situazioni di tensione, ma
semplicemente, da un lato, sollecitare la tempistica adeguata e,
dall'altro, mettere sul tavolo delle suggestioni. Ora, anche su
questa mozione gli argomenti indicati sono assolutamente di
interesse, ma ovviamente anche le date e le scadenze inserite sono
delle scadenze che hanno una sequenzialità. Allora, non perché la
maggioranza è contraria al contenuto della mozione, ma in quanto è
interessante confrontarsi in un clima diverso rispetto a quello del
Consiglio regionale, ovvero di una commissione, chiederemmo di
ritirarla per fare quest'attività che io spero anche già la
settimana prossima si possa avviare.
Rispetto a questo tema, le posso già annunciare che abbiamo
fatto un incontro con RFI e con la Regione Piemonte per concordare
l'utilizzo dei fondi che sono ancora a disposizione per
l'elaborazione proprio del punto B, che è quello qualificante
rispetto al nostro ragionamento, ovvero la programmazione
dell'elettrificazione, nonché dell'elaborazione di un nuovo studio
di fattibilità fondato sulla situazione attuale. Allora, facendo
questo, noi di fatto andiamo a creare quel tavolo che è stato
sollecitato con la Regione Piemonte e con RFI per andare ad
individuare i lavori importanti, necessari da fare, ma, per fare
questi studi, è ovvio che bisogna avere delle risorse e queste
risorse noi le abbiamo identificate nei fondi a disposizione che
non abbiamo ancora speso e che possono essere veramente utili per
dare concretezza a tutti i ragionamenti, anche nei confronti del
Governo. Capisce collega Bertschy, che, al di là dell'indicazione
generica, dove rivendichiamo delle risorse, se ci chiedono: "ma di
quali risorse avete bisogno?", noi l'unico progetto che abbiamo è
quello dello studio Caposio, cioè dove c'è un miliardo di euro e
dove c'è di tutto e di più. Ovviamente quindi c'è bisogno di un
documento e di un riferimento che sia l'attualizzazione di questo
studio per fare delle richieste che siano circostanziate, puntuali
ed aggiornate. Le disponibilità della Regione Piemonte e di RFI non
ci sono state ancora formalizzate, ma sembrerebbe che siano
disponibili a fare questo passaggio - utilizzo il condizionale
perché non ho ancora una risposta definitiva -, ecco che chiederei,
proprio in virtù di questi passaggi - che, se vogliamo, posso
andare ancora a declinare e spiegare meglio in commissione -, di
ritirare la mozione, subordinandola ad un incontro.
Presidente
- Grazie Assessore. Ci sono interventi?
Dichiarazioni di voto? Ha chiesto la parola il Consigliere
Bertschy, ne ha facoltà.
Bertschy
(UVP)
- Assessore, è chiaro che la
mozione noi non la possiamo ritirare, anche perché sono impegni che
almeno rimangono, ne rimane una traccia in Consiglio, ma senza
spirito di contraddizione o di contrapposizione, queste sono delle
idee sulle quali poi ci confronteremo anche in commissione, ma che
lasciano traccia del sistema di lavorare che vorremmo portare
avanti. La notizia che immagino...nella palude nella quale ci siamo
ficcati per lei è una notizia di importanza...e che troviamo le
risorse per andare avanti con lo studio nell'APQ 2007-2008,
d'altronde è l'unico APQ che guida da ormai 7-8 anni a questa
parte, le uniche risorse che sono a disposizione. La discussione e
anche il ragionamento politico, che, tra l'altro, si collega anche
alla discussione di questa mattina sul passante...va bene la
disponibilità di RFI e anche della Regione Piemonte, ma che...noi
dobbiamo mettere sul tavolo l'estrema situazione di disagio sulla
quale ci muoviamo, ecco, che, da un lato, per noi è uno stimolo
verso il Governo e verso il tempo che, a nostro avviso, va
assolutamente recuperato, dall'altro, è una rivendicazione forte
della nostra Regione, perché siamo veramente distanti da una
programmazione. L'anno scorso per sbaglio o per ragione sembrava
che ci fossero dei soldi nella finanziaria dello Stato, dopo un po'
di mesi si era capito che era uno sbaglio, ma non poteva essere
così per il poco interesse che c'è verso la Regione, verso i
trasporti.
Non vorremmo più che agire sugli sbagli della finanziaria del
Governo nazionale, ma fare in modo di guidare insieme alla Regione
Piemonte quello che è stato il ragionamento nella risoluzione, che
questa tratta diventi almeno una tratta di interesse nazionale e la
tratta di interesse nazionale non si ferma ad Ivrea con
l'elettrificazione 2006, arriva fino qui ai nostri monti. La
mozione quindi la manteniamo e siamo disponibili a ragionare su
tutto quello che si intenderà fare e rispetto anche a possibili
previsioni per il futuro ai collegamenti internazionali e tutto
quanto, però facciamo in modo di convocare questa commissione,
perché dall'altro Consiglio, con le due mozioni su gomma e su
autostrada, questo sulla ferrovia, sono passati altri 15
giorni...
(interruzione di un Consigliere, fuori microfono)
...no, per carità, lo dico alla maggioranza, al suo Presidente,
al suo Assessore, al suo Governo, un po' a tutti, ma passano i mesi
e si va più piano di quanto non vanno i treni se non ci diamo una
velocità differente, quindi lavoriamo in questa direzione.
Presidente
- Ha chiesto la parola il Consigliere Fabbri,
ne ha la facoltà.
Fabbri (UVP)
- Sì, grazie Presidente.
Vorrei anch'io dire due parole sull'argomento, invitando
l'Assessore a stimolare quest'incontro con la Regione Piemonte. A
mio avviso, però, oltre a stimolare, bisognerebbe già arrivare sul
tavolo magari con una proposta, con qualcosa di concreto in modo da
accelerare i tempi. Capisco che sia una cosa difficile, però,
siccome i più penalizzati siamo noi, io stimolerei proprio gli
uffici e l'Assessore ad essere progettuali e ad arrivare con un
qualcosa di concreto, proprio per accelerare i tempi visto e
considerato che le cose stanno aggravandosi sempre di più.
Stamattina abbiamo visto in quest'interrogazione che magari se
allora ci fosse stata una proposta attuativa, attuale per quanto
riguarda il passaggio dei
diesel
nel passante, magari si
poteva anche spuntare qualcosa...almeno ne discutono un po',
piuttosto che non accettare proprio la cosa così passivamente. Vedo
che scuote la testa, è vero, io sono forse ignorante in materia,
ingenuo, dica pure quello che vuole, però mi sembra che, quando uno
chiede un incontro, debba andare a quest'incontro con un qualcosa
da proporre proprio per accelerare il progetto. Grazie.
Presidente
- Ha chiesto la parola la Consigliera Certan,
ne ha facoltà.
Certan (ALPE)
- Grazie Presidente.
Qualche piccola osservazione. Sono diversi anni ormai che queste
mozioni, queste interpellanze, queste richieste proprio di
interventi puntuali vengono fatte da noi e che in qualche modo lei,
Assessore Marguerettaz, ci risponde dicendo: "c'è un tavolo aperto,
un tavolo di confronto aperto". C'è una situazione problematica,
una dialettica che ogni tanto si interrompe, perché il tavolo è a
tre, per cui una volta si interrompe fra Trenitalia e RFI, una
volta fra RFI e noi, un'altra volta fra noi e Trenitalia, insomma,
questo triangolo funziona ad intermittenza. Ne avevamo parlato con
lei in commissione e credo che avessimo concordato tutto, che fosse
necessario iniziare veramente a mettere tutta una serie di date, di
paletti, risorse disponibili, attori o interlocutori disponibili a
parlarci e a parlare nel brevissimo tempo.
Come ha ricordato anche il collega Bertschy, il Consiglio
straordinario è stato fatto da diversi mesi, veramente noi le
chiediamo di iniziare a mettere tutta questa serie di azioni che
credo abbiamo concordato anche in commissione, è stata una
commissione, l'abbiamo sempre detto, molto anche proficua, quindi
di iniziare veramente a mettere le basi e iniziare questo lavoro
serio, perché sennò non se ne esce più. Sono sette anni che
ripetiamo le stesse cose, sono due anni dall'inizio della
legislatura che si dicono le stesse cose. Credo sia venuto il
momento di iniziare con delle azioni concrete, dove avrà tutto il
nostro sostegno, perché lo abbiamo detto in commissione, ma deve
esserci un inizio veramente concreto di tutte queste parole e buoni
propositi che abbiamo messo nel Consiglio straordinario e in
commissione. Grazie.
Presidente
- Chiede la parola la Consigliera Morelli, ne
ha facoltà.
Morelli (ALPE)
- Merci Président.
La gentile fermezza con cui il collega Bertschy ha confermato la
volontà di mantenere questa mozione mi sembra assolutamente
opportuna. Il carattere proficuo del lavoro svolto in commissione
rischia di essere vanificato se non ci sono cronoprogrammi, se non
ci sono impegni stringenti con date, con puntuali azioni. Mi pare
che il lavoro svolto sui trasporti debba avere e ottenere risultati
migliori rispetto al lavoro che non si sta facendo sul turismo, in
commissione, un lavoro che è iniziato un anno fa e che si è arenato
nelle secche della forse mancanza di volontà. Su
La Stampa
di oggi c'è un articolo interessante che fa una sintesi un po' dei
due aspetti: quello del turismo e quello dei trasporti, dove
vediamo Evelina Christillin, che è stata appena nominata Presidente
dell'ENIT (Ente Nazionale per il Turismo), dire:
"la mia ricetta
per il turismo comincia dai trasporti"
. Cerchiamo quindi di
portare avanti questi due temi con un po' più di incisività. Mi
pare che da parte delle opposizioni in questo caso non ci sia
nessuna volontà di mettere i bastoni tra le ruote, ma soltanto di
collaborare. Assessore, quindi faccia buon uso di questa
collaborazione e vediamo di cercare di arrivare a risultati
concreti. Grazie.
Presidente
- Ci sono altri interventi? Possiamo mettere
in votazione? Ha chiesto la parola il Consigliere Donzel, ne ha
facoltà.
Donzel (PD-SIN.VDA)
- Per dichiarazione di voto. Nel
ringraziare sentitamente i colleghi Bertschy, Certan e Morelli, che
hanno riportato all'attenzione il delicatissimo problema della
ferrovia, non posso non rilevare da parte nostra il fatto che
abbiamo lavorato a lungo in un'interminabile commissione, che ci ha
portato ad un Consiglio straordinario sui trasporti, dove c'è stata
una grande convergenza rispetto alla soluzione di alcuni problemi.
In questi anni ci siamo resi conto di come i tempi per addivenire
ad una soluzione sul problema della ferrovia si siano assolutamente
allungati, quindi c'è naturalmente una grande urgenza che credo
accomuni tutti. Se non vado errato, se non dimentico quello che è
stato il risultato di questo grande lavoro di concertazione
collettiva, che è stato quello che abbiamo un po' preso atto di una
certa situazione, che vede in questo momento una difficoltà
rispetto alla scelta strategica della ferrovia...perché adesso io
capisco...sono stato anni a sollecitare un accordo col Piemonte e
vedo qui scritto che siamo tutti per sollecitare l'accordo con la
Regione Piemonte... Qua il problema dello studio Caposio che citava
l'Assessore è che, se si intende fare una nuova linea ferroviaria
per la Valle d'Aosta, io voglio capire che razza di progetti
andiamo a presentare sulla tratta vecchia, perché, parliamoci
chiaro, mentre i piemontesi non vedono l'ora di mettere le mani sui
soldi e quindi ecco l'invito che rivolgo, anch'io vorrei...cioè
ringrazio i colleghi, vorrei andare proprio in questa commissione a
dire...non vedono l'ora di fare il raddoppio e hanno già tutti i
progetti pronti per togliere dei passaggi a livello. Io vorrei
capire...noi sicuramente abbiamo ancora dei passaggi a livello su
cui si può intervenire, no? Il ragionamento però è: poi cosa
facciamo? Spostiamo la linea dopo che abbiamo tolto il passaggio a
livello? Forse cioè bisogna chiarirsi le idee. Allora, non
bisognava votare la risoluzione tutti insieme l'altra volta e dare
un po' uno strano via libera all'Assessore Marguerettaz su alcune
scelte che, secondo me, sono ancora da discutere sulla ferrovia in
Valle d'Aosta, perché abbiamo visto, quando nell'altra legislatura
ci fu una dura battaglia per fare l'elettrificazione
tout
court
, dei Comuni legittimamente, forse era Sindaco Bertschy,
dissero: "no, però nel mio comune non mi devi fare la stazione
elettrificata". Benissimo, questo è uno dei tanti problemi che si
incontrano se vogliamo spostare la linea, cioè capire quanti Comuni
sono d'accordo a spostare la linea e quanti no. Quanti sono i
Comuni che direbbero: "sì, sposta la linea" in zone che magari in
questo momento hanno uno sfruttamento agricolo? Anche questo è un
problema che sottopongo all'Assessore, perché non è così facile, io
glielo dissi già anche spostare la linea. Siamo tutti d'accordo
sulla galleria della Mongiovetta, quella è facilmente spostabile,
sul rettificare tutta la linea è un altro discorso.
Secondo me, quindi l'approfondimento in commissione è più che
mai necessario, perché sennò ognuno di noi, e io l'ho verificato in
questi anni...noi, come PD, che andavamo a Torino a parlare coi
nostri del PD, altri che giustamente andavano...lei andava a
parlare con l'Assessore piemontese e tutto, ognuno andava giù e
raccontava la sua storia della Valle d'Aosta. Fatto sta che i
piemontesi hanno cinque o sei idee di che cosa vogliono fare i
valdostani, ma loro hanno ben chiaro quello che stanno facendo
loro, cioè prendono tutti i soldi e se li vogliono tenere per loro.
È quindi veramente delicato questo passaggio, perché rischiamo di
andare a dare tutti i soldi dell'APQ che sono residuati, di cui noi
siamo titolari, ai piemontesi, che va comunque...
(interruzione di un Consigliere, fuori microfono)
...che per me - e lo dico qua chiaramente - va comunque bene,
perché, quando togliamo un passaggio a livello in Piemonte, è
comunque il nostro treno che arriva prima a Torino. Cerchiamo però
di capirci...no ma mi lasci...
(nuova interruzione di un Consigliere, fuori
microfono)
...queste cose non le dico oggi: le dico dal 2008, passano
comunque i nostri treni, però se ci sono delle risorse di cui siamo
noi i titolari...io penso che ci siano degli interventi da fare in
Valle d'Aosta, ma bisogna che, per esempio, su quei tratti della
linea che siamo convinti che non vadano rettificati, quindi non
sulle gallerie e quant'altro, sono quelli che concordiamo su cui è
urgente un intervento. Su questo punto io sono assolutamente
d'accordo, bisogna fare questa commissione, capire quali sono i
pezzi di linea su cui diciamo: "guarda, anche se spostiamo la
linea, quel pezzo rimane" e su quel pezzo allora facciamo
l'intervento e utilizziamo fino in fondo questi soldi. Da questo
punto di vista, quindi lo spirito di quest'iniziativa è positivo,
ma saremmo per un'astensione per andare a scrivere un contenuto
comune in commissione.
Presidente
- Ha chiesto la parola il Consigliere Bertschy
per...? Prego.
Bertschy (UVP)
- Non mi dà più niente Presidente?
Presidente -
Ho chiesto solo per...
Bertschy (UVP)
- Perché se continua così, ci mette in
difficoltà. In questa mozione si potevano scrivere tante cose o
minori cose, cioè l'azione politica è sollecitare il nostro lento
Assessore dei trasporti e fino lì credo che nessuno possa dire al
contrario e poi tutti i motivi li ha spiegati un sacco di volte a
me e credo prima di me tante volte al collega Donzel nella scorsa
legislatura, quindi su questo siamo tutti d'accordo. Sugli
impegni...evidentemente sono delle scelte politiche e sono anch'io
d'accordo che la commissione è il luogo dove si può andare a fare
dei ragionamenti. La mozione anticipa delle idee di UVP e ALPE e ce
ne saranno anche delle altre, però la differenza rispetto al
passato... Il collega Donzel citava l'Amministrazione comunale di
Hône in quel periodo in cui ero Sindaco e l'Amministrazione
comunale di Hône, delibera consiliare - è stato detto già tre volte
in questo Consiglio - favorevole all'elettrificazione...la
raccomandazione, se possibile, è di tener conto che non esiste più
un metro quadro senza un servizio di livello internazionale in quel
Paese tra autostrade, metanodotti, oleodotti, elettrodotti e tutto
quanto, quindi si diceva: "se per caso ci fosse un po' più di
superficie da un'altra parte, pianifichiamolo", ma quello che
volevo dire è che la prossima progettazione preliminare
sull'elettrificazione dovrà essere seguita dai politici.
A noi era arrivato un atto informatico, su base informatica, un
progetto da parte di RFI non guidato, una roba buttata lì...anche
un po' spaventati a guidarlo perché era...per fortuna, in quel caso
lì erano stati veloci, ma non c'era neanche il progetto cartaceo,
quindi stampato, preso... C'era stata tutta una difficoltà, quindi
politicamente se l'idea è questa, se vogliamo inseguire questa
progettualità e definire degli interventi, dovremo comunque essere
vicini alle amministrazioni, spiegare qual è il disegno di fondo e
la programmazione che vogliamo dare. Benissimo quindi le
sollecitazioni, anche le cose, le differenze rispetto alla
tempistica e al modo di porsi rispetto al tema della ferrovia.
Quello che noi sottolineiamo per mantenere questa mozione e il suo
effetto politico è, a nostro avviso, il fatto che non è neanche più
una discussione se i soldi rimangono in Piemonte o non rimangono in
Piemonte, perché per un certo punto...boh, il Sindaco di Ivrea
diceva nel 2008 non si può elettrificare per andare in Valle
d'Aosta, perché c'è la galleria non superabile, poi era stato
superato anche quel problema di tipo tecnico. Qui il problema è
garantire una velocità di percorrenza ad una tratta che abbiamo
definito sulla risoluzione a livello nazionale, quindi che i soldi
siano usati un po' prima dai piemontesi o un po' prima dai
valdostani non è più di interesse: il problema è avere un progetto,
un programma di sviluppo e degli investimenti che non si fermino,
perché è chiaro che, se noi non definiamo una progettazione
globale, è chiaro che rischieremo poi di fare queste piccole
battaglie di quartiere: chi prende prima i soldini per fare qualche
cosa e per risolvere qualche problema. In questo senso quindi
riteniamo costruttiva anche questa piccola discussione che è
avvenuta oggi e risollecitiamo, come gruppo UVP-ALPE, la
discussione in commissione, che non dovrà più perdersi, per quello
che ci riguarda, rispetto agli impegni da assumere per il futuro.
Grazie.
Presidente
- Possiamo mettere in votazione? La votazione
è aperta. Hanno tutti votato? La votazione è chiusa.
Esito della votazione:
Presenti: 35
Votanti: 14
Favorevoli: 14
Astenuti: 21 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin, Marco Viérin)
La mozione è respinta.
Presidente
- Passiamo al punto successivo: la
risoluzione.
