Classificazione
FINANZA REGIONALE E LOCALE



Oggetto del Consiglio n. 164 del 8 ottobre 2013 - Resoconto
OGGETTO N. 164/XIV - Interrogazione a risposta immediata:
"Tempistica per l'evasione delle domande di contributi previsti da
leggi regionali".
Président -
Pour l'illustration, la parole au collègue
Bertin.
Bertin (ALPE)
- Grazie Presidente.
Con la delibera di venerdì scorso la Giunta regionale ha sospeso
i contributi riguardanti le leggi di settore, aiuti per le attività
commerciali, turistiche, industriali, artigianali, agricole, per le
fonti rinnovabili, eccetera; un provvedimento che colpirà una parte
significativa del sistema produttivo e delle famiglie valdostane.
La Giunta si è giustificata con la mancanza di fondi. Dopo anni di
progetti megalomani, grandi opere e sprechi di ogni genere, la
Giunta Rollandin scopre che i soldi stanno finendo, che la cassa è
vuota, ma fino a venerdì niente era stato detto ai valdostani,
creando illusioni e aspettative che difficilmente saranno
soddisfatte.
Con questa iniziativa vorremmo sapere cosa ne sarà delle
richieste già depositate. Molti cittadini, sulla base delle
sopracitate leggi, hanno fatto progetti, investimenti e scelte
riguardanti la loro vita, progetti fatti in ragione della certezza
del contributo e dei tempi di liquidazione; certezza che, passata
la campagna elettorale, passate le elezioni, non è più tale.
Pertanto chiediamo al Governo regionale se e in quali tempi saranno
evase le domande presentate sino ad ora.
Presidente
- Grazie. Per la risposta, la parola
all'Assessore Baccega.
Baccega (SA)
- Grazie Presidente. Buona giornata a
tutti.
Sì, in realtà venerdì scorso, con la deliberazione 1606, la
Giunta regionale ha deciso di sospendere l'accoglibilità delle
domande di contributo a fondo perso. La necessità di adottare
questa decisione è emersa durante i lavori propedeutici alla
predisposizione del disegno di legge di bilancio per il triennio
2014-2016, dai quali è emerso che le stime sull'andamento delle
domande per la concessione di contributi a fondo perso potrebbe
rischiare di non essere interamente soddisfatta, in considerazione
delle più limitate risorse finanziarie dell'anno 2013.
A questo proposito voglio evidenziare che per le domande di
contributo per le quali risulta già adottato un impegno di spesa la
liquidazione può essere posticipata da condizioni il cui onere è
posto a carico del beneficiario, per esempio la mancata
presentazione della documentazione di spesa, quindi i ritardi vanno
un po' in quella direzione, oltre che alla verifica della
disponibilità di cassa assegnata, a gennaio, ai diversi dirigenti.
Per tutte le pratiche che incidono sulla disponibilità di cassa, la
previsione più pessimistica è che la loro liquidazione possa
avvenire, al più tardi, a gennaio 2014. Questo ho già avuto modo di
dirlo in commissione quando si era parlato del Casino de la
Vallée.
Altro discorso, invece, riguarda le domande di contributo già
presentate, per le quali le risorse finanziarie stanziate non
permettono o non permetteranno, entro la fine del 2013, l'adozione
di un impegno di spesa. In questo caso è stata avviata una raccolta
di dati presso tutte le strutture regionali, per verificare la
situazione puntuale e per poter così dare delle risposte e adottare
i provvedimenti conseguenti. Tutto questo è dovuto alla politica
fortemente restrittiva dello Stato, all'impossibilità di
rifinanziare le leggi regionali per il 2013, senza incidere sugli
equilibri di finanza pubblica imposti dall'Europa o dallo
Stato.
Sono certo che nella mozione n. 17 che affronteremo, sempre in
questo Consiglio...avremo modo di approfondire meglio questa
tematica. Grazie.
Président
- Merci. Pour la réplique, la parole au
collègue Bertin.
Bertin (ALPE)
- Grazie Presidente.
Siamo piuttosto insoddisfatti della risposta, i rapporti con lo
Stato c'entrano poco, da questo punto di vista. Questa è una
situazione grave che è stata tenuta colpevolmente nascosta
all'opinione pubblica, un atteggiamento irresponsabile - non privo
di conseguenze - per tutti quei valdostani che hanno investito e
che ora non sapranno neanche quando avranno il loro contributo. Una
parte ci dice, forse, verrà liquidata a gennaio, ma per l'altra
parte, più significativa, non c'è una data precisa. Una presa in
giro per i valdostani ed una situazione che è rimasta nascosta; si
è creduto di poter passare il periodo elettorale e poi...vediamo,
in seguito, caso mai si aggiusteranno le cose! Ma è da tempo che si
conosce la gravità di questa situazione.
Président
- Point 4 à l'ordre du jour.
