Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 333 del 15 febbraio 1989 - Resoconto
OGGETTO N. 333/IX - STATO DELLE PROCEDURE DI COSTITUZIONE
DELLA BANCA REGIONALE E MOTIVI DELLA MANCATA PRESENTAZIONE AL
CONSIGLIO REGIONALE DEI PROVVEDIMENTI PER LA RISTRUTTURAZIONE DEI
LOCALI DA DESTINARE A SEDE DELLA BANCA (Interpellanza).
PRESIDENTE:
Do lettura dell'interpellanza in oggetto
presentata dai Consiglieri Mafrica e Tonino.
INTERPELLANZA
APPRESO da notizie di stampa che sono iniziati in via Carrel i
lavori di ristrutturazione dei locali da adibire a Banca
regionale;
CONSTATATO che non risultano agli atti deliberazioni concernenti
la progettazione e l'appalto dei lavori, che secondo notizie di
stampa procedono alacremente;
i sottoscritti Consiglieri regionali del gruppo comunista
INTERPELLANO
l'Assessore competente per conoscere:
1) lo stato delle procedure di costituzione della Banca
regionale;
2) i motivi per i quali non sono stati sottoposti al Consiglio
regionale importanti provvedimenti concernenti l'esecuzione delle
opere relative ai locali della Banca regionale;
3) quali sono le intenzioni della Giunta in ordine alle
procedure da seguire per il perfezionamento degli atti relativi
alla sede della Banca regionale.
PRESIDENTE:
Ha chiesto la parola il Consigliere Tonino; ne
ha facoltà.
TONINO (PCI)
Quando abbiamo visto sul settimanale "La
Vallée Notizie" la fotografia ed un articolo che dimostravano come
fossero ormai quasi ultimati i lavori di preparazione dei locali
per il futuro Crédit Valdôtain, siamo andati a vedere le
deliberazioni a suo tempo assume in proposito dal Consiglio
regionale.
La deliberazione del Consiglio regionale assunta nella seduta
del 9 maggio 1988 prevedeva di localizzare la sede del costituendo
Crédit Valdôtain nei locali dell'ex albergo "Splendor" di Aosta, di
approvare in via di massima l'acquisto dalla società "Splendor"
delle unità immobiliari necessarie per la realizzazione della sede
del nuovo istituto di credito e di delegare alla Giunta regionale,
ad avvenuta definizione dell'apposita perizia di stima,
l'approvazione definitiva del suddetto acquisto, nonché l'impegno
della relativa spesa, dando atto che la stessa graverà sul capitolo
tal dei tali. Noi avevamo inteso quella deliberazione come acquisto
di quell'immobile, ma non dell'immobile già ristrutturato e
predisposto per l'insediamento del nuovo istituto di credito, e
questo per due ragioni.
Una prima ragione è di principio.
Com'è possibile acquistare un immobile progettato da altri sulla
base di esigenze che almeno noi non conosciamo? Chi ha progettato
quei locali? Per quale organico? In che modo si è tenuto conto
della struttura funzionale di un istituto per il quale abbiamo
fatto soltanto una deliberazione di carattere generale? Chiedo poi
chi l'ha fatto, perché credo che dovrebbe essere autorizzato e
perché competente ad entrare nel merito di quel progetto è in primo
luogo l'organismo dirigente del futuro istituto di credito, che
però, a quanto mi risulta, non è stato ancora istituito.
Nell'interpellanza, tra l'altro, chiediamo anche notizie in merito
all'iter: lo statuto è stato omologato? C'è il parere della Banca
d'Italia? E' arrivato? Come andremo a rendere operativa la banca?
Questo progetto, quindi, doveva essere approvato innanzitutto da
quell'organismo.
Se però è stata la Giunta regionale ad approvare quel progetto
così dettagliato, ci chiediamo sulla base di quale disegno l'abbia
fatto, anche perché non è un compito semplice progettare i locali
per una banca, con tutti gli impianti tecnologici necessari per il
funzionamento di un istituto di credito; insomma, non è come
acquistare il magazzino per gli automezzi dell'Assessorato dei
Lavori Pubblici.
La seconda ragione è legata ai tempi. Se l'istituto di credito
entrerà in funzione subito nei prossimi mesi, allora può anche
essere giustificata una certa accelerazione nella predisposizione
dei locali. Abbiamo però questa garanzia? La Giunta è in grado oggi
di dare garanzie in tal senso? Se così non fosse, noi saremmo in
grado, adesso, di approvare, com'è scritto nella delibera del
Consiglio regionale, la perizia di spesa definitiva e perfezionare
l'acquisto? Non ci stiamo muovendo in modo un tantino incauto
rispetto alle regole che dovrebbero sovrintendere alla buona
amministrazione? Questi sono i quesiti sostanziali.
Nello specifico, oltre alle notizie che chiediamo sullo stato
delle procedure per l'istituzione della banca regionale e siccome
non abbiamo trovato le deliberazioni di Giunta che riguardino
l'approvazione dei progetti, le modalità di scelta dei materiali,
le eventuali modalità di pagamento, noi vorremmo anche sapere come
si è comportata la Giunta rispetto a questi punti e se alla società
che sta realizzando quei locali sono già state anticipate delle
prime somme per i lavori sin qui svolti.
PRESIDENTE:
Ha chiesto la parola l'Assessore alle Finanze,
Voyat; ne ha facoltà.
VOYAT (UV):
Nel merito del primo punto dell'interpellanza
posso dire che lo Statuto della banca, dopo essere stato approvato
dal Consiglio regionale nello scorso mese di novembre e dopo essere
stato vistato dalla Commissione di Coordinamento, è stato inviato
alla Banca d'Italia per le varie autorizzazioni da parte
dell'istituto di vigilanza. Dalla Banca d'Italia abbiamo già
ricevuto una prima lettera che ci chiede alcuni chiarimenti sulle
modalità di formazione della nuova società. Risponderemo al più
presto e, quando avremo l'autorizzazione dell'istituto di
vigilanza, si procederà alla formazione della società bancaria, con
la conseguente scelta dei partner che dovranno entrare nel
consiglio di amministrazione e quindi nella società bancaria.
Veniamo ora alla questione dei locali. Quando la società
"Splendor" offrì all'Amministrazione regionale una parte dell'ex
Hôtel "Splendor", dei quali assicurava la funzionalità e
soprattutto un sistema di sicurezza adatto ad una banca, la Giunta
regionale sottopose la proposta di acquisto al Consiglio regionale,
chiedendo l'approvazione ed il mandato a provvedere
all'acquisto.
La società "Splendor" non proponeva solo l'acquisto dei locali,
ma dei locali già in avanzato stato di lavori, tali comunque da
consentire la loro apertura. La progettazione è stata fatta, per
conto della società, dall'arch. Garino, che è consulente di diverse
banche e che ha già progettato delle sedi bancarie a Torino per
conto del San Paolo e della Cassa di Risparmio. Si tratta quindi di
un tecnico esperto in ingegneria bancaria. Per l'Amministrazione
regionale i lavori sono stati seguiti dall'ing. Maione.
Quest'ultimo entro qualche settimana ci farà pervenire una perizia
completa, che dovrà garantire la funzionalità nonché la sicurezza
dei locali per l'istituto bancario.
Sui ritardi, a parte le elezioni, hanno influito la famosa legge
Siccardi, che, come ricorderanno bene i Consiglieri, ha ritardato
tutta una serie di acquisti da parte dell'Amministrazione
regionale, nonché la circostanza che la società sta solo ora
ultimando i lavori. Quando questi saranno ultimati e dopo che il
tecnico incaricato dall'Amministrazione regionale ci avrà
consegnato la perizia suppletiva a garanzia della funzionalità e
della sicurezza dei locali ad uso bancario, ne verrà proposto
l'acquisto al Consiglio regionale.
PRESIDENTE: Ha chiesto la parola il Consigliere Tonino; ne ha
facoltà.
TONINO (PCI):
Voglio esprimere la nostra completa
insoddisfazione per la risposta, innanzitutto per il metodo. Se
questi locali fossero troppo piccoli, ne costruiremmo degli
altri?.
(...Interruzione dell'Assessore Voyat...)
... No, ma non lo sa neanche la Giunta.
Com'è possibile progettare la sede di un istituto di credito
senza aver chiaro quale sarà il suo organico e la sua struttura?
Secondo noi, la procedura seguita è paradossale.
Perché non si sono acquistati i locali e poi, dopo aver avute
idee ben chiare sulla struttura e sul disegno generale
dell'istituto di credito, progettare e realizzare noi, come
Regione, direttamente la ristrutturazione dei locali? Perché? A
questa domanda qui non è stato risposto con alcun ragionamento
convincente.
Per queste ragioni noi manifestiamo grosse perplessità sul modo
con cui si è proceduto, tanto più che, come risulta anche dalle
parole dell'Assessore, noi rischiamo di realizzare una struttura,
adesso, all'inizio del 1989, che cominciamo a pagare sulla base di
scelte, progettuali e di materiali, fatte da altri, cioè dal
venditore - certo, facendo un progetto, anche se non ho capito,
perché non mi è stato detto, chi l'ha approvato; quindi il progetto
sostanzialmente è stato approvato dal venditore - e senza sapere
quando apriremo la banca, perché l'Assessore non ha potuto darci
alcuna garanzia in merito. Inoltre, se ho ben capito, c'è la Banca
d'Italia che chiede ancora chiarimenti sullo statuto o ne propone
delle modifiche.
Secondo noi, quindi, perlomeno sul piano della correttezza
amministrativa, proprio non ci siamo.
