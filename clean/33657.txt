Classificazione
EDILIZIA
Edilizia pubblica
ISTRUZIONE PUBBLICA



Oggetto del Consiglio n. 1763 del 20 aprile 2011 - Resoconto
OGGETTO N. 1763/XIII - Relazione sullo stato di avanzamento
degli interventi compresi nei piani regionali di edilizia
scolastica per gli anni 2007, 2008, 2009 e 2010.
Presidente
- La parola all'Assessore all'istruzione e
cultura, Laurent Viérin.
Viérin L. (UV)
- Nel presentare al Consiglio regionale le
due relazioni che concernono lo stato di avanzamento dei piani di
edilizia scolastica di base e superiore approvato dalla Giunta
regionale per il periodo 2007-2010, ritengo opportuno fare, a nome
del Governo regionale, alcune considerazioni sugli indirizzi
strategici che hanno orientato l'azione dell'Assessorato nel
settore dell'edilizia scolastica, che si possono riassumere nei
termini che vi esporrò, e fare il punto sugli investimenti che si
sono concretizzati dal 2007 al 2010.
Riteniamo necessario investire anche attraverso gli enti locali
sull'edilizia scolastica, al fine di garantire la sicurezza degli
alunni, di chi opera nel mondo della scuola, perché crediamo che
una scuola di qualità presupponga, oltre ad una profonda conoscenza
pedagogica ed una forte preparazione disciplinare dei docenti che
vi operano, ambienti a norma adeguati alle esigenze didattiche di
un sistema in evoluzione che ci richiede spazi e attrezzature. La
sicurezza degli alunni ed il rispetto delle norme impongono
all'Amministrazione di investire sempre più nel settore
dell'edilizia scolastica, perché si possa competere con l'Europa.
Questo rilevante intervento a favore dei giovani, della loro
crescita culturale, è un forte segnale di attenzione e di impegno
del Governo regionale per realizzare le migliori condizioni di
sviluppo delle politiche dell'istruzione: in questo senso, nel
2007, abbiamo fortemente voluto la creazione nell'Assessorato del
Servizio di pianificazione di edilizia scolastica ed universitaria,
con il compito di monitorare la situazione dell'edilizia scolastica
esistente, la creazione dell'anagrafe dell'edilizia scolastica -
qui, in sinergia anche con altre Regioni, siamo stati
all'avanguardia da un punto di vista tecnologico, usando la
tecnologia di altre realtà italiane - e per pianificare gli
interventi di breve, medio e lungo termine, in un'ottica di
intervento nel settore nel suo insieme, che è una cosa che crediamo
mancasse. Accanto a questo abbiamo messo in campo azioni concrete
di investimento; tanto per citare alcuni dati, dal 2007, con un
aggiornamento al 2010, abbiamo predisposto questo piano di
investimenti che vi presentiamo oggi, che ha visto un impegno
finanziario di 100.000.000 di euro sull'edilizia scolastica di ogni
ordine e grado, destinato a tutte le scuole, e credo che questo sia
a sottolineare la nostra attenzione in questo campo.
Con l'approvazione del monitoraggio dello stato di avanzamento
al mese di dicembre 2010 di questi interventi inclusi nei piani
regionali di edilizia scolastica e con la presentazione al
Consiglio dello stesso, siamo qui a sottolineare l'importanza di
discutere in Consiglio regionale di questi temi, non solo nella
commissione competente - con alcuni commissari avevo avuto modo di
confrontarmi su questo tema -, ma è importante coinvolgere l'intero
Consiglio regionale, e credo che si consolidi ulteriormente
l'impegno della Regione finalizzato al raggiungimento di livelli
più elevati di sicurezza, di salubrità e di qualità degli ambienti
scolastici nelle scuole dell'infanzia primarie e secondarie, oltre
che il
volet
di edilizia universitaria, che non è computato
in questi investimenti di cui vi parliamo. I risultati finora
raggiunti testimoniano anche che bisogna proseguire nel cammino
intrapreso, far sì che i luoghi dove si studia siano sempre più
perfettamente a norma, confortevoli ed accoglienti.
Venendo al riepilogo degli investimenti, per quanto riguarda la
scuola di base, infanzia, primaria e secondaria di primo grado che
sono di proprietà degli enti locali...ma in questo caso abbiamo
voluto comunque assumerci la responsabilità di intervenire anche
sulle scuole di competenza comunale con dei piani straordinari e
con una pianificazione rivolta al raggiungimento dei seguenti
obiettivi: migliorare in un arco temporale di medio termine lo
standard di sicurezza di un numero significativo di edifici
scolastici, istituendo delle leggi di settore a valere sulla
finanza locale, che finanzino in via prioritaria interventi
finalizzati alla prevenzione degli incendi, all'adeguamento degli
impianti elettrici, all'adeguamento igienico-sanitario, messa in
sicurezza degli interventi strutturali e non strutturali, in via
secondaria interventi finalizzati al miglioramento
dell'accessibilità, alla riduzione di rischio sismico, alla
manutenzione straordinaria; sopperire alle situazioni in aumento
della popolazione scolastica e quindi di sopravvenuta insufficienza
di spazi per la didattica e/o per i servizi correlati come mense,
spogliatoi, servizi igienici, aule, mediante il finanziamento di
modesti ampliamenti degli edifici scolastici (uno su tutti,
invitiamo ad andare a visitare la scuola dell'infanzia di Perloz).
Dico "invito", perché sia da un punto di vista della struttura che
dell'architettura tipica e degli spazi ricavati è un esempio di
come nelle scuole valdostane, e in questo caso nella scuola
primaria, ci siano degli standard di qualità; massimizzare anche
l'intervento pubblico, favorendo la compartecipazione finanziaria
degli enti locali alla realizzazione degli interventi.
Sulla base di queste linee di indirizzo sono stati approvati,
fra il 2007 e il 2010, ai sensi delle leggi regionali n. 15/2007,
n. 32/2007, n. 47/2009 ben sette piani comprendenti
complessivamente 99 interventi per un totale di finanziamenti
concessi pari a 13.000.000 circa che, sommati alle quote di
compartecipazione a carico degli enti locali, fanno salire gli
investimenti a 14.000.000. Gli enti locali che hanno beneficiato
dei finanziamenti sono 46, mentre gli edifici scolastici
interessati sono 73 su un totale di 148, quindi siamo alla metà
degli edifici scolastici in questi anni. Su 99 interventi, come
stato di avanzamento degli interventi compresi nei piani e come
documentato dalle relazioni presentate, crediamo che sia
soddisfacente, perché su 99 interventi finanziati, di cui 27 nel
2010, 50 sono conclusi, pari alla metà del totale; quindi,
considerando anche che alcuni sono stati finanziati nel 2010,
crediamo che sia soddisfacente. Sottolineiamo anche che, sommando i
suddetti finanziamenti con quelli erogati tramite il Fondo per
speciali programmi di investimento nel periodo 2003-2010, le
risorse complessivamente stanziate per l'edilizia scolastica di
base sono pari a 69.000.000 di euro. Il FOSPI è un piano di
interventi regionali, è trasversale...
(interruzione di un Consigliere, fuori microfono)
...ho detto nella premessa che questi sono finanziamenti anche
attraverso gli enti locali. La nostra opera è stata quella di
sensibilizzare anche gli enti locali, perché nella finanza locale
gli indirizzi sono concordati con il Governo, e il fatto di aver
sensibilizzato e di essere riusciti soprattutto in quest'ultima
fase ad inserire le scuole anche nel piano di interventi FOSPI
somma gli investimenti a quanto detto.
Passando all'edilizia scolastica superiore di diretta competenza
regionale, va detto che l'attività pianificatoria messa in atto nel
periodo considerato dall'Assessorato dell'istruzione e cultura e
dall'Assessorato delle opere pubbliche, coordinati dalla
Presidenza, è stata orientata al raggiungimento dei seguenti
obiettivi: migliorare le condizioni di sicurezza delle strutture
scolastiche, approvando dei piani annuali di adeguamento e
manutenzione straordinaria concordati fra le strutture competenti
dell'Amministrazione; realizzare strutture polmone che possano
ospitare studenti delle scuole che necessitano di interventi
organici di adeguamento e ristrutturazione, e che per questo devono
essere delocalizzate durante la fase di esecuzione dei lavori (a
questo fine è stata realizzata la scuola di via Chavanne,
completata nel 2009 - vi ricordo che quella è una scuola che è
stata realizzata a seguito di un problema dell'ex sede dell'ISIP,
che ora ospita l'Istituto tecnico professionale Corrado Gex - e,
con il medesimo scopo, verrà realizzata nei prossimi anni la nuova
struttura scolastica in Regione Tzamberlet - è stata approvata
nella scorsa seduta di Giunta regionale la parte esecutiva - che
sarà destinata inizialmente ad ospitare le classi dell'istituzione
scolastica dell'Istituto magistrale Maria Adelaide); definire un
piano pluriennale di interventi di edilizia scolastica - legge
regionale n. 21/2010 - che troverà progressiva copertura
finanziaria anche nel 2011, dal 2011 al 2016; avviare interventi di
ristrutturazione delle scuole esistenti,
volet
molto
importante (sono in fase di appalto i lavori di adeguamento
complessivo della sede di via Federico Chabod ed in fase avanzata
di attuazione i lavori di sistemazione delle sedi via Artari di
Verrès che sarà destinata al Liceo Binel-Viglino, sia qui che giù).
Le risorse complessivamente mobilitate nel periodo 2007-2010 per
l'edilizia scolastica superiore ammontano a circa 31.000.000 di
euro; la percentuale di interventi completati rispetto al totale di
quelli approvati è al 46 percento in questo caso. Riepilogando,
abbiamo - tra interventi di questi piani sommati agli interventi
FOSPI - in questi anni un investimento di circa 100.000.000 di
euro.
In conclusione, vorrei dare alcune indicazioni programmatiche
per il futuro. Come Amministrazione crediamo sia importante
attivare nel settore dell'edilizia scolastica una pianificazione
strategica che si articoli nelle seguenti fasi: attuazione di uno
stretto raccordo fra programmazione scolastica e pianificazione
della logistica; analisi del fabbisogno complessivo del sistema
scolastico regionale comprendente sia le scuole di base che le
scuole superiori; per quanto attiene la realizzazione di nuove
strutture scolastiche, la ristrutturazione, l'adeguamento e la
messa in sicurezza di quelle esistenti, l'individuazione delle
priorità sul territorio e per livello di scuola; l'analisi del
fabbisogno finanziario del medio e lungo termine, e la definizione
degli indirizzi finalizzati al miglioramento continuo della qualità
del servizio scolastico dal punto di vista dell'edilizia. Per
raggiungere questi obiettivi sarà indispensabile utilizzare lo
strumento dell'anagrafe dell'edilizia scolastica che consente di
raccogliere tutte le informazioni necessarie alla pianificazione ed
alla programmazione di settore.
Sarà inoltre essenziale sviluppare ulteriormente le forme di
collaborazione e sinergia fra Regione ed enti locali come anche fra
le strutture regionali che, nell'ambito dei diversi assessorati, si
occupano di edilizia scolastica, al fine di ampliare il più
possibile il campo di osservazione ed ottimizzare i tempi della
decisione, razionalizzare l'utilizzo delle risorse, estendere
sempre più la prospettiva di intervento dal breve al medio e lungo
termine. Aggiungerei che questa pianificazione si inserisce anche
nella discussione intavolata per quanto riguarda le strutture
parascolastiche, palestre ed altri momenti d'intervento, che si
inseriscono nella pianificazione dell'edilizia scolastica nel suo
insieme, e che vanno nell'ottica di garantire ai nostri ragazzi e a
chi opera nel mondo della scuola una scuola valdostana di qualità,
non solo nei contenuti, ma che sia anche da un punto di vista delle
strutture all'altezza degli standard e, soprattutto, una scuola
sicura.
Presidente
- Dichiaro aperta la discussione generale.
La parola al Consigliere Donzel.
Donzel (PD)
- Egregio Presidente, cari colleghi, avevamo
sollecitato un intervento tempestivo sulle scuole superiori fin dal
2008 e fin dalla presentazione di questo piano abbiamo espresso un
indirizzo favorevole. È evidente che alla presentazione di un
percorso che è stato avviato, da parte nostra è importante anche
ricordare alcune delle cose che avevamo esposto in quella
situazione e che, come ha fatto l'Assessore che ha ribadito alcune
situazioni, è necessario che lo facciamo anche noi.
Condividiamo l'impostazione che è stata data all'intervento
sull'edilizia scolastica nei comuni, perché è di competenza
comunale quella delle scuole dell'infanzia, della scuola elementare
e media. In quella sede, già tre anni fa, dicemmo che molto era
stato fatto; ci fa piacere che non si interrompa questo percorso e
si continui ad intervenire in quella direzione. Sappiamo che il
ruolo della scuola, degli edifici scolastici...lo abbiamo visto in
questi anni anche attraverso delle petizioni popolari che tendevano
a difendere la scuola su alcuni territori, penso al caso di
Chevrot...ci dice molto sul fatto del significato che ha la
presenza di un istituto scolastico per la comunità che vive in quel
comune; da questo punto di vista abbiamo anche degli edifici di
pregio.
L'unica preoccupazione che abbiamo e che ribadiamo in questa
sede è che comprendiamo quanto sia difficile fare un piano, che ha
dei tempi lunghi, quando non c'è a livello nazionale chiarezza
sull'evoluzione delle riforme scolastiche, perché queste hanno
delle profonde ricadute sugli assetti dell'edilizia. Per anni
abbiamo tutelato l'esistenza fisica delle scuole, e soprattutto la
qualità dell'insegnamento e le pari opportunità per i ragazzi,
tenendo un numero di alunni per classe contenuto. È chiaro che, se
spinte di tipo diverso continuano ad essere portate avanti a
livello nazionale, diventa difficile gestire questa partita sul
nostro territorio, perché al di là della nostra specificità, poi
abbiamo visto che bisogna fare i conti con la spesa, e questo è un
problema che rimane.
La criticità maggiore veniva, come avevamo detto già allora,
dalla scuola secondaria di secondo grado di competenza
dell'Amministrazione regionale, dove infatti vengono fatti gli
interventi maggiori, e qui finalmente si sblocca la situazione
della costruzione di un nuovo edificio scolastico che è quello di
Regione Tzamberlet. Finalmente si è risolta in modo parziale, ma
almeno è parzialmente risolta la questione drammatica del maneggio,
che sembrava rendere impossibile la collocazione della scuola;
scuola collocata vicino ad un edificio che consente l'attività
sportiva, perché - altro punto dolente che è emerso in questi anni
- è la questione che hanno sollevato direttamente gli insegnanti di
educazione fisica, delle palestre come luoghi di didattica
dell'educazione fisica, ovvero una palestra attrezzata per
l'attività fisica dei ragazzi. Anche su questo terreno le distanze
da colmare sono importanti e il fatto che questo piano lavori vada
avanti vuol dire che forse prima o poi anche questi problemi
troveranno una risposta.
Infine vorrei ricordare che alcune delle questioni che hanno
reso urgente questo piano devono essere rilevate rispetto al fatto
che l'IPR si è dimostrato inagibile...anche qui, una sollecitazione
rispetto agli edifici che andiamo a costruire: che siano edifici
che non ci mettano nella condizione di scoprire che sono privi
delle caratteristiche tecniche di sicurezza! In quel caso,
evidentemente, adesso c'è un intervento che è volto a mettere in
sicurezza quell'edificio. Piccoli segnali di vetustà delle
strutture sono poi arrivati dagli edifici in via Piave e da quelli
di Regina Maria Adelaide, che significativamente vogliono ricordare
che gli interventi che stiamo mettendo in campo non saranno
risolutivi, ma saranno interventi importanti per superare questa
fase che stiamo vivendo.
Dal nostro punto di vista, quindi, c'è un consenso rispetto a
questo percorso, ma vogliamo rimarcare che le criticità da
affrontare sono molte, perché i ritardi nel tempo sono stati
troppi. La preoccupazione - se posso esprimermi - in questo ambito
è stata che, a fronte di una mancata chiarezza nella riforma della
scuola secondaria di secondo grado a livello nazionale, che ha reso
difficile - lo riconosco - espletare quell'autonomia che abbiamo
nell'istruzione professionale, una certa incertezza in questo
terreno c'è, c'è ancora, e fa sì che gli interventi...non se ne
abbia a male, Presidente, so che si lavora, c'è una commissione e
magari in replica lo spiegherà l'Assessore, non è che non si
lavori, però fra le incertezze nazionali ed il fatto che non
abbiamo portato a compimento una puntuale ristrutturazione
dell'istruzione professionale in Valle d'Aosta, qualche
preoccupazione c'è rispetto ai costi che hanno le aule di
laboratorio, gli impianti che dobbiamo usare, perché rischiamo,
anche lì, in un momento dove dovremmo stare attenti alla spesa, di
fare degli investimenti che non ci danno garanzie! Capisco che è
molto più facile realizzare un liceo in cui, al di là delle aule,
ci siano i laboratori, eccetera, ma sicuramente l'istruzione
professionale richiede delle aule che per ragioni di sicurezza
hanno dei costi particolari, e quel tipo di utenza è un'utenza che
a nostro avviso - lo abbiamo sempre detto - non va dimenticata, va
mantenuto nel percorso di istruzione quanto più possibile e solo in
via di emergenza si deve ricorrere alla forma della formazione
professionale. In questo senso guardiamo con favore allo sviluppo
di questo piano; lo sollecitiamo, chiediamo la massima attenzione
possibile, rimarcando queste che rimangono comunque delle criticità
molto forti.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Qualche considerazione del gruppo ALPE in merito. A nostro
avviso è positivo affrontare questo dossier in Consiglio, facendo
lo stato di attuazione dei piani di edilizia scolastica. Non
parliamo quindi di previsione, se n'è parlato nel 2007, quando si è
messa in campo la volontà di fare lo stato dell'arte, le esigenze e
il rimodulare le necessità sul territorio, distinguendo i due
piani: quello di edilizia scolastica di base, che in parte è già
messo in campo dai vari Comuni tramite le leggi di finanza locale,
quindi tramite FOSPI e, l'altro, di edilizia scolastica
superiore.
Registriamo positivamente la volontà di aver voluto fare regia e
strategia; il fatto di aver voluto creare una nuova struttura
organizzativa all'interno del suo Assessorato, a nostro avviso sta
dando i suoi frutti: quattro anni dopo possiamo dire che i frutti
ci sono nero su bianco, perché nel momento in cui si parla di stato
di attuazione e il 50 percento degli edifici, chi per ragioni
manutentive, chi per sicurezza, chi per ristrutturazione
totale...ha dato seguito, quindi possiamo solo registrare
positivamente questa scelta. Diciamo anche che sovente non sono
solo le risorse che il pubblico deve mettere in campo in quanto
risorse di disponibilità economica; in questo caso sono ingenti le
cifre, sono state già dette e non è a me, oggi, rimettere in campo
delle cifre. Ma a nostro avviso è importante il metodo di lavoro
che diventa sostanza quando la pianificazione è reale. Sappiamo che
sovente diversi attori concorrono agli stessi obiettivi, ma sovente
non c'è un punto di riferimento che concentri e che possa
rimodulare e riorganizzare.
Le azioni messe in campo, quindi, sono importanti e di livello,
hanno registrato le necessità...cosa dire in più? Dire che per il
futuro, se possibile, è importante fare come si è fatto per
l'edilizia scolastica di base, quindi mettere in campo la stessa
cosa per l'edilizia scolastica superiore, anticipare possibilmente
le esigenze, le integrazioni ed anticipare anche l'eventuale
rimodulazione del piano in essere, proprio per dare dei tempi
certi, per fare delle strutture che siano utilizzate al cento per
cento, perché anche il pubblico - in questo caso possiamo
registrarlo positivamente - può essere efficiente. Penso che il
fatto di aver messo in campo comunque un controllo delle azioni e
delle esigenze possiamo solo registrarlo positivamente, a questo
punto è positivo il fatto di fare il rendiconto, un resoconto di
quello che è stato fatto, ma soprattutto rimodulare quelle che sono
ancora le esigenze sul territorio valdostano.
Un inciso: successivamente parleremo del programma
triennale...gradiremmo - e abbiamo presentato un ordine del giorno
che va in quella direzione - che per il prossimo anno si parlasse
di stato di attuazione del piano triennale dei lavori pubblici,
come oggi si è parlato del piano di attuazione dell'edilizia
scolastica di base e, soprattutto, di quella secondaria.
Grazie.
Presidente
- Se non vi sono altri interventi, dichiaro
chiusa la discussione generale.
Il Consiglio
Premesso che:
- la Giunta regionale, con deliberazione n. 669 del 25 marzo
2011, ha approvato gli esiti del monitoraggio dello stato di
avanzamento al mese di dicembre 2010 degli interventi inclusi nei
piani regionali di edilizia scolastica, deliberandone la
presentazione al Consiglio regionale;
- sono state sottoposte all'attenzione del Consiglio
regionale le relazioni allegate alla deliberazione n. 669/2011,
relative allo Stato di attuazione dei Piani di edilizia scolastica
di base e allo Stato di attuazione dei Piani di edilizia scolastica
superiore, in merito:
a) alle risorse finanziarie stanziate nell'ultimo quinquennio
dalla Regione per l'edilizia scolastica di base - concernente gli
edifici scolastici sedi di scuole dell'infanzia, primarie e
secondarie di primo grado, di proprietà degli enti locali - e per
l'edilizia scolastica superiore - concernente gli edifici
scolastici sedi di scuole superiori, di proprietà della Regione o
in uso alla stessa;
b) allo stato di attuazione dei vari piani di edilizia
scolastica approvati e finanziati dalla Regione, su proposta
dell'Assessorato dell'istruzione e cultura, ovvero su proposta
congiunta dell'Assessorato dell'istruzione e cultura e
dell'Assessorato delle opere pubbliche, edilizia residenziale e
difesa del suolo;
Prende atto
della relazione sullo stato di avanzamento degli interventi
compresi nei piani regionali di edilizia scolastica per gli anni
2007, 2008, 2009 e 2010.
Allegato
(omissis)
