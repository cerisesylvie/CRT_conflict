Classificazione
INDUSTRIA



Oggetto del Consiglio n. 1882 del 19 aprile 2006 - Resoconto
OGGETTO N. 1882/XII - Ritardi nell'avvio dello sportello unico
per le attività produttive. (Interrogazione)
Interrogazione
Premesso:
- che è quanto mai diffusa l'esigenza di semplificare e - ove
possibile - di abolire quell'enorme burocrazia che oggi invischia
tutte le attività imprenditoriali;
- che lo "sportello unico per le attività produttive",
istituito con la Legge regionale 9 aprile 2003, n. 11, si prefigge
il compito di alleggerire la mole delle procedure
amministrative;
- che, a distanza di tre anni dall'approvazione della legge
succitata, si attende ancora il completo avvio di tale
sportello;
ciò premesso, i sottoscritti Consiglieri regionali
Interrogano
l'Assessore delegato per sapere:
1) per quali ragioni l'avvio dello "sportello unico per le
attività produttive" subisce continui ritardi;
2) quando saranno "a regime" (e quindi concretamente
disponibili per l'utenza) i tre poli logistici previsti e dove
saranno ubicati i rispettivi uffici;
3) quali sono le risorse finanziarie e umane complessivamente
impegnate e chi se ne farà carico;
4) se ritiene che tale strutturazione sia rispondente alle
esigenze degli imprenditori, sia in termini di accessibilità sia in
termini di accelerazione delle procedure burocratiche.
F.to: Tibaldi - Lattanzi - Frassy
Presidente - La parola all'Assessore alle attività produttive e
politiche del lavoro, La Torre.
La Torre (FA) - Ho letto con attenzione l'interrogazione in
oggetto e ho cercato di comprendere attraverso le loro domande
quale potesse essere la situazione dello sportello unico.
Innanzitutto ho capito che lo sportello unico può sembrare in
ritardo, in realtà sta seguendo un suo iter molto complesso che lo
sta portando a realizzarsi attraverso delle fasi. Cosa bisogna
subito dire? Lo sportello unico, siccome si pone il fatto di
semplificare alle imprese tutte le procedure, deve mirare a questo
obiettivo, perché, se non va a dare queste risposte, corriamo il
rischio di andare a creare un ulteriore passaggio burocratico che
va al contrario a rendere più complessa la procedura. Bisogna dire
che il ritardo deriva dalla parcellizzazione della Valle d'Aosta,
perché lo sportello unico, che deve essere articolato sulla base di
un organismo di coordinamento di tre strutture uniche di sportello
e di 73 uffici, per sua immediata lettura è complesso, anche perché
si va a stravolgere il rapporto così come gestito fino ad oggi.
Oggi il rapporto viene gestito fra il cittadino e
l'Amministrazione, in questo caso nell'applicazione dello sportello
unico il rapporto è all'interno dell'Amministrazione fra
amministrazioni.
Quali sono i problemi che devono essere affrontati e risolti?
Innanzitutto il coordinamento su cui il lavoro è stato fatto, poi
andremo a vedere attraverso che tappe e con quali risposte; poi i
passaggi mirati alla semplificazione, perché tale coordinamento
deve produrre questo risultato, quindi anche un protocollo per
definire le semplificazioni e come conseguirle; poi quello che lei
sottolinea nella prima domanda dell'interrogazione, cioè i tempi. È
chiaro che qui si entra in una valutazione di tipo strutturale,
perché un'organizzazione di questa ampiezza richiede una
strutturazione che fa riferimento a tecnologie telematiche molto
complesse, perché inesistenti oggi, ma che sono in corso di
organizzazione. Non ultimo, per fare riferimento a questo quadro
generale che le ho prospettato, il discorso delle risorse, che ha
un valore significativo. Per quel che riguarda le risorse per
l'impegno tecnologico e telematico, le posso dire che nel 2005
l'ultimo incarico dato all'"INVA" prevede l'organizzazione del
rapporto tecnologico per il 2006; quindi questo per dirle che i
ritardi non sono voluti, ma sono legati alla complessità della
questione.
Per quanto riguarda la risposta alla seconda domanda, facciamo
il punto. Ad oggi sono state approvate le convenzioni fra Comuni e
Comunità montane. Le Comunità montane poi hanno approvato la
successiva convenzione fra Comunità montane. Il 18 settembre 2005 è
partito il primo sportello sperimentale ad Aosta e sono partite
anche le prime procedure relative a 10 tipologie e a questo
riguardo parlavo prima di dove andiamo ad intervenire nella
semplificazione, perché non si può partire su tutto, ma sono state
individuate le prime procedure su 10 tipologie di procedimento.
Dopodiché il servizio della bassa Valle è stato formalmente
costituito l'8 febbraio 2006, anche su questo le cose sono in corso
d'opera. Il servizio dell'alta Valle è stato costituito il 10
febbraio 2006. È stato già attivato il sito, che è uno dei primi
passaggi fondamentali per poter accedere al discorso dello
sportello. È evidente che tutte le tecnologie che sono state
impiantate sono in corso di sperimentazione, quindi sono ancora in
corso di valutazione e di migliorie, perché questo è lo stato dei
fatti, quindi anche qui andare a fare una previsione non vuol dire
non voler dare una risposta, ma solo diventa un iter che si sta
compiendo e che viene aggiornato mano a mano che si entra in
sintonia attraverso i 73 Comuni, le 8 Comunità montane e i 3
sportelli unici che sono stati appena costituiti. Per semplificare
queste procedure sono stati individuati 20 Comuni dei 73, in cui
introdurre per primi i procedimenti, quindi la prima fase, che
dovrebbe attuarsi in tempi brevi, prevederà la possibilità di
rapportarsi fra 20 Comuni. Cos'è previsto come tempistica per
questa prima fase parzialmente di risposta? Dovrebbe essere
operativa già da giugno di quest'anno questa fase di
sperimentazione fra i 20 Comuni, ma è chiaro che il programma di
lavoro per il 2006 sarà molto intenso, perché il fatto di poter
raggiungere 20 Comuni e di poter attivare i tre sportelli non è
l'obiettivo che è stato dato, perché la rete funziona se funziona
il suo complesso; non ha molto senso che ci sia un Comune che possa
rispondere attraverso uno sportello unico e altri Comuni che non
siano in grado di farlo.
In risposta alla terza domanda, in questo momento a bilancio
abbiamo un impegno di circa 130 mila euro, ai quali sono da
aggiungere ulteriori risorse pari a 650 mila euro...
Tibaldi -
(fuori microfono)
... dove saranno ubicati i
rispettivi uffici?
La Torre (FA) - ... sì, mi scusi, non avevo visto. Aosta è uno
che è già attivato... allora... guardi, glielo cerco e glielo dico,
poi comunque le do gli appunti. Glielo trovo, non è un
problema.
Eravamo arrivati alla terza domanda, come le dicevo, ci sono in
questo momento a bilancio circa 130 mila euro, ai quali bisogna
aggiungere ulteriori risorse per circa 650 mila euro per il
triennio, che saranno individuate nell'ambito dell'"APQ" di cui è
in corso il perfezionamento. Cosa vuol dire questo? Che i costi
sono significativi, tant'è vero che la previsione che facciamo è
che occorreranno almeno altri 500mila euro per poter portare a
regime questo tipo di organizzazione, quindi lei capisce che nella
sua complessità l'aspetto tecnologico e quindi le risorse diventano
uno degli elementi fondamentali per poter accelerare e avere una
risposta in tempi brevi, però l'"INVA" sta già procedendo sul
programma del 2006 dell'informatizzazione.
Per quel che riguarda la quarta domanda, onestamente credo che
oggi non risponda ancora alle necessità degli imprenditori, ma non
ne risponde, perché non ha la sua funzionalità ancora perché in una
fase sperimentale... ancora perché stiamo percorrendo un processo
che, proprio per la sua complessità, prevede un totale cambiamento
di mentalità, che ribalta completamente il rapporto che non è più
fra i cittadini delle amministrazioni, ma è all'interno delle
amministrazioni e sappiamo che le amministrazioni sono piuttosto in
difficoltà nel momento in cui devono cambiare abitudini
stratificate e comportamentali. È evidente che gli imprenditori e
la nostra economia hanno necessità di avere un'organizzazione che
permetta di avere risposte concrete in tempi brevi. Per questo
motivo la ringrazio dell'interrogazione che mi ha permesso di fare
il punto su questa problematica molto complessa e su cui adesso ho
già attivato gli uffici, per poter riaccelerare se fosse
necessario, sebbene abbia verificato che gli ultimi atti sono
dell'8 e del 12 febbraio, dunque recentissimi, anche se onestamente
non saranno i tempi brevi che ci possiamo aspettare perché bisogna
essere sinceri. Ho visto che i 20 Comuni e gli uffici potranno
essere operativi sempre in termini sperimentali entro quest'anno,
ma avere tutta la rete del coordinamento, delle 8 Comunità, dei 3
uffici delocalizzati dei 73 Comuni che funzionino... onestamente
non mi sento "allo stato dell'arte" di dirle che saranno tempi
brevissimi. Cercheremo di accelerarli.
Presidente - La parola al Consigliere Tibaldi.
Tibaldi (CdL) - Assessore, non ci vorremmo rassegnare sui tempi,
anche perché se guardo un articolo che venne pubblicato 3 anni fa,
dove "campeggia" una bella foto dell'allora Consigliere Praduroux,
Presidente della IV Commissione, che annunciava che lo sportello
unico delle imprese riduceva in tempi brevi la burocrazia e la
farraginosità delle procedure che gravano sugli imprenditori, a
distanza di 3 anni mi sembra che il percorso che è stato effettuato
è veramente poco. Questo articolo cadde come pubblicazione in
occasione della campagna elettorale delle regionali del 2003,
quindi serviva ad alimentare speranze in tutti quegli imprenditori
che attendevano e attendono ancora oggi la semplificazione
burocratica a livello regionale e comunale, quindi amministrativa
dal nostro punto di vista. Il percorso si è rivelato più tortuoso
di quello che era stato previsto e noi siamo contenti che lei,
Assessore, possa "calarsi nei panni" dell'Assessore e vedere dal
suo punto di vista le esigenze di emergenze che anche lei
manifestava quando era seduto al banco di Consigliere o quando
rappresentava i giovani imprenditori in seno alla Confindustria
Valdostana, quindi batteva i pugni sul tavolo chiedendo
semplificazione burocratica. Oggi questa semplificazione dipende
anche e soprattutto da lei essendo al vertice del dicastero delle
attività produttive e cosa abbiamo appreso a distanza di tempo? È
partito uno sportello sperimentale, ce ne sono altri due in fase
embrionale, alta e bassa Valle, 20 Comuni potrebbero introdurre non
si sa se a breve i procedimenti; resta il fatto che purtroppo lo
sportello delle attività produttive si è invischiato nella
burocrazia, cioè è diventato vittima di quel sistema che dovrebbe
evitare o quanto meno dovrebbe ridurre... questa è la prima
riflessione che le facciamo, sulla quale dovrebbe fare gli
approfondimenti del caso e dare quella accelerazione alla
realizzazione di questo sportello che ancora manca. Venti Comuni su
settantatrè potrebbero introdurre queste procedure, ma siamo sicuri
che i Comuni le vogliono introdurre? Sappiamo che l'introduzione di
vie semplificate toglie quote di potere in capo ai Sindaci e agli
Assessori comunali, allora vorremmo capire se lei ha affrontato
questo problema, perché ridurre quote di potere ad un altro
organismo istituzionale non è semplice.
Vediamo che la sperimentazione sta diventando più lunga del
previsto: Aosta è ancora in fase sperimentale, la strutturazione
così come è stata disegnata è effettivamente confacente alle
esigenze degli imprenditori? Pongo il quesito: un impresario di
Cogne che ha bisogno di attivare una procedura di qualunque tipo,
che sia necessaria allo svolgimento della sua attività aziendale
dove deve recarsi se vuole presentare una domanda? Deve recarsi in
un altro Comune, deve recarsi presso una Comunità montana? Non si
rischia di rendere più tortuoso il percorso di semplificazione che
sarebbe negli obiettivi politici dell'Amministrazione? Mi è parso
di capire dalle sue risposte che non vi sia ancora certezza di
quello che si vuole intraprendere, eppure un gruppo di lavoro è
stato costituito sin dal 2003 ed è un gruppo di lavoro che vede
lei, Assessore, insieme all'Assessore Marguerettaz come
coordinatore di questo progetto. È un gruppo di lavoro che immagino
si riunisca periodicamente, non so se sia già estinto e stia
procedendo in questa direzione; come peraltro anche "INVA" è stata
investita di tutta una serie di competenze che sono notevoli per
l'attivazione di tutte quelle procedure telematiche per la
diffusione e trasmissione di informazioni che per forza devono
avvenire fra gli enti per gli adempimenti necessari all'attivazione
di questi procedimenti amministrativi.
Concludendo, crediamo sia necessario che da parte della Giunta
vi sia un impulso di accelerazione a questo progetto; speriamo che
con tale interrogazione lei possa aprire un capitolo che mi è parso
di comprendere non avesse ancora approfondito e possa dare
quell'impulso che manca affinché l'imprenditorialità valdostana
possa alleggerirsi della burocrazia regionale e di quella degli
enti locali, ma sull'argomento torneremo.
