Classificazione
BENI CULTURALI


Resoconto integrale del dibattito dell'aula
Oggetto del Consiglio n. 2049 del 24 luglio 1996 - Resoconto
SEDUTA ANTIMERIDIANA DEL 24 LUGLIO 1996
OGGETTO N. 2049/X Fruizione da parte del pubblico del Parco del
Castello Passerin d'Entrèves a Châtillon. (Interpellanza)
Interpellanza Venuto a conoscenza che alcuni genitori di bambini
residenti a Châtillon hanno sottoscritto una petizione
all'Amministrazione comunale, nella quale si lamenta la mancanza di
aree verdi da destinare alle passeggiate ed allo svago degli
stessi;
Verificato che la deliberazione della Giunta regionale N. 10509
del 22 dicembre 1995 approvava una convenzione tra la Regione
Autonoma Valle d'Aosta e la Signora Claudia Passerin d'Entrèves,
relativa alla fruizione pubblica di parte del Parco del Castello
Passerin d'Entrèves, sito nel Comune di Châtillon;
Constatato che la convenzione è stata firmata l'11 giugno 1996 e
che il regolamento che disciplina l'accesso a terzi per la
fruizione del Parco dovrà essere approvato dalle parti entro 6 mesi
dalla firma della convenzione;
Ritenuto ingiustificabile il ritardo con il quale si è
provveduto alla sottoscrizione della convenzione (sei mesi dopo
l'approvazione della bozza da parte della Giunta regionale), anche
in considerazione della necessità di provvedere al più presto
all'apertura di tali spazi al pubblico;
Considerato che sulla suddetta area verde sono stati previsti
dei lavori di sistemazione che, alla data odierna non risultano
essere stati avviati;
Certi che l'apertura al pubblico di parte del Parco fornirebbe
una prima risposta concreta alle istanze avanzate dai
sottoscrittori della petizione;
il sottoscritto Consigliere regionale
Interpella
l'Assessore competente per conoscere:
1) quali sono i motivi che hanno ritardato la sottoscrizione
della convenzione tra la Regione Autonoma Valle d'Aosta e la sig.ra
Passerin d'Entrèves;
2) quali sono i tempi entro i quali si intende predisporre ed
approvare il regolamento di cui alla sopracitata convenzione, che
disciplina l'accesso al pubblico nel Parco oggetto della presente
interpellanza;
3) quali sono i tempi entro i quali si intendono iniziare ed
ultimare i lavori di sistemazione dell'area per consentire la
fruizione da parte del pubblico.
F.to: Linty
Presidente Ha chiesto la parola il Consigliere Linty.
Linty (LNPIAP) Innanzitutto approfitto di questa occasione per
chiarire una cosa, visto che sono stato tacciato di cavalcare la
protesta. Intanto chiedo se la funzione del politico è quella di
vendere angurie: ebbene, in tal caso, il politico va a vendere
angurie; ma se la funzione del politico è quella di raccogliere le
esigenze della popolazione e farsene promotore, diventa subito
quello che cavalca e stranamente cavalca solo sul parco di Passerin
d'Entrèves, cioè sull'argomento della direzione didattica,
Gervasone, lì nessuno cavalcava, si cavalca solo nel Parco,
evidentemente perché c'è il viale alberato e quindi l'equitazione è
più agevole...
Venendo all'interpellanza in oggetto, questa nasce da una
deliberazione della Giunta regionale, datata 22 dicembre 1995,
nella quale viene approvata una bozza di convenzione con la signora
Claudia Passerin d'Entrèves per la fruizione del Parco del Castello
di Châtillon.
La firma di questa convenzione viene fatta circa 6 mesi dopo, si
parla dell'11 giugno 1996, e ai sensi degli articoli della
convenzione lascia tempo alle parti ancora sei mesi per la stesura
del regolamento che dovrà poi essere quello che disciplina la
fruizione da parte del pubblico del Parco.
Quindi viene da chiedersi il perché di un ritardo di sei mesi
dall'approvazione da parte della Giunta regionale della bozza di
convenzione, premesso che quando la Giunta regionale approva una
bozza di convenzione, non è che l'altra parte sia all'oscuro o
abbia bisogno ancora di mesi per studiare i termini della
convenzione: suppongo che, una volta approvata la bozza, voglia già
dire che entrambe le parti sono d'accordo sui principi e sugli
articoli che la bozza contiene.
Poi, visto che per poter rendere fruibile il Parco da parte del
pubblico sono necessari dei lavori di manutenzione delle aree
verdi, si chiede anche il perché non siano iniziati anticipatamente
questi lavori poiché questa estate è passata; se, come tutto lascia
supporre, il regolamento verrà approvato nel mese di dicembre, e a
dicembre i lavori all'aperto non sono possibili, probabilmente
anche la prossima estate quest'area non sarà fruibile da parte del
pubblico perché ci sarà il cantiere della Regione che provvede alla
risistemazione dell'area. Si chiede quindi di sapere quando si
intende iniziare i lavori e se c'è la volontà da parte
dell'Amministrazione regionale di anticipare i tempi di tali lavori
per far sì che nella prossima primavera gli abitanti di Châtillon e
i turisti possano usufruire di questo bel Parco.
Si dà atto che, dalle ore 11,36, presiede il Vicepresidente
Marco Viérin.
Presidente Ha chiesto la parola l'Assessore all'agricoltura,
forestazione e risorse naturali, Vallet.
Vallet (UV) Anch'io faccio una brevissima premessa per dire che,
se è vero che il politico ha come compito quello di raccogliere le
esigenze e di farsene promotore, è anche vero che facendo questo
lavoro dovrebbe attenersi ai fatti e alle cose reali.
Dico questo perché non corrisponde molto al vero quanto ha
dichiarato il Consigliere Linty in un'intervista dove afferma che
(cito) "la Lega Nord Valle d'Aosta si è molto interessata a livello
di Consiglio regionale ed è venuta fuori una deliberazione della
Giunta che prevedeva l'approvazione di una convenzione... ",
eccetera, nel senso che - mi consenta - Consigliere Linty, ma
l'interesse per questo Parco e l'eventuale fruizione pubblica dello
stesso da parte dell'Amministrazione regionale - questo non è un
merito sicuramente mio, ma dei colleghi che mi hanno preceduto -
risale a tempi ben più remoti rispetto all'interessamento della
Lega e del Consigliere Linty a questo problema.
Fatta questa piccola premessa, risponderò puntualmente alle
domande che mi chiedono conto dei presunti ritardi.
É vero che la delibera che approva la convenzione è stata
approvata nel dicembre del '95, è vero che la convenzione è stata
sottoscritta l'11 giugno 1996, è altrettanto vero che la
convenzione prevede che ci siano sei mesi di tempo per la stesura
del regolamento per la fruizione del Parco, ma devo dire che non
abbiamo lasciato trascorrere questo tempo inutilmente nel senso che
il 2 luglio è stato firmato dalle parti il regolamento, che
puntualmente la Giunta ha approvato nell'ultima sua seduta. Quindi,
contemporaneamente al tempo necessario per la definizione del
regolamento, si è soprasseduto alla firma della convenzione che è
avvenuta in pratica contestualmente. Pertanto c'è la convenzione,
c'è il regolamento.
Il Consigliere mi chiede anche quali sono i tempi previsti.
L'Amministrazione si è interessata al Parco del Castello Passerin
d'Entrèves soprattutto in relazione alla dichiarazione di
monumentalità di 32 alberi che sono nel Parco, di conseguenza è
intervenuta - perché così prevede la legge sugli alberi monumentali
- agli interventi di risanamento di questi alberi. É intervenuta
anche per un minimo di riordino e di pulizia delle aree su cui
insistono questi alberi. I lavori da fare sono lavori minimali, nel
senso che restano da posare alcuni cartelli per indirizzare il
pubblico nelle zone percorribili e all'entrata del Parco alcuni
pannelli con evidenziati orari e divieti, nonché la posa di una
piccola struttura che servirà da riparo per i custodi.
Questi ultimi dettagli verranno definiti nel mese di agosto con
la Contessa Claudia Passerin d'Entrèves. E' ipotizzabile quindi che
entro la fine del mese di agosto di quest'anno, inizi di settembre,
possa essere aperta al pubblico una parte del Castello Gamba, per
un utilizzo - sia ben chiaro - che non può essere quello del parco
gioco bimbi. Si tratta infatti di un parco con valenze
naturalistiche e ambientali di tutto rilievo, la cui fruizione non
potrà andare al di là di una rispettosa passeggiata nei viali e nei
sentieri che saranno individuati e definiti all'interno del
Parco.
Si dà atto che, dalle ore 11,41, presiede il Vicepresidente
Aloisi.
Presidente Ha chiesto la parola il Consigliere Linty.
Linty (LNPIAP) Apprendo con gioia che il Regolamento per una
volta non utilizza tutti i giorni in suo possesso, ma - ripeto -
vorrei sapere quali inesattezze io ho scritto. Ho detto che c'è
stato un interessamento, non ho detto che tutti gli altri se ne
sono platealmente sbattuti per quarant'anni, allora se vogliamo
misurare le parole, sono disposto a farlo, ma quando si dice
"inesattezza" si intende una cosa sbagliata. Vorrei sapere, dal
momento che è stato letto quel passaggio, cosa c'è di sbagliato in
quel passaggio; se mi si dimostra che c'è scritta una cosa
sbagliata, allora io dico che è un'inesattezza.
Il punto invece è un altro: ogni volta che si solleva una
questione all'interno di una comunità tutti lo prendono come un
attacco personale; non mi riferisco all'Assessore, mi riferisco
alla mentalità persistente nei comuni della Valle d'Aosta. Ma quale
attacco personale! Si dà la possibilità di parlare serenamente dei
problemi, ci si chiariscono le idee su determinate questioni e
basta! Sappiamo che il regolamento è stato firmato, sappiamo che
probabilmente con il prossimo mese di settembre saranno fatti i
lavori che sono da fare, è giusto che la popolazione che ha fatto
determinate domande riceva determinate risposte!
Presidente É soddisfatto delle risposte, Consigliere Linty?
Linty (LNPIAP) Chiedo qual è l'articolo del regolamento che dice
che il Consigliere deve dichiarare se è soddisfatto o meno.
Presidente Glielo farò pervenire all'ufficio di Presidenza.
