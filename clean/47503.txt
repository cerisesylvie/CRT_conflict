Classificazione
CONSULTE COMMISSIONI E ORGANI COLLEGIALI
SPORT E TEMPO LIBERO



Oggetto del Consiglio n. 3772 del 20 giugno 2024 - Resoconto
OGGETTO N. 3772/XVI - Approvazione di mozione: "Istituzione
della Consulta regionale della mobilità ciclistica e
predisposizione del relativo regolamento di funzionamento".
Bertin (Presidente) -
Punto n. 57. Per l'illustrazione
della mozione, la parola al consigliere Restano.
Restano (GM) -
Parliamo nuovamente di cicloturismo, di
mobilità ciclistica in favore anche degli utenti locali e non solo
dei turisti. Allo scorso Consiglio abbiamo portato all'attenzione
del Governo regionale e dei colleghi Consiglieri un'interpellanza
che parlava della valorizzazione dei percorsi ciclabili alternativi
a fronte dell'aumento del traffico veicolare sulla strada statale,
quindi del pericolo crescente per i ciclisti che frequentano la
Valle d'Aosta. In tale occasione abbiamo seguito con attenzione la
risposta dell'Assessore al turismo e sport che era direttamente
interessato dall'interpellanza e abbiamo richiamato e ricordato,
all'attenzione dell'Aula, il percorso della FIAB Aosta à Vélo, che,
occupandosi direttamente della prevenzione degli incidenti
ciclistici, ha avuto delle interlocuzioni con gli Enti locali e con
l'Amministrazione in genere riguardo al movimento ciclistico.
In tale occasione sono state anche richiamate le esperienze che
vivono altre realtà fuori dalla Valle d'Aosta, soprattutto grosse
città e Province che per dimensioni sono più importanti della
nostra Regione e che hanno istituito la cosiddetta "Consulta della
mobilità ciclistica" che è un organo, ovviamente consultivo, che
può esprimere proposte ed essere utilizzato per esprimere pareri
relativamente a indirizzi, a progetti, quindi un organo che deve
collaborare con la Pubblica Amministrazione quando si avviano delle
riforme importanti che riguardano la mobilità, soprattutto quella
ciclistica.
In Valle d'Aosta questa Consulta non è ancora stata istituita,
la proposta della mozione è quella di istituire la Consulta
regionale della mobilità ciclistica in un tempo che viene indicato
in sessanta giorni, quindi di approvare la Consulta e il suo
regolamento di applicazione affinché possa affiancare
l'Amministrazione regionale nelle scelte più difficili, perché
abbiamo visto quanta discussione vi è stata relativamente alla
ciclabile di Aosta, quindi probabilmente con l'utilizzo della
Consulta si poteva raggiungere l'obiettivo attraverso altri
percorsi, magari meno traumatici.
Presidente -
La mozione è stata illustrata. La
discussione generale è aperta. Qualcuno vuole intervenire in
discussione generale? La parola all'assessore Bertschy.
Bertschy (AV-VdA Unie) -
Con la paura che il Presidente
del Consiglio chiudesse la discussione generale e che quindi non
potessimo proporre di emendare la mozione, siamo intervenuti prima
che ci togliesse la parola.
A nome anche del collega Grosjacques e del collega Sapinet,
intendiamo proporre un emendamento alla mozione, ritenendo che la
Consulta possa essere una fase di crescita di tutto il lavoro di
investimento e di promozione che sia noi, gli Enti locali e in
particolare il Comune di Aosta si sta facendo per promuovere la
mobilità ciclistica, in generale per promuovere la riduzione
dell'utilizzo dell'auto per quello che ci riguarda in termini di
trasporti nella domanda di mobilità individuale, quanto meno nei
percorsi brevi.
Quello che intendiamo proporre è un doppio emendamento nelle
premesse, togliendo nel "Riscontrato", dopo "Riscontrato", la parte
che descrive la reazione della popolazione, aggiungendo una
premessa, in fondo chiedendo di aggiungere la premessa: "Valutata
l'opportunità di favorire, attraverso l'istituzione di un organismo
consultivo, le strategie e i piani che guidano le azioni e le
misure necessarie alla riduzione della domanda di mobilità
individuale con auto privata", modificando anche l'impegno in
questi termini: "Il Consiglio regionale impegna gli Assessori
competenti a predisporre entro 120 giorni una norma che permetta
l'istituzione della Consulta regionale della mobilità ciclistica".
Parliamo di norma perché riteniamo che si debba avere comunque un
inquadramento normativo di un organo di questo livello, così da
dargli intanto piena dignità e permettere di renderlo strutturale
nel tempo e non di configurarlo come un gruppo di lavoro che può
poi essere eliminato o modificato a seconda delle situazioni.
Riteniamo che la Consulta abbia una sua importanza, abbiamo
individuato, però intendiamo approfondirlo, che potrebbe essere
inserito nella legge 16, quella della mobilità sostenibile, ci
impegniamo a studiare la norma per capire appunto se può essere
questa la sua collocazione giusta e direi che c'è il tempo
necessario per fare quest'approfondimento. Se è disponibile quindi
a emendarla in questi termini, noi lo proponiamo e sosterremo la
mozione, altrimenti ovviamente ci sarà l'astensione.
Presidente -
Ha chiesto la parola il consigliere Restano,
ne ha facoltà.
Restano (GM) -
Grazie Assessore. Direi che in maniera
molto pragmatica si possa accettare con entusiasmo quanto da lei
proposto, perché l'obiettivo è quello di dare una risposta agli
utenti della strada e credo che la Consulta dia piena dignità
all'attività fatta dalle associazioni di sport e dalle associazioni
del cicloturismo in questi anni e possa fornire le risposte che
loro ricercano.
Presidente -
Ci sono altri interventi? Se non ci sono
altri interventi, metto in votazione la mozione così come emendata,
l'emendamento è stato illustrato dall'assessore Bertschy. La
votazione è aperta. La votazione è chiusa.
Presenti, votanti e favorevoli: 34
La mozione è approvata all'unanimità.
