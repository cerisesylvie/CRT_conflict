Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3457 del 21 maggio 1992 - Resoconto
OGGETTO N. 3457/IX Reiezione della proposta di legge:
"Disciplina dell'attività di estrazione e lavorazione del marmo e
delle pietre affini per uso ornamentale".
Presidente
La parola al relatore Milanesio.
Milanesio (PSI)
Si tratta qui di una materia sulla
quale si può certamente opinare, però la proposta di legge del
Consigliere Riccarand ci è sembrata un po' riduttiva, direi un po'
sanculotta. Tende, infatti, ad eliminare il problema senza volerlo
affrontare, per cui la risposta data nella relazione è altrettanto
breve, perché richiede approfondimenti successivi.
Penso di poter sintetizzare la relazione con queste poche
parole: la proposta di legge del Consigliere Riccarand tende ad
assimilare il marmo e le pietre affini ad uso ornamentale a tutti
gli altri materiali di cava.
Ciò contrasta con il buon senso e con quanto la Giunta regionale
sta predisponendo come normativa per il settore del marmo e delle
pietre ornamentali, in analogia a quanto già disposto da numerose
altre Regioni d'Italia.
Si esprime pertanto parere negativo alla proposta di legge in
oggetto.
Presidente
La parola al Consigliere Riccarand.
Riccarand (VA)
Questa proposta di legge è stata
presentata, come tutti i consiglieri potranno vedere
dall'intestazione, il 4 giugno 1990. Sono, quindi, due anni che
questa proposta di legge giace: passa in Commissione e viene in
Consiglio e torna in Commissione ed è una proposta di legge che non
fa niente altro che applicare una disciplina di autorizzazione
anche per le cave di marmo e per le pietre affini, così come
avviene per tutte le altre cave, siano esse inerti, siano esse cave
di pietrame. Esiste una legge regionale che disciplina il sistema
con cui si autorizzano queste attività ed è la legge regionale n.
67 del 1989.
Quando la legge 67 del 1989 venne esaminata in Commissione e
venne portata in Consiglio, nel testo che arrivò in Assemblea era
compresa anche l'autorizzazione per le cave di marmo; all'ultimo
momento, in sede di Consiglio, quella parte venne stralciata perché
la Giunta disse che intendeva presentare un apposito provvedimento
per le cave di marmo, una disciplina particolare di autorizzazione
nell'arco di pochi mesi. Passarono poi diversi mesi, passò più di
un anno e questo disegno di legge della Giunta per disciplinare
l'attività delle cave di marmo non venne presentato. A questo punto
presentammo la nostra proposta di legge, che estendeva
semplicemente una normativa generale anche alle cave di marmo.
Successivamente la Giunta prese tempo dicendo che le Commissioni
dovevano aspettare per esaminare la proposta di legge verde
alternativa perché la Giunta avrebbe presentato un proprio disegno
di legge, cosa che avvenne soltanto un anno e mezzo circa dopo, con
la presentazione della nostra proposta di legge ed esattamente il 4
settembre 1991.
Venne presentato un disegno di legge della Giunta che riguardava
sì il sistema autorizzativo per le cave di marmo, ma che
introduceva anche altre modifiche alla normativa generale sulle
cave.
Al momento di andare all'esame della Commissione, questo disegno
di legge venne improvvisamente ritirato dalla Giunta che disse che
avrebbe presentato un ulteriore disegno di legge.
Questo venne presentato, con il numero 362, il 13 novembre 1991,
venne assegnato alle Commissioni competenti, in particolare alla IV
Commissione che si riunì, ma non poté discutere perché
l'Associazione dei Cavatori del Marmo chiedeva di essere
sentita.
I lavori della Commissione furono rinviati e fu convocata
l'Associazione dei Cavatori del Marmo, ma nessuno si presentò;
seguì un nuovo rinvio della discussione su richiesta della
maggioranza della Commissione.
Si è così arrivati alla vigilia delle elezioni del mese di
aprile, elezioni politiche, e in base ad un accordo, pervenuto in
base allo scambio di voti, fra l'Associazione dei cavatori e la
lista Dolchi e Fosson, questo disegno di legge n. 362 del 13
novembre 91, viene ritirato e noi ci troviamo oggi, dopo tre anni
che esiste una legge generale sulle cave, senza una normativa per
le cave di marmo e con un disegno di legge della Giunta regionale
inesistente.
Ora qui si ripete che per le cave di marmo ci vuole una
normativa specifica. In quasi tutte le altre regioni non esiste una
legge specifica per le cave di marmo: la legge sulle modalità con
cui si danno le autorizzazioni è uguale per le cave di marmo, così
come per le cave di pietrame e per le cave di inerti.
La differenza è evidentemente la valutazione che la Commissione
tecnica, che esamina le richieste di autorizzazione, e la Giunta,
che autorizza l'apertura e l'esercizio delle cave, deve fare, ma
non ha nessun senso che il sistema autorizzativo sia
diversificato.
Tant'è vero che nei due disegni di legge che ha presentato la
Giunta, cosa si faceva rispetto alle cave di marmo? Non si faceva
niente altro che applicare la disciplina generale. Infatti,
nell'articolo 7 del disegno di legge ritirato in clima
pre-elettorale, c'era scritto che si applicavano anche per le cave
di marmo e le pietre affini le disposizioni di cui alla legge
67/89, e questo l'aveva scritto la Giunta, non io.
E questo è esattamente il contenuto del disegno di legge che io
ho presentato, fin dal 4 giugno del 1990.
Ci troviamo quindi di fronte ad una situazione assurda. Sono tre
anni che, dopo grandi ritardi, la Regione ha provveduto ad
applicare una sua competenza primaria in materia di disciplina
nell'attività di cave ed ha lasciato fuori un settore importante
per la pressione di una lobby di cavatori. Lobby così potente che,
dopo tre anni, riesce ancora ad andare avanti senza che ci sia una
disciplina, per cui le cave di marmo si aprono senza un controllo
della Regione, vengono coltivate senza un controllo della Regione e
non c'è alcun controllo sull'operato della Regione.
Questa è una situazione inaccettabile! Io chiedo che il
Consiglio si esprima su questo disegno di legge; in Commissione la
maggioranza ha votato contro, ma io mi chiedo quando arriverà mai
il disegno di legge della Giunta regionale, quando mai la
maggioranza di questo Consiglio voterà una disciplina sull'attività
delle cave di marmo. Voglio vedere quando lo farete, perché,
ripeto, sono passati tre anni da quando è passata la disciplina
generale, quindi non c'è stata questa volontà.
Noi da una parte abbiamo delle leggi di finanziamento dei
cavatori del marmo come può anche essere giusto, abbiamo dato loro
centinaia di milioni di contributi, però d'altra parte abbiamo
anche il diritto di pretendere che ci sia un sistema autorizzativo
funzionante e regolare, cosa che non avviene.
Io insisto quindi perché si metta a votazione e che
possibilmente il Consiglio approvi questa disciplina che non fa
niente altro che ricondurre ad un carattere di sistema generale di
autorizzazione anche queste cave. Non si capisce, infatti, per
quale motivo debbano rimanere escluse da una formale autorizzazione
da parte della Giunta regionale.
Presidente
La parola al Vicepresidente Bich.
Bich (GM)
Io ero presente alla riunione della IV
Commissione dove la settimana scorsa ha avuto luogo l'audizione
dell'Associazione cavatori pietre ornamentali e affini, e devo dire
che nessuna novità, nessun elemento nuovo è stato apportato alle
considerazioni che ha fatto il Consigliere Riccarand, per cui si
debba mantenere questa assenza di normativa da parte della Regione,
tanto più che la Regione interverrebbe per esercitare attraverso
una sua normativa le condizioni di vigilanza e di regolamentazione
per le cave di marmo. Cosa che ormai si rende più che necessaria,
dal momento che in questa materia si deve ricorrere agli organi
centrali dello Stato in sede ministeriale per poter avere le
autorizzazioni, per poter esercitare questa attività.
Mi sembra, quindi, che la richiesta fatta dal Consigliere
Riccarand sia una richiesta più che legittima. Non mi meraviglia
che a fare la richiesta di sospensiva si esprima il meglio del
lobbismo nostrano.
Sono stato raggiunto da rappresentanti di questa Associazione
che chiedevano come mai eccetera eccetera, in via bonaria, non si
potesse mantenere una condizione di assenza di normativa in questo
settore perché tutto sommato il controllo c'era lo stesso,
esercitato dal Ministero attraverso i suoi canali tradizionali. In
sostanza si vuole mantenere un situazione che di fatto è abbastanza
incontrollata ed incontrollabile. Quindi mi sembra che i tempi
siano più che maturi per il passaggio ad una normativa, quanto meno
per un invito alla Giunta a presentare in modo definitivo e
completo un disegno di legge.
Anche perché, come dice Riccarand, in effetti questa è una
contraddizione dell'esecutivo nel settore, che dovrebbe essere
superata dalla presentazione di un disegno di legge definitivo.
Io voterò, quindi, a favore della proposta di legge del
Consigliere Riccarand.
Presidente
Parola all'Assessore ai Lavori Pubblici,
Martin.
Martin (ADP)
Non è intenzione della Giunta non
applicare la normativa in questo settore, tant'è vero che una
proposta era già stata avanzata.
È vero che è stata ritirata anche su richiesta della Commissione
che ha provveduto a sentire i rappresentanti dei cavatori. I miei
uffici hanno già preso di nuovo contatti con questa associazione
per verificare quali sono le proposte che si vogliono apportare a
questo disegno di legge. Io penso che, quanto prima, saremo in
grado di riportare in Commissione un testo che tenga in
considerazione le esigenze di tutta la categoria, ma anche della
Regione, nel normare questa materia.
Penso che, e l'avevamo messo nella proposta di legge, non si
tratti soltanto di autorizzare o meno queste cave, ma si tratti di
fare una proposta più concreta, più valida, più vasta che tenga
conto delle competenze legate a questa materia: competenze relative
all'ambiente, all'industria per quanto riguarda la ricerca, la
sperimentazione, i contributi per le attrezzature.
È un settore economico della nostra Regione che va salvaguardato
con le dovute regole. Nessuno vuole "cavare" in maniera selvaggia.
Si vuole certamente regolamentare questo settore per cui una nuova
proposta di legge verrà portata quanto prima all'attenzione della
Commissione e poi del Consiglio regionale.
Io avevo chiesto al Consigliere Riccarand di soprassedere ancora
un attimo per verificare la possibilità di presentare la legge che
potesse raccogliere le esigenze di tutti quanti. Pare che questo
non sia possibile, per questo motivo la maggioranza si asterrà su
questo provvedimento. Prima delle vacanze estive la legge potrà
essere portata in Commissione.
Presidente
La parola al Consigliere Andrione.
Andrione (UV)
Le projet de loi de monsieur Riccarand
est trop dur dans le sens qui assimile le marbre à d'autres
produits inertes et par conséquent il risquerait de créer des
situations pas correspon-dantes à nos nécessités.
Nous voulons également souligner le fait qu'on a beaucoup trop
attendu et qu'il est temps que cette matière vienne coordonnée par
une loi qui prévoit les différents aspects cités par
l'Assesseur.
Si ce que vient d'être dit, c'est-à-dire si avant l'été le
Conseil sera intéressé à une chose de ce genre, bien, autrement
nous prenons l'engagement de présenter nous même un projet de loi
sur cette matière.
Presidente
Passiamo alla votazione dell'articolo unico
della legge Riccarand.
Articolo unico 1. L'attività di estrazione e lavorazione del
marmo e delle pietre affini per uso ornamentale si esercita in
Valle d'Aosta secondo le modalità della legge regionale 19 ottobre
1989, n. 67.
2. È abrogato il terzo comma dell'articolo 1 della legge
regionale 19 ottobre 1989, n. 67.
Esito della votazione:
Presenti: 30
Votanti: 30
Favorevoli: 2
Contrari: 1
Astenuti: 27 (Aloisi, Bajocco, Beneforti, Chenuil, Chiofalo,
Cout, Faval, Lanièce, Lavoyer, Limonet, Louvin, Mafrica, Marcoz,
Martin, Milanesio, Monami, Mostacchi, Pascale, Perrin, Ricco,
Rollandin, Rusci, Stévenin, Trione, Vallet, Viérin, Voyat).
Il Consiglio non approva.
