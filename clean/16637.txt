Classificazione
CONSIGLIO REGIONALE
Costituzione e funzionamento degli organi consiliari


Resoconto integrale del dibattito dell'aula
Oggetto del Consiglio n. 3054 del 25 marzo 1998 - Resoconto
SEDUTA ANTIMERIDIANA DEL 26 MARZO 1998
OGGETTO N. 3054/X Proposta di legge: "Modificazioni alla legge
regionale 6 giugno 1997, n. 20 (Riconoscimento dell'Associazione
degli ex consiglieri regionali)".
Articolo 1 1. Dopo la lett. e) del comma 1 dell'articolo 1 della
legge regionale 6 giugno 1997, n. 20 (Riconoscimento
dell'Associazione degli ex consiglieri regionali) è aggiunta la
seguente:
"e bis) approfondire, anche attraverso opportuni contatti ed
incontri con le associazioni delle altre regioni e con
l'associazione nazionale, i problemi della categoria."
Articolo 2 1. L'articolo 2 della legge regionale 20/1997 è
sostituito dal seguente:
"Articolo 2
1. L'Ufficio di Presidenza del Consiglio regionale fornisce i
locali, il personale e le attrezzature d'ufficio ritenuti necessari
all'espletamento dei compiti dell'Associazione.
2. All'Associazione è inoltre assegnato annualmente, con
deliberazione dell'Ufficio di Presidenza, un contributo annuo di
lire 10.000.000 per le spese relative al funzionamento ed alle
attività finalizzate al raggiungimento degli obiettivi di cui
all'articolo 1.
3. L'Associazione, entro il 31 gennaio di ogni anno, trasmette
alla Presidenza del Consiglio il rendiconto delle spese sostenute
nell'anno precedente, allegando la documentazione giustificativa;
il rendiconto è approvato dall'Ufficio di Presidenza prima della
concessione del nuovo contributo. Se l'importo delle somme
rendicontate è inferiore a quello del contributo ricevuto, il
relativo avanzo è portato in diminuzione dal contributo per l'anno
successivo."
Articolo 3 1. L'articolo 3 della legge regionale 20/1997 è
sostituito dal seguente:
"Articolo 3
1. Oltre a quanto previsto dall'articolo 2, l'Ufficio di
Presidenza del Consiglio può contribuire, utilizzando i fondi
stanziati nel bilancio del Consiglio per convegni, congressi e
altre manifestazioni, alle spese relative a manifestazioni e
attività culturali di particolare rilevanza organizzate
dall'Associazione."
Presidente Ricordo che c'è l'assenza del Consigliere relatore.
Se non ci sono obiezioni, svolgerà la funzione di relatore su
questo disegno di legge uno dei presentatori che è il Consigliere
Perron. Ha chiesto la parola il Consigliere Perron.
Perron (UV) Molto brevemente, per sottolineare che
l'applicazione della legge regionale 6 giugno 1997 n. 20 ha dato
luogo in diversi casi ad alcuni problemi di interpretazione. Con
questa proposta di legge si intende apportare alla legge n. 20/97
alcune modificazioni che vanno a chiarire e a rendere più complete
e precise le disposizioni.
Con l'articolo 1 si precisa che fra gli obiettivi
dell'Associazione vi è anche quello di approfondire in
collaborazione con altre associazioni i problemi della categoria;
con l'articolo 2 viene stabilito che l'Associazione ha diritto a
locali, personale, attrezzature e ad un contributo annuo per le
spese derivanti dall'attività di cui all'articolo 1 della legge n.
20/97, comprese in queste anche quelle di trasferta, quelle per il
funzionamento, quali le spese telefoniche e le spese postali.
Questo contributo è soggetto a rendiconto, le somme non spese sono
portate in detrazione dal contributo per l'anno successivo.
L'articolo 3 consente all'Ufficio di Presidenza del Consiglio di
contribuire alle spese relative a manifestazioni e ad attività
culturali di particolare rilevanza, organizzate
dall'Associazione.
Voglio anche sottolineare che questa proposta di legge non
comporta degli oneri aggiuntivi rispetto a quelli previsti dalla
vecchia legge.
Presidente È aperta la discussione generale. Se nessuno chiede
la parola, si passa all'esame dell'articolato.
Pongo in votazione l'articolo 1:
Presenti, votanti e favorevoli: 27
Presidente Pongo in votazione l'articolo 2:
Presenti, votanti e favorevoli: 27
Presidente Pongo in votazione l'articolo 3:
Presenti, votanti e favorevoli: 27
Presidente Pongo in votazione la legge nel suo complesso:
Presenti, votanti e favorevoli: 27
Il Consiglio approva all'unanimità.
