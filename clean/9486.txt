Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 566 del 7 giugno 1989 - Resoconto
OGGETTO N. 566/IX - VALUTAZIONE DELL'IMPATTO AMBIENTALE DEL
PROGETTO DI ACQUEDOTTO DEL MONTE BIANCO.- (Interpellanza)
PRESIDENTE: Do lettura dell'interpellanza in oggetto, presentata
dal Consigliere Riccarand ed iscritta al punto 10 dell'ordine del
giorno.
INTERPELLANZA
RICORDATO che la Giunta regionale, con deliberazione n. 16B3 del
27 febbraio 1987, ha affidato, a tre professionisti, un incarico
per la progettazione del cosiddetto "acquedotto del Monte
Bianco";
RILEVATO che tale progetto di acquedotto prevede la captazione
delle acque di tre sorgenti (due in Val Ferret ed una in Val Veny)
che vanno attualmente ad alimentare la Dora Baltea;
EVIDENZIATO che per le già scarse e sempre più inquinate acque
della Dora la captazione di alcune tra le sue più importanti
sorgenti rappresenterebbe un aggravamento irreversibile della
situazione;
RILEVATO inoltre che potrebbe derivarne un grave danno per la
fauna ittica e la vegetazione lungo la Dora, con pericolo di
estinzione per le numerose sorgenti e risorgive che da sempre sono
utilizzate dall'uomo e dalla natura;
il sottoscritto Consigliere regionale
INTERPELLA
l'Assessore regionale ai Lavori Pubblici per sapere in che modo
intende procedere la Giunta regionale per una seria valutazione
dell'impatto ambientale del progetto di acquedotto del Monte
Bianco".
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Com'è noto, la Giunta regionale, nel
febbraio del 1987, cioè più di due anni fa, ha affidato a tre
professionisti un incarico per la progettazione del cosiddetto
"acquedotto del Monte Bianco". Si tratta di un grande acquedotto
che dovrebbe captare le acque di due sorgenti in Val Ferret ed in
Val Veny e trasportarle fino ad Aosta, servendo tutta una serie di
Comuni dell'alta Valle.
Quell'incarico era di tipo progettuale, nel senso che aveva lo
scopo di studiare dal punto di vista ingegneristico l'attuabilità
dell'opera. A nostro avviso, tuttavia, a monte dei problemi di tipo
tecnico ed ingegneristico, esiste il problema dell'impatto che può
avere un'opera di simili dimensioni rispetto alla quantità di acqua
che viene captata alle sorgenti e rispetto alle conseguenze che
l'impoverimento della Dora Baltea, dovuto alla sottrazione di un
notevole quantitativo di acqua, potrebbe avere per l'aggravio di
una serie di problemi di inquinamento, che già esistono all'interno
della Dora, per l'aggravio della situazione della fauna ittica, che
è presente con crescente difficoltà nel nostro fiume, e forse anche
per le modifiche all'equilibrio idrogeologico delle falde, ivi
comprese determinate risorgive, che alimentano una serie di
acquedotti comunali della Valdigne e di altri Comuni dell'alta
Valle.
Non sapendo se siano stati fatti degli studi particolarmente
approfonditi, l'interpellanza ha appunto lo scopo di chiedere se
siano stati fatti o meno questi studi, perché non sappiamo quali
conseguenze possa avere una captazione di acqua, che si prefigura
di grande quantità, dalle sorgenti di Courmayeur, rispetto al
regime complessivo delle acque della Dora Baltea.
Sappiamo che questo progetto risale piuttosto indietro nel
tempo, esattamente agli anni '70 e che poi fu bloccato da una
feroce opposizione da parte del Comune di Courmayeur. Sembra che
adesso questa opposizione non esista più, ma non sappiamo quali
siano stati gli argomenti ed i motivi che hanno permesso a quel
Comune di superare le difficoltà che aveva espresso a suo tempo;
esiste però il problema della valutazione complessiva dell'impatto
che può avere questo progetto, delle sue dimensioni, della quantità
di acqua che si vuole captare, della quantità di acqua che si vuole
portare ad Aosta, dei costi che può avere questo meccanismo di
captazione e trasporto delle acque e dell'organizzazione
dell'acquedotto.
Occorrerebbe valutare anche se questa sia l'unica soluzione
oppure se non ne esistano altre, valide e tecnicamente fattibili,
per dare una risposta positiva alle esigenze di rifornimento
idrico, in particolare della città di Aosta, perché, evidentemente,
lo scopo per cui è stato concepito e progettato questo acquedotto è
soprattutto il fabbisogno della città di Aosta.
Con questa interpellanza, quindi, noi chiediamo di sapere se è
stato fatto uno studio sull'impatto ambientale, soprattutto
rispetto al regime delle acque, che può avere la realizzazione di
questo acquedotto, con la captazione alle sorgenti di un grande
quantitativo di acqua.
PRESIDENTE:
Ha chiesto la parola l'Assessore Fosson; ne ha
facoltà.
FOSSON (DC):
Il rifornimento idrico della città di Aosta è
un problema abbastanza scottante. E' noto che l'attuale
approvvigionamento idrico viene fatto attraverso l'emungimento
della falda, con tutte le difficoltà e tutti i costi che i pozzi
comportano. Occorre quindi trovare una soluzione alternativa,
utilizzando acque di sorgente.
Il dibattito in proposito, come è stato ricordato dal
Consigliere Riccarand, risale a molti anni fa, se non addirittura a
diversi decenni. In esso si sono confrontate due tesi alternative:
quella dell'acquedotto del Monte Bianco e quella di un acquedotto
che utilizzasse le risorse idriche presenti nella valle del G.S.
Bernardo. E' prevalsa l'ipotesi dell'acquedotto del Monte Bianco e,
in questa linea, la Giunta regionale nel 1987 ha incaricato tre
studi professionali di predisporre il progetto. I professionisti
stanno lavorando e lo studio è già arrivato al livello di progetto
di massima ed ha risolto una serie di problemi. Io penso di poterlo
presentare quanto prima alle Commissioni consiliari competenti.
Il fatto che l'acqua prelevata ai piedi del Monte Bianco non
alimenterà più la Dora Baltea, ma provvederà a soddisfare i
fabbisogni di acqua potabile della città di Aosta, è un problema
reale. D'altra parte, occorre scegliere se lasciare defluire
quest'acqua in Dora o se utilizzarla per i fabbisogni della città
di Aosta. E' indubbio che, se la Dora verrà impoverita dell'acqua
di queste sorgenti, ciò comporterà delle modificazioni. Questo è
evidente. Io ritengo che, quando ci sarà una progettazione un
pochino più avanzata, si potrà fare tutta una serie di
considerazioni sull'impatto che comporterà il mancato deflusso
delle sorgenti della Val Ferret e della Val Veny nella Dora. Torno
a ripetere, comunque, che si tratta di una scelta di fondo tra il
lasciare l'ambiente allo stato naturale, facendo defluire l'acqua
nella Dora, e l'utilizzare quest'acqua per la città di Aosta.
Occorre ancora dire che le sorgenti, così come verranno captate,
lasceranno comunque defluire in Dora quello che non verrà
utilizzato dall'acquedotto che servirà la città di Aosta. E' bene
precisare poi che nello studio è stata fatta una valutazione di
tutti i fabbisogni idrici dei Comuni del fondovalle, da Courmayeur
sino ad Aosta, che tiene conto della possibilità di utilizzare
anche le sorgenti che attualmente sono già sfruttate dai vari
Comuni, nel senso che si sta studiando una situazione di equilibrio
e di connessione fra tutte le sorgenti e tutti gli acquedotti
esistenti.
Ripeto, però, che si tratta di una scelta di fondo: occorre dare
l'acqua potabile alla città di Aosta, senza emungerla dalla falda
della città. D'altra parte, lo stesso emungimento dalla falda della
città di Aosta comporta sicuramente degli impatti su tutto il
sistema delle acque sotterranee, ma a questo punto il discorso si
sposta ad un livello più alto ed affronta il dilemma se a questo
mondo dobbiamo vivere o se dobbiamo lasciare tutto allo stato brado
o naturale. Io ritengo che ci possa essere un punto di incontro tra
le esigenze del lasciare l'ambiente naturale intatto e quelle della
vita.
In questo senso, quando il progetto dell'acquedotto del Monte
Bianco sarà in una fase più avanzata, ci riserviamo di approfondire
questo tipo di impatto, che, d'altra parte, e lo ripeto per la
terza o quarta volta, occorre che pur ci sia, se vogliamo servire
la città di Aosta di acqua potabile. E' chiaro che, se lasciamo
tutto com'è, non c'è nessun impatto, ma non c'è neppure acqua
potabile sufficiente per la città di Aosta.
PRESIDENTE:
Ha chiesto la parola il Consigliere Riccarand;
ne ha facoltà.
RICCARAND (NS):
Non sono soddisfatto della risposta
dell'Assessore, intanto perché, rispetto alle esigenze di
rifornimento idrico della città di Aosta, come ha detto egli
stesso, la soluzione prospettata non è l'unica, ma solo una delle
possibili. Tuttavia, il Consiglio non è al corrente ed io non so
sulla base di quali valutazioni, di quali perizie e di quali studi
è stato detto che questa soluzione sia migliore di quell'altra che
pure era stata prospettata. Io vorrei vedere i rapporti o le
perizie che dichiarano che effettivamente la soluzione di andare a
captare lì è preferibile rispetto a quella di andare a prendere
l'acqua di là, per dei motivi ben precisi. Noi sappiamo solo che
una deliberazione di Giunta ha affidato un incarico di
progettazione, però non si sa e non si conosce l'analisi che c'è a
monte, quanto si prevede di captare, quali sono i fabbisogni a cui
si vuole dare una risposta e perché si devono usare quelle acque e
non altre. Intanto, quindi, io chiederei di avere la documentazione
sui motivi di questa scelta.
Per quanto riguarda poi l'impatto che può avere quest'opera,
l'Assessore dice: "Sicuramente un impatto ci sarà, perché ci sarà
un sensibile minore quantitativo di acqua che andrà a finire in
Dora, però lo potremo valutare meglio quando avremo la
progettazione in una fase più avanzata". Qui, però, non possiamo
ridurci ad arrivare, magari, già ad una progettazione esecutiva,
per poi valutare le conseguenze dell'impatto dell'opera e sentirci
dire: "Sì, c'è un impatto, però ormai abbiamo progettato tutto e
non possiamo rifare o rimandare il tutto e allora si va avanti
comunque".
Chiederei, quindi, di poter avere questa documentazione e questi
rapporti, sulla base dei quali, da parte della Giunta, è stata
fatta la scelta di preferire questa ad un'altra soluzione,
valutando anche la qualità dell'acqua, perché non è detto che
l'acqua, presa più in alto possibile, sia la migliore. Sappiamo,
infatti, che il percorso attraverso le falde arricchisce l'acqua.
L'esempio dell'acquedotto del Grand Combin ha dimostrato che
quell'acqua, per le sue caratteristiche, non è la soluzione
qualitativamente migliore per uso potabile. Secondo alcuni, invece,
le acque di falda e di pozzo sono migliori, perché sono più ricche
di sostanze.
Chiedo inoltre che si parta subito col valutare l'impatto che
può avere quest'opera. Non è molto complicato fare degli studi per
accertare che cosa succede sottraendo alla Dora i quantitativi di
acqua che si prevede di utilizzare a scopo potabile ed incanalare
nell'acquedotto. Noi crediamo che ciò sia importante anche per
valutare che cosa può succedere nei confronti delle altre sorgenti
o delle altre risorgive, se ci possono essere degli inconvenienti
gravi o meno.
Io credo che una valutazione di questo genere sia necessaria ed
urgente e quindi presento tale richiesta come raccomandazione
all'Assessore ed alla Giunta, riservandomi, qualora non si dovesse
procedere lungo questa strada, di presentare in seguito una formale
richiesta in tal senso al Consiglio regionale.
PRESIDENTE:
Torniamo ora al punto n. 2 dell'ordine del
giorno, che concerne le comunicazioni del Presidente della
Giunta.
