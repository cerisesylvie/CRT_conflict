Classificazione
TRASPORTI E VIABILITÀ
Impianti a fune



Oggetto del Consiglio n. 2836 del 20 febbraio 2013 - Resoconto
OGGETTO N. 2836/XIII - Interpellanza: "Stato della procedura
per l'accorpamento delle società funiviarie della Valle
d'Aosta".
Président -
La parole au Conseiller Caveri.
Caveri (UVP)
- Il tema è naturalmente molto
significativo, sappiamo l'importanza strategica del settore del
turismo invernale, in particolare degli impianti a fune e chiunque
abbia avuto a che fare con questo comparto...io per alcuni anni, ma
senza ottenere nessun onore, sono stato Presidente degli impianti
di risalita della SITIB di Brusson e poi sono stato per alcuni anni
Vicepresidente nazionale degli impianti funiviari. Temo quindi di
avere avuto la fortuna di avere una certa competenza, anche in
negativo, nel senso che, purtroppo, fare i conti per le società
funiviarie è sempre stato problematico fino alla decisione
draconiana, ma che probabilmente non aveva al momento delle
alternative, di trasformazione in impianti pubblici anche degli
unici due grandi impianti, che erano quelli del Breuil-Cervinia, di
proprietà della famiglia Cravetto, e quelli di Courmayeur, che
erano di proprietà della Compagnie des Alpes, che ha una
configurazione societaria un po' strana: è in parte pubblica,
perché è della Cassa depositi e prestiti francese. Questa scelta ha
portato lentamente alla nascita, io immagino, di una vera e propria
unica società, una sorta di
holding
degli impianti di
risalita, legata a Finaosta, che ha subito un'accelerazione a causa
di quelle norme statali, che hanno di fatto impedito ai Comuni di
poter avere delle partecipazioni all'interno degli impianti di
risalita. Questo ha costretto ad una serie di operazioni
particolari, credo che la prima, quella più esemplare, sia stata
quella di Cogne, a valere proprio su un comprensorio che ha sempre
avuto delle difficoltà di conti, insomma, poi sappiamo che queste
operazioni erano in qualche maniera obbligate... Nel tempo poi - io
qui ho una delibera - sono cominciati una serie di accorpamenti:
Pila, Crévacol, Funivie del Gran Paradiso, Monterosa dall'altra
parte con la SITIB, la SAGIT, le Funivie di Champorcher, Cervinia,
che si è allargata prima a Valtournenche, poi la Chamois Impianti,
di recente anche Torgnon, insomma c'è, è in corso un puzzle di cui
sarebbe interessante - questo lo chiedo all'Assessore - conoscere
il disegno.
L'Unione europea in questa vicenda è come i coccodrilli, cioè
l'Unione europea è nella palude, nascosta come i coccodrilli, uno
può pensare che il coccodrillo dorma e invece il coccodrillo non
dorme. Mi riferisco all'unica decisione in materia di aiuti di
Stato che la Valle d'Aosta ha discusso, che si è conclusa con una
lettera inviata anche a noi nel 2004, per la Commissione a seguire
il dossier c'era il Commissario Monti, oggi Premier e anche
candidato alle elezioni politiche, in cui ci si rifaceva ad una
serie di procedimenti di infrazione che riguardavano un disegno di
legge regionale, che in qualche maniera è stato sottoposto...ed è
diventato esemplare di come la Commissione europea si atteggi nei
confronti della concorrenza degli aiuti di Stato nel settore degli
impianti a fune. Io l'ho vissuta personalmente...l'ho vissuta
incontrando il Commissario Monti in una situazione - tra l'altro,
questo è un aspetto più storico che giuridico - molto difficile,
perché l'atteggiamento dei funzionari della concorrenza era un
atteggiamento molto negativo, cioè, fosse stato per loro, gli aiuti
pubblici che la Regione dispensava agli impianti di risalita
sarebbero stati vietati completamente. In realtà poi, come sa bene
l'Assessore, è stato definito questo regime in parte transitorio,
dal 2002 al 2006, e poi, con una serie di distinguo molto
sofisticati sui rischi di distorsione della concorrenza e sugli
effetti degli scambi tra Stati membri, che aveva portato da una
parte a considerare praticamente tutti gli impianti di risalita
della Valle d'Aosta, tranne Breuil Cervinia e il comprensorio di
Courmayeur come stazioni locali, quindi non facenti parte di un
sistema internazionale, era poi stato previsto - lo ricordo
nell'interpellanza - un invio annuale di un rapporto alla
Commissione europea in cui si facesse un po' lo stato della
situazione, soprattutto perché la distinzione...anche se questo era
assolutamente contestabile dal punto di vista, diciamo,
scientifico, ma, come si sa, le decisioni dell'Unione europea sono
draconiane e bisogna adeguare la legislazione regionale...era stata
fissata questa soglia dei 2.000 posti letto come una soglia
indicativa per decidere se il comprensorio fosse stato o meno da
considerare comprensorio locale.
Ora, io non ho nessuna intenzione - perché poi questo è un
argomento che ho sollevato più volte anche nelle mie precedenti
esperienze - di fare Pierino la Peste, o fare la spia al
coccodrillo che dorme nella palude, però credo che sarebbe
interessante capire se questi processi che sono in corso, che -
ripeto -, per quel che mi riguarda, sono processi che vanno nella
direzione storica, cioè non si può pensare all'esistenza di...come
dire? di un numero infinito di impianti senza avere una logica
satellitare. Tenendo conto che l'unico pronunciamento ufficiale è
questo: aiuto di Stato n. 676/2002, Italia, Impianti funiviari
della Valle d'Aosta, per evitare delle brutte sorprese e non
basandosi esclusivamente sui pareri - perché i pareri giuridici si
fanno scrivere, nel senso che, se io chiedo un parere, posso anche
dire: mi raccomando che il parere non sia così negativo rispetto ai
desiderata -, mi domando se non sia il caso di avere una qualche
forma di interlocuzione nei confronti della Commissione europea e,
in particolare, del Commissario alla concorrenza; perché dico
questo? Perché effettivamente nel processo di fusione così come si
sta individuando ci sono anche degli aspetti che possono essere
suggestivi in positivo per la Commissione europea, cioè ci sono,
ovviamente nella logica del risparmio pubblico, che è alla base
della
governance
economica, delle ragioni facilmente
spiegabili in cui si dice:
"guardate che questa operazione è
un'operazione...avendo questo sistema trasportistico, la necessità
comunque di un sostegno e avendo questa attività trasportistica
comunque un effetto moltiplicatore estremamente positivo per le
attività economiche, noi riteniamo che in qualche maniera la
Commissione oggi debba pronunciarsi nuovamente nel merito
dell'organizzazione",
perché altrimenti, se la logica fosse
quella, diciamo così, di una lettura sterile della
decisione...l'unica decisione finora pubblicata nella Gazzetta
ufficiale europea...c'è il rischio che prima o poi qualcuno,
sapendo che non abbiamo tanti amici nel settore degli impianti a
fune... Ricordo che questo procedimento di infrazione nacque non
perché qualcuno di noi si fece vivo a Bruxelles, ma perché alcuni
impiantisti delle regioni viciniore si fecero vivi all'epoca con la
commissione, perché purtroppo le percentuali che loro ottenevano di
aiuto pubblico erano largamente inferiori; ricorderete che ce ne
furono due in contemporanea: una che riguardò la Regione Valle
d'Aosta e una che riguardò le due Province autonome di Trento e
Bolzano.
Io quindi penso che cautelativamente sarebbe opportuno capire
come muoversi in un settore estremamente delicato in cui talvolta -
lo dico per un'esperienza personale, avendo a suo tempo vissuto
questo dossier - è meglio essere offensivi, nel senso di farsi vivi
come interlocutore, piuttosto che essere difensivi e trovarsi poi
nelle condizioni difficili di dover difendere...come dire? una
trasformazione netta del quadro giuridico di riferimento, perché è
chiaro che oggi essendo le società in capo a Finaosta...e Finaosta
è indubitabilmente una grande società, quindi è una società che non
potrebbe dire che quegli impianti a fune hanno esclusivamente una
caratteristica locale, perché a questo punto sono legati...e, lo
dico, non sono contrario a questi processi di accorpamento, che
vanno in una logica storica, per cui chiedo all'Assessore dei lumi
sulla questione.
Si dà atto che dalle ore 10,22 assume la presidenza il
Vicepresidente André Lanièce.
Presidente -
Grazie. Ha chiesto la parola l'Assessore
Marguerettaz per la risposta, ne ha la facoltà.
Marguerettaz (UV)
- Prima domanda:
"quale sia lo stato
dell'arte del processo di "fusioni"..."
. Nelle date comprese
tra il 21 e il 23 gennaio si sono tenute le assemblee straordinarie
di 11 società coinvolte dal processo di riorganizzazione.
Immediatamente i notai roganti hanno provveduto al deposito dei
verbali presso il Registro delle imprese, che ha provveduto
all'iscrizione degli stessi, decorsi i termini di legge, nella
prima metà di aprile verranno perfezionati gli atti di fusione;
come effetto delle iscrizioni di tali atti al Registro delle
imprese, si prevede che a cavallo tra fine aprile e inizio maggio
decorreranno gli effetti civilistici delle fusioni. Come è stato
ricordato, la configurazione finale sarà quella deliberata dalla
Giunta regionale, cioè Pila avrà l'incorporazione delle Funivie del
Gran Paradiso, della Grand Saint-Bernard e SISKI; Monterosa avrà
l'incorporazione della SITIB, della SAGIT e delle Funivie di
Champorcher e la Cervino avrà l'incorporazione della SIRT e di
Chamois Impianti.
Seconda domanda:
"quali notizie in merito siano state fornite
o si intendono fornire alle autorità comunitarie competenti per un
rispetto obbligatorio della decisione ricordata in premessa"
.
La decisione relativa all'aiuto di Stato 676/2002 al punto 2.6 (ii)
ammetteva la concessione di aiuti fino all'80 percento delle spese
ammissibili per i complessi funiviari di interesse locale, cioè per
gli impianti ubicati in stazioni di sport invernali con certe
caratteristiche, quindi già da questo si capisce che parliamo non
del soggetto, ma della stazione. Nel 2004 la Giunta regionale, con
la deliberazione 2277, adottata su proposta dell'allora Assessore
Caveri, approvava i criteri per l'individuazione dei complessi
funiviari di interesse locale. In tale atto si stabiliva la
seguente definizione di "stazione di sport invernali":
"destinazione turistica costituita da un complesso di
infrastrutture e servizi prevalentemente finalizzati alla pratica
degli sport invernali posta sul mercato con una specifica
denominazione"
, quindi già allora veniva chiarito che la
stazione di sport invernali coincideva con la località sciistica e
non con il comprensorio. Le operazioni di fusione avviate pertanto
non mutano lo scenario per quanto attiene alla decisione citata,
atteso che non rileva qual è il soggetto che gestisce gli impianti
a fune, quanto piuttosto qual è la stazione di sport invernali, che
non è cambiata ovviamente in nessun caso, cioè Champorcher rimane
Champorcher a prescindere che la proprietà sia delle Funivie del
Cervino o meno. Non sono quindi state trasmesse informazioni in
merito alle fusioni.
Terzo quesito:
"se si sia adempiuto - e con quali strumenti -
alla trasmissione annuale prevista dalla decisione medesima per
aggiornare la situazione, specie dopo la fine di quello che venne
definito "regime transitorio""
, annualmente, così come previsto
dalla citata decisione, l'Amministrazione regionale, per il tramite
della struttura competente in materia di Affari europei, ha
provveduto alla trasmissione di quanto richiesto e qua abbiamo
tutte le lettere: 9 luglio 2012, 10 giugno 2011, maggio 2010,
maggio 2009, 2008, 2007, 2006 e 2005, quindi annualmente hanno
trasmesso alla...o tramite lettera, o tramite mail certificata.
Punto 4:
"a quanto ammonti la cifra, per comprensori
accorpati, degli investimenti necessari nei prossimi anni,
anzitutto per mantenere in esercizio gli impianti esistenti e per
eventuali nuovi investimenti"
. Sulla base di quanto contenuto
nella delibera del 28 settembre 2012: "Approvazione di modalità e
procedure per l'attuazione dell'articolo 145, comma 46, della legge
23 dicembre 2000...", è attualmente in corso un'evoluzione della
normativa che si propone, anche con l'obiettivo di ridurre i costi
in considerazione del momento di crisi economica che investe il
settore, di prorogare le scadenze temporali delle revisioni
periodiche degli impianti. Alla luce del suddetto scenario
evolutivo e considerato il fatto che gli interventi di revisione
periodica rappresentano il principale elemento di costo di gestione
per le società, non si possono oggi fare le previsioni, perché è
proprio in atto questa procedura che dovrebbe consentirci di
limitare decisamente questi investimenti.
Per quanto riguarda i nuovi investimenti del settore, data
l'esiguità delle risorse finanziarie regionali disponibili e la
necessità di ben valutare il risultato di esercizio della società,
l'indirizzo è quello del mantenimento in esercizio degli impianti e
evitando qualsiasi nuovo intervento, salvo casi eccezionali dove ci
sono delle importanti economie e degli importanti rilanci.
L'obiettivo quindi è quello di mantenere in funzione e mantenere
l'efficienza di tutto l'esistente, cercando di utilizzare anche
tutti gli strumenti legislativi che abbiamo e quindi mettendo in
linea anche la legislazione regionale che ci consente di
alleggerire i costi. Ricordo che, guardando questo tema in un
orizzonte europeo, probabilmente siamo la Nazione dove per adesso
ci sono degli impegni, degli obblighi che le altre Nazioni non
hanno e quindi si tratterebbe di metterci un po' in linea e di
alleggerire dei costi che sono esagerati.
Presidente -
Grazie. Ha chiesto la parola il collega
Caveri per la replica, ne ha facoltà.
Caveri (UVP)
- Su quest'ultimo punto concordo
perfettamente, peraltro è vero che, in sede della cosiddetta
"comitologia", le normative tecniche anche nel settore degli
impianti a fune saranno sempre più soggette ad una logica di
omogeneità nei Paesi comunitari, perché altrimenti anche questa
potrebbe essere considerata una distorsione alla concorrenza, così
come esiste una distorsione alla concorrenza nella costruzione
degli impianti a fune: è il caso della crescita incredibile del
prezzo della Funivia del Monte Bianco, una crescita da capogiro,
che è stata anche causata dal fatto che le due grandi società
monopoliste del settore, se decidono di non partecipare ad un
appalto, ovviamente fanno crescere e lievitare i prezzi.
Io non so se il ragionamento che lei mi ha proposto è un
ragionamento che potrebbe convincere l'Autorità comunitaria, ma,
sapendo che poi le Autorità comunitarie agiscono
ex post
anche su scelte amministrative che possono essere fatte - quindi
potrebbero poi chiedere, nel caso in cui intendessero di trovarsi
in presenza di spese non consentite, addirittura la restituzione
delle somme -, io cautelativamente un passaggio alla Commissione
l'avrei fatto nello spiegare in profondità le ragioni di questo
sistema...perché in fondo il tema trattato è: cos'è il concetto di
prossimità? Questa legge, che è ancora in vigore, chiamata:
"Interventi regionali per lo sviluppo di impianti funiviari e di
connesse strutture di servizio", cioè aveva portato la Commissione,
come abbiamo detto, alla discussione su casi concreti. I casi alla
fine erano tre: il primo è tipo Chamois, cioè dove gli impianti
possono essere finanziati come si vuole, perché assolvono ad un
collegamento con zone non diversamente raggiungibili; la seconda
categoria era quella dove l'esiguità dell'afflusso turistico e la
prevalente utilizzazione locale non creava dei grossi problemi di
concorrenza e la terza e ultima categoria di impianti era
quella...come dire?
"suscettibile
- dice la Commissione -
di
influenzare gli scambi comunitari"
. Tra l'altro,
io chiederei all'Assessore di avere, se possibile, le lettere,
diciamo dal 2010, 2011 e 2012, perché quella soglia dei 2.000
all'epoca era superata solamente da Courmayeur e dal
Breuil-Cervinia, oggi sarei incuriosito di sapere se qualche altra
stazione sciistica nel frattempo ha superato questa soglia dei
2.000 e se c'è stata questa comunicazione alle Autorità
comunitarie. Vorrei aggiungere che il problema di fondo è chi è
proprietario degli impianti, non è solo una questione che distingue
le singole stazioni sciistiche, la Commissione europea opera sempre
alla ricerca delle caratteristiche giuridiche e finanziarie della
società che è proprietaria degli impianti, non solo se gli impianti
siano...o siano rimasti nella situazione di isolamento precedente,
quindi è chiaro che bisognerebbe chiedersi se Finaosta sia da
considerare una società soggetta o non soggetta alle norme cogenti
degli aiuti di Stato e della concorrenza, ma credo che questo sarà
un argomento di discussione ancora in futuro, prendo atto
dell'interpretazione giuridica che è stata data dalla Giunta.
Presidente
- Grazie. Punto 12 all'ordine del giorno.
