Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Igiene e sanità pubblica



Oggetto del Consiglio n. 483 del 7 marzo 2019 - Resoconto
OGGETTO N. 483/XV - Interpellanza: "Interventi per la
risoluzione delle problematiche relative ai livelli essenziali di
assistenza (LEA)".
Rini (Présidente)
- Merci. Point n° 34 à l'ordre du
jour.
La parola al collega Manfrin per l'illustrazione.
Manfrin (LEGA VDA)
- I livelli essenziali di assistenza
(LEA), sono le prestazioni e i servizi che il Servizio sanitario
nazionale è tenuto a fornire a tutti i cittadini gratuitamente
oppure dietro il pagamento di una quota di partecipazione, ovvero
il
ticket
, con le risorse pubbliche raccolte attraverso la
fiscalità generale. Questo per inquadrare l'argomento di tale
interpellanza.
Proprio per garantire la qualità di queste prestazioni e di
questi servizi, viene effettuato un monitoraggio dal Ministero
della salute che viene pubblicato sul sito del Ministero. Purtroppo
abbiamo appreso, con grande sconcerto, che questo monitoraggio ha
dato un risultato inusitato e non di certo positivo o lusinghiero
per la nostra Regione. In effetti la "Griglia LEA" evidenzia come
la Valle d'Aosta abbia ottenuto un punteggio pari a 149. Ora, tanto
per darci una collocazione, visto che magari non è un dato così
conoscibile, mentre quasi tutte le Regioni del nord ottengono un
risultato pari o superiore a 200, e mentre 16 Regioni si
classificano sopra la sufficienza - ovvero sopra quota 160, che è
appunto quella data dai LEA per la sufficienza -, noi veniamo
classificati tra le Regioni inadempienti. Queste Regioni
inadempienti sono soltanto quattro più la Provincia di Bolzano e
sono: Campania, Calabria e Sardegna, oltre ovviamente alla Valle
d'Aosta. Quando è uscita questa classifica l'Assessore ha pensato
bene di giustificarsi sostenendo che tale risultato fosse dovuto al
mancato invio di alcuni flussi informativi obbligatori ai fini
della compilazione della "Griglia LEA", nello specifico riguardanti
principalmente la copertura vaccinale antinfluenzale e i servizi
distrettuali per anziani e disabili. Noi chiaramente prendiamo per
buona questa spiegazione e diamo fiducia sul fatto che questa
collocazione sia soltanto effetto di un mancato invio, ma questo ci
porta però ad un problema successivo. Era già accaduto infatti - ed
è stato debitamente segnalato dal collega Luboz - che un
questionario riguardante il diabete non venisse consegnato nei
tempi stabiliti, ma molto, molto in ritardo, e che rischiasse di
minare uno studio importantissimo appunto sul tema.
Quello da lei segnalato è quindi l'ennesimo disservizio legato a
questi flussi di informazione. Per questo motivo con questa
interpellanza le chiedo: quale sia la ragione del mancato invio dei
flussi informativi obbligatori che hanno determinato questo
punteggio negativo, che di certo non può farci piacere; quali siano
le azioni che si intendono mettere in atto per risolvere le
criticità emerse appunto sulla consegna di questi flussi di
informazione e quale sarà l'impatto sulle operazioni di
accettazione, prescrizione, erogazione e rendicontazione
dell'Azienda USL della Valle d'Aosta a seguito dei nuovi livelli
essenziali di assistenza previsti.
Présidente
- La parole à l'Assesseur Baccega pour la
réponse.
Baccega (UV)
- In effetti è corretto: il Servizio
sanitario nazionale garantisce la sanità a tutti gli italiani anche
attraverso il pagamento del
ticket
. In Valle d'Aosta è la
Regione autonoma Valle d'Aosta che spende tutte le risorse
necessarie per i suoi cittadini per quanto riguarda tutti i servizi
sanitari, ma non solo, ci sono anche i servizi sociali che - lo
approfondiremo nel percorso - non sono stati evidenziati.
Il 2017 era il primo anno di pubblicazione di questa classifica,
come avete avuto modo di leggere in Gazzetta; tuttavia si è preso
atto dei monitoraggi proprio del primo anno di pubblicazione e si
sono verificate giustamente - ne eravamo tutti molto perplessi - le
ragioni del mancato raggiungimento di un punteggio minimo, quindi
di un punteggio così basso. Tutto dipende dai flussi che sono stati
inviati, in particolare per quanto riguarda le coperture della
vaccinazione antinfluenzale. Nell'evidenziare ovviamente il
corretto invio del flusso, si deve constatare che la percentuale di
adesione, al momento dell'invio, era inferiore allo
standard
nazionale atteso; questo ha sicuramente determinato un minor
punteggio e ovviamente nel percorso è già stato oggetto di parziale
recupero per effetto dell'introduzione dell'obbligo vaccinale e
della messa a regime del Piano regionale della prevenzione
vaccinale (naturalmente stiamo parlando del 2017). Permangono i
bassi tassi di adesione per le vaccinazioni antinfluenzali che
dipendono soprattutto dall'approccio culturale ed individuale della
popolazione.
Un altro flusso, quello riguardante i "contaminanti degli
alimenti di origine vegetale", ha avuto dei problemi nell'invio che
potrà essere superato, nel corso del 2019, con la riorganizzazione
delle competenze del Dipartimento di prevenzione. La prevalenza dei
dati valutati non accettabili riguardano i servizi distrettuali e
residenziali per anziani e i servizi per disabili laddove le altre
Regioni li inseriscono nel Servizio sanitario, mentre noi li
abbiamo nell'ambito del sociale. In particolare si riferisce
presumibilmente ai modelli che io ho qui STS 24 e FLS 21 che sono
dei modelli di trasmissione dati. Tutto questo è quindi
riconducibile al mancato invio dei dati concernenti tutte le
attività erogate presso le microcomunità, che in Valle d'Aosta sono
classificate come strutture socio-assistenziali, mentre in altre
Regioni sono annoverate come strutture socio-sanitarie appartenenti
quindi all'area della sanità.
Com'è pensabile che una Regione come la Valle d'Aosta e una
Provincia come Bolzano, che sono sempre al massimo delle
graduatorie nazionali per quanto riguarda i servizi offerti ai
cittadini, siano capitate così in basso? Proprio perché anche la
Provincia di Bolzano, come la Valle d'Aosta, ha avuto questo
problema di mancanza di flussi. Pertanto al momento non sarebbe
corretto popolare questa parte della griglia al pari di quelle
relative all'assistenza domiciliare integrata che, nel modello
regionale, afferisce ancora all'area sociale.
Per quanto è stato detto, è evidente che il mancato
raggiungimento del punteggio minimo previsto a livello nazionale è
dovuto esclusivamente a problemi di classificazione delle strutture
e dei servizi a livello regionale, certamente non a livello dei
LEA, che sono di altissimo livello in Valle d'Aosta, e che vedono
la nostra Regione tra le più performanti a livello nazionale,
soprattutto nella rete dei servizi territoriali. Le inchieste di
Agenas sono ben definite e ci vedono sempre ai primi posti. Sul
territorio - il dato è effettivo - spendiamo indicativamente il
50,5 percento della spesa sanitaria in Valle d'Aosta, ovvero 129
milioni riferito al 2017.
A partire dal primo gennaio 2019 è entrato in vigore il decreto
interministeriale concernente l'adozione del nuovo sistema di
garanzia per il monitoraggio dell'assistenza sanitaria. Il decreto,
predisposto di concerto con il Ministero dell'economia e delle
finanze, si compone di sei articoli e, ai sensi della legge n.
56/2000 - quella sul federalismo fiscale - configura il nuovo
sistema di valutazione, monitoraggio e verifica dell'attività
sanitaria erogata dai soggetti pubblici e privati in tutte le
Regioni del Paese, con la finalità prioritaria di mettere in
relazione i LEA effettivamente assicurati dalle suddette
Amministrazioni nei rispettivi territori con le dimensioni
dell'efficienza e dell'appropriatezza organizzativa, dell'efficacia
e della appropriatezza clinica e della sicurezza delle cure. Il
sistema, che si articola attraverso un insieme di indicatori
relativi ai tre macrolivelli di assistenza, prevenzione collettiva
e sanità pubblica, assistenza distrettuale e assistenza
ospedaliera, persegue l'obiettivo di descrivere e monitorare
l'azione dei LEA incentivando il miglioramento della qualità
dell'assistenza erogata, proprio sulla base di un elenco di
indicatori da utilizzare per valutare sinteticamente l'erogazione
dei livelli essenziali di assistenza. Relativamente a questo nuovo
decreto, la Regione autonoma Valle d'Aosta sarà presente con tutti
i dati e allora i riscontri al Ministero della salute saranno
ovviamente inseriti anche per le parti oggi attribuite alle
politiche sociali che ci faranno fare quel passo indietro
integrando l'assistenza sanitaria che eroghiamo ai cittadini
valdostani.
Presidente
- Per la replica la parola al collega
Manfrin.
Manfrin (LEGA VDA)
- Assessore, la ringrazio per la sua
risposta, però credo che si sia cercato un attimo di spostare
l'attenzione. Già quando erano usciti quei dati negativi per la
Valle d'Aosta si era detto che il problema era quello dei flussi
informativi. Ora si dice che in realtà non sono i flussi
informativi, ma è la classificazione delle strutture. Il problema è
che lei poi ha sostenuto che c'è un percorso di eccellenza della
sanità valdostana, ma non l'aveva però fornito nell'intervista.
Recentemente è uscita invece una valutazione sull'efficienza dei
servizi sanitari nazionali in cui la Regione Valle d'Aosta si
colloca sul 30-35 percento. Leggo brevemente: "
Complessivamente
i livelli di soddisfazione di circa 100 esperti rispetto alle
performance attuali, sono relativamente scarsi e anche i migliori
risultati raggiunti sono infatti ben lontani da una performance
ottimale
". Ora io mi auguro che con questa riorganizzazione,
con questi nuovi flussi, con il superamento di questi problemi di
classificazione si possano raggiungere i livelli ottimali, ma credo
che ad oggi gli indicatori ci dicono che la situazione è
un'altra.
