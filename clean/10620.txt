Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1613 del 27 novembre 1990 - Resoconto
OGGETTO N. 1613/IX - Disegno di legge: "Istituzione della
cassa rurale e artigiana del Gran Paradiso - Società cooperativa a
responsabilità limitata".
Presidente - Ha chiesto di parlare il relatore, Consigliere
Voyat, ne ha facoltà.
Voyat (UV)
- Nel 1987 fu costituito un comitato promotore
con il compito di iniziare l’iter burocratico per la
costituzione di una cassa rurale e artigiana nella comunità del
Gran Paradiso.
Fu nominato nello stesso tempo un tecnico con
l’incarico di predisporre una relazione sulla
situazione economica e sociale dei Comuni interessati
all’iniziativa, con particolare riferimento alle
ditte artigiane ed agricole della zona.
Il 24.3.88 venne inoltrata alla Banca d’Italia
dalla regione la richiesta di autorizzazione a costituire una cassa
rurale e artigiana operante nei Comuni di Arvier, Avise, Introd,
Rhêmes-Notre-Dame, Rhêmes-Saint-Georges, Saint-Nicolas,
Saint-Pierre, Valgrisenche, Valsavarenche e Villeneuve, in pratica
la comunità del Gran Paradiso nel suo complesso.
La Banca d’Italia rispondeva che
l’istanza fatta non era conforme alla normativa
prevista per la costituzione di casse intercomunali, essendo stato
introdotto, in luogo del principio dei Comuni limitrofi, quindi
quello non disciplinato del cosiddetto bacino di utenza, il
principio del Comune sede di cassa rurale e artigiana e pertanto
invitava il comitato promotore a modificare il suo
comprensorio.
L’area di competenza del nuovo organismo
comprende quindi esclusivamente i Comuni di Avise, Saint-Nicolas,
Saint-Pierre e Villeneuve, confinanti questi con il Comune di
Saint-Pierre che è sede della Cassa rurale.
Il capitale sociale attualmente supera il tetto minimo richiesto
di 600 milioni, e la sede è a Saint-Pierre. Temporaneamente questi
uffici saranno ubicati presso i locali messi a disposizione dal
Comune, in attesa di poter usufruire di una sede più idonea.
I soci sono 680 con un capitale versato di 640 milioni.
L’apertura della Cassa rurale e artigiana è
prevista per il mese di marzo-aprile 1991, con
l’impiego iniziale di tre dipendenti.
Per il personale che dovrà essere assunto presso questa cassa
rurale e di tutte le altre casse rurali già esistenti in Valle
d’Aosta è in procinto di essere avviato - credo che
però attualmente sia già stato avviato - un corso di formazione
professionale per dieci persone di cui due andranno in servizio
presso la cassa rurale di Saint-Pierre.
Presidente
- E’aperta la discussione
generale.
Ha chiesto di parlare l’Assessore alle Finanze
Lavoyer, ne ha facoltà.
Lavoyer (ADP)
- Per rispondere al Consigliere Voyat che
in Commissione mi aveva chiesto un’informazione che
allora non ero stato in grado di dargli, in merito alla ubicazione
della sede della nuova cassa rurale.
Da un incontro avuto con il Presidente, sono stato informato che
vi è una ipotesi di soluzione definitiva in centro al Comune di
Saint-Pierre con l’acquisizione di uno stabile, che
parzialmente è stata concretizzata da parte della comunità montana
per quanto concerne il piano terreno e il piano interrato, mentre
il primo piano, il secondo piano e la mansarda dovrebbe acquistarli
il Comune.
Per quanto concerne la soluzione provvisoria, il Comune ha
affittato il piano terreno dell’edificio comunale
con canone annuo di 1 milione 800mila lire con
l’impegno da parte della Cassa di eseguire i lavori
necessari per ripristinare i locali. Questo locale ha una
superficie di circa 80 mq ed è attualmente adibito ad ambulatorio,
pertanto l’ambulatorio verrà trasferito nella sede
della microcomunità.
Gli altri 80 mq verranno recuperati utilizzando un attuale
terrapieno che si trova sempre al piano terreno.
Presidente
- Si passa all’esame
dell’articolato. Do lettura
dell’articolo 1:
Articolo 1
1. E’ istituita la Cassa Rurale e Artigiana del
Gran Paradiso, Società Cooperativa a responsabilità limitata, come
da atto costitutivo di cui al rogito notaio Emilio Chanoux in data
31 maggio 1990, repertorio n. 63736/14047.
2. Ai sensi e per gli effetti del secondo comma
dell’articolo 23 della legge 16 maggio 1978, n. 196
("Norme di attuazione dello Statuto Speciale della Valle
d’Aosta"), la società è autorizzata ad iniziare le
operazioni di istituto per l’esercizio del credito e
del risparmio.
Presidente
- Pongo in votazione l’articolo
1.
Esito della votazione:
Presenti, votanti e favorevoli: 28
Il Consiglio approva all’unanimità.
Presidente
- Do lettura dell’articolo
2:
Articolo 2
1. Fatte salve le disposizioni di legge, le eventuali modifiche
dello Statuto sono di competenza dell’Assemblea dei
soci, previo parere favorevole della Giunta regionale.
Presidente
- Pongo in votazione l’articolo
2.
Esito della votazione:
Presenti, votanti e favorevoli: 28
Il Consiglio approva all’unanimità.
Presidente
- Do lettura dell’articolo
3:
Articolo 3
1. La presente legge è dichiarata urgente ai sensi del terzo
comma dell’articolo 31 dello Statuto Speciale ed
entrerà in vigore il giorno successivo a quello della sua
pubblicazione nel Bollettino Ufficiale della Regione.
Presidente
- Pongo in votazione la legge nel suo
complesso.
Esito della votazione:
Presenti: 28
Votanti: 27
Favorevoli: 27
Astenuti: 1 (Vallet)
Il Consiglio approva.
