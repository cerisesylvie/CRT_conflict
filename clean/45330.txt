Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 2103 del 15 dicembre 2022 - Resoconto
OGGETTO N. 2103/XVI - Interpellanza: "Stato delle pratiche di
concessione di derivazione d'acqua a uso idroelettrico per la
costruzione di nuovi impianti.".
Bertin (Presidente) -
Punto n. 41. Per l'illustrazione,
la parola al consigliere Marquis.
Marquis (FI) -
Già in altre occasioni abbiamo avuto modo
di parlare in aula di quanto è importante, per contribuire alla
decarbonizzazione dell'atmosfera, perseguire nell'obiettivo di
potenziamento dalla produzione di energia elettrica da rinnovabile
e avendo appreso dai giornali e dagli organi di informazione che
parrebbe esserci una grossa difficoltà sotto il profilo
amministrativo nel rilascio delle autorizzazioni e che questo sia
imputabile alla Regione, abbiamo presentato quest'interpellanza per
cercare di fare un po' il punto e capire qual è lo stato di fatto
nell'autorizzazione di concessioni di derivazione d'acqua in Valle
d'Aosta.
Chiediamo anche se sono state introdotte delle procedure
particolari rispetto a quelle ordinarie per cercare di potenziare
questo tipo di attività per il raggiungimento degli obiettivi che
dicevo prima che ci si è prefissi e se si stima che le
autorizzazioni in corso possono arrivare a conclusione nel breve
periodo.
Presidente -
Risponde l'assessore Marzi.
Marzi (SA) -
Le domande di concessione di derivazione
d'acqua a uso idroelettrico riguardano una grande varietà di
tipologia di impianto: da quelle di potenza molto modesta, cioè
quelle di fatto inferiori ai 10 KW, a quelle di grandi dimensioni e
cioè di potenza superiore ai 3 MW. Con riferimento al primo
quesito, le richieste di concessione per la costruzione di nuovi
impianti in corso d'istruttoria sono complessivamente trentotto.
Partiamo dalla prima, presentata nel 1988, ce n'è poi una nel 1998,
una nel 2006, una nel 2007, una nel 2009, una nel 2011, due nel
2015, cinque nel 2016, tre nel 2018, otto nel 2020, undici nel 2021
e due nel 2022. Per completezza di informazione, nel 2022 sono
state approvate cinque nuove concessioni e sette varianti a
concessione esistenti, di cui due rigettate. Nel 2021 le nuove
concessioni sono state otto, le varianti cinque, di cui una
rigettata. Nel 2020 le nuove concessioni sono state undici, le
varianti cinque, di cui due rigettate. I tempi minimi nella
procedura, intesa come giorni previsti dalla procedura di
concessione stessa, sono pari a 250 giorni, a questi vanno aggiunte
le tempistiche del VIA, ove previsto, e i tempi di sospensione
della procedura stessa per consentire l'integrazione dei documenti
presentati. Nei casi più semplici, che non comprendono
significative sospensioni, i tempi di conclusione del procedimento
sono inferiori all'anno. Anche nelle altre Regioni, dove spesso
sono le Province a istruire i procedimenti di concessione, non è
possibile a priori fissare tempi precisi e pertanto vengono
indicati generalmente tempi di istruttoria variabili tra i 18 e i
24 mesi.
Con riferimento al secondo quesito, è utile distinguere le
procedure. La concessione di derivazione d'acqua a uso
idroelettrico è di competenza della struttura Gestione demanio
idrico, il rilascio dell'autorizzazione unica per la costruzione
all'esercizio dell'impianto idroelettrico è di competenza della
struttura Sviluppo energetico sostenibile dell'Assessorato dello
sviluppo economico, formazione lavoro, mentre il rilascio
dell'autorizzazione unica per la costruzione dell'esercizio
dell'impianto di potenza inferiore ai 100 KW è un intervento di
edilizia libera e pertanto compete al proponente l'intervento
acquisire tutte le autorizzazioni e i titoli abilitativi edilizi
comunali necessari alla realizzazione dell'opera stessa. Con questa
precisazione, per quanto riguarda l'elenco soprarichiamato, è
presumibile che per nessuna delle suddette istanze si concluderanno
entro l'anno in corso, visto che oggi è il 15 di dicembre, i vari
procedimenti per ottenere tutte le autorizzazioni necessarie alla
realizzazione degli annessi impianti idroelettrici.
Rispetto al terzo quesito, evidenzio che la fattibilità
dell'intervento deve essere attentamente valutata in termini di
assenza di interferenza con diritti di prelievo precostituiti, in
particolare quelli irrigui, valutazione degli impatti ambientali
generati dalla realizzazione, valutazione della compatibilità del
nuovo prelievo rispetto alle disposizioni introdotte e degli atti
di pianificazione distrettuale del bacino del Po. Queste verifiche,
in relazione alla situazione di intenso sfruttamento in atto del
reticolo idrografico superficiale del territorio regionale
valdostano, impongono complesse valutazioni che necessitano di
molteplici informazioni da acquisire su una durata estesa oltre
l'orizzonte temporale dell'anno, anche al fine di evitare
l'instaurarsi di contenziosi sempre più frequenti, tra l'altro, con
ulteriori utilizzatori della risorsa, con associazione  ed
enti aventi come finalità la salvaguardia dell'ambiente e delle
risorse naturali. In estrema sintesi, la durata dei procedimenti
autorizzativi connessi alla realizzazione degli impianti
idroelettrici - che per impianti di maggiori dimensioni comprendono
la valutazione dell'impatto ambientale, il rilascio delle
concessioni per derivare l'acqua e il rilascio dell'autorizzazione
unica per la costruzione e la gestione dell'impianto idroelettrico
- è dovuta principalmente a:
1) contenziosi con altri richiedenti (situazioni che vengono
definite di concorrenza);
2) contenziosi con altri utenti (sottensioni di utenze già
esistenti);
3) contenziosi con associazioni gruppi di cittadini volti alla
salvaguardia dell'ambiente e delle risorse naturali;
4) lentezza da parte dei proponenti a fornire le informazioni
necessarie per effettuare le necessarie valutazioni, scelta questa
che, tra l'altro, attiene alla piena e propria podestà decisoria
dei soggetti proponenti;
5) difficoltà nel contemperare differenti interessi sottesi alla
realizzazione della nuova iniziativa di sfruttamento
idroelettrico.
Va infine segnalata la situazione, sempre più frequente
peraltro, in cui il differimento della realizzazione dell'impianto
non è dovuto a lungaggini amministrative di sorta piuttosto che
alle motivazioni appena espresse, bensì alle difficoltà che
purtroppo incontra il richiedente nel reperire i finanziamenti
necessari ad avviare l'esecuzione delle opere, seppur in presenza
di tutte le autorizzazioni previste. La dilatazione dei tempi è
dovuta quindi in larga parte a motivazioni che afferiscono al
proponente. Gli uffici stanno seguendo i lavori in corso a livello
nazionale per la revisione dell'istruttoria in attuazione del
decreto legislativo n. 199/2021, cioè l'attuazione della direttiva
del Parlamento europeo del Consiglio dell'11 dicembre 2018 sulla
promozione dell'uso dell'energia da fonti rinnovabili, che
all'articolo 19 (
piattaforma unica digitale per impianti a fonti
rinnovabili)
prevede la realizzazione di una piattaforma
unica a livello nazionale realizzata e gestita dal gestore dei
servizi energetici per la presentazione delle istanze di
autorizzazione unica di cui all'articolo 5 del decreto legislativo
n. 28/2011. L'autorizzazione unica è la procedura che viene
ritenuta la migliore soluzione per coordinare un'istruttoria così
complessa, per poterla attivare però è necessario che siano
adottati appositi decreti, che ad oggi non sono ancora stati
discussi in conferenza unificata. La situazione attuale vede una
prima interlocuzione tenutasi i mesi scorsi a livello territoriale
con il gestore dei servizi energetici per capire quali sono i
desiderata
delle diverse Regioni ed esaminare la
predisposizione e adozione di modelli d'istanza unificati su tutto
il territorio nazionale.
Presidente -
Risponde in replica il consigliere
Marquis.
Marquis (FI) -
Abbiamo ascoltato con attenzione le
risposte all'interpellanza, credo di poter sintetizzare il suo
intervento immaginando che da qui a breve, per raggiungere gli
obiettivi, bisogna riattivare le centrali a carbone, perché i tempi
mi sembra che siano biblici per procedere a queste autorizzazioni.
Si è parlato di pratiche aperte dal 1988, trentaquattro anni, quali
possano essere le ragioni, credo che siano delle cose che siano
difficili da comprendere per un cittadino e per un imprenditore. Da
una parte abbiamo letto sui giornali le dichiarazioni da parte
degli organi statali che dicono che la responsabilità è tutta in
capo alle Regioni, adesso mi sembra invece di aver capito che la
responsabilità è tutta in capo allo Stato, che non ha provveduto a
decretare delle forme di semplificazione e che le Regioni si
trovino con le mani legate. Io credo che questo sia un grosso
problema e ciascuno, nel suo ruolo, dovrebbe provare a trovare
delle soluzioni per seguire degli obiettivi che sono degli
obiettivi importanti e alti a livello di condivisione politica per
poter andare a diffondere l'utilizzo delle rinnovabili, perché
diversamente la questione diventa assai difficile da gestire. Per
quanto ho potuto anche vedere, a livello dei mezzi di informazione,
credo che l'ultimo problema sia quello delle risorse da parte degli
imprenditori, perché gli imprenditori lamentano la lentezza
dell'autorizzazione, non di trovare attraverso le banche o altri
canali i finanziamenti degli interventi. Pertanto nell'attesa che
lo Stato, come dice lei, arrivi a disciplinare delle procedure di
semplificazione rispetto a quelle che sono attualmente in essere
come procedimenti, credo che bisognerebbe provare comunque, anche a
livello locale, di fare il massimo per andare incontro alle
esigenze di coloro che hanno sottoposto delle istanze di poter
arrivare il prima possibile a trovare delle soluzioni.
Presidente -
Un minuto per una precisazione.
Marzi (SA) -
Io in realtà questo lo dico soprattutto
cogliendo lo spirito collaborativo anche della replica, non ho
detto nella mia risposta che è colpa dello Stato: ho detto che per
com'è strutturata oggi la pratica amministrativa, sicuramente la
soluzione sarebbe quella, però nell'attesa che lo Stato compia
quanto ha dichiarato di voler compiere, riconoscendo il fatto che
questo tipo di pratiche sono complesse, ho suggerito, visto che la
stragrande maggioranza di queste pratiche, partendo da quelle del
1988, sono state bloccate per questioni afferenti il Tribunale
superiore delle acque, che ogni singolo proponente di fatto crei
un'interlocuzione diretta con gli uffici, perché, da quello che ho
potuto verificare in ventisei mesi di collaborazione con gli uffici
stessi, tendono a essere molto puntuali quando il fatto non diventa
una questione general generica, ma diventa un rapporto diretto
rispetto a problemi che evidentemente hanno una contingenza
specifica.
