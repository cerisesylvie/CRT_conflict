Classificazione
TURISMO E INDUSTRIA ALBERGHIERA
Ricettività turistica



Oggetto del Consiglio n. 1922 del 27 luglio 2011 - Resoconto
OGGETTO N. 1922/XIII - Interrogazione a risposta immediata:
"Problematiche relative alla chiusura del campeggio di Buisson nel
comune di Antey-Saint-André".
Interrogazione a risposta immediata
Appreso che il Campeggio di Buisson, nel Comune di
Antey-Saint-André, è stato chiuso a seguito di un'ordinanza del
Sindaco per il pericolo di frane;
Constatato che la struttura è la più grande nel suo genere
nella nostra Regione, essendosi evoluta nel corso degli anni sino a
diventare un villaggio turistico che può ospitare circa 2.000
persone;
Preoccupati che la chiusura avrà inevitabilmente
ripercussioni in termini economici per l'intera vallata della
Valtournenche, particolarmente gravi nell'attuale situazione di
crisi generalizzata;
i sottoscritti Consiglieri regionali
Interrogano
l'Assessore competente per sapere
se è prevista una soluzione in tempi rapidi del problema
considerata anche l'entità del rischio franoso che ha determinato
il provvedimento di chiusura.
F.to: Chatrian - Giuseppe Cerise - Bertin - Louvin - Patrizia
Morelli
Président
- La parole au Vice-président Chatrian.
Chatrian (ALPE)
- Grazie Presidente.
La questione è delicata, e anche complessa; una questione, da
quello che abbiamo potuto capire, che non è recente. La sintesi -
anche perché è un question time e non possiamo approfondire nel
dettaglio la situazione o, meglio, il prosieguo - è che il
campeggio è stato chiuso, il campeggio che ha 40 anni e che può
ospitare circa 2.000 persone. Già nel luglio 2006 veniva convocata
una conferenza dei servizi e ci risulta che ci sia stato un iter
comunque molto travagliato. Nel novembre 2008 viene sospeso il
procedimento di classificazione con un provvedimento dirigenziale;
è un problema che si è protratto e forse qualche ente non ha dato
corso e non ha chiarito le sue responsabilità o il suo
posizionamento. Ma la domanda che ci poniamo per poi mettere sul
tavolo la richiesta è proprio questa: gli organi competenti erano a
conoscenza di tutto questo iter travagliato? Quali sono gli
elementi che hanno determinato questa chiusura?
Cosa chiediamo? Chiediamo se è prevista una soluzione e con
quali tempi, considerata l'entità del rischio franoso. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Brevemente: le motivazioni sono state
sintetizzate con movimenti franosi; in realtà non è solo così,
perché il provvedimento dirigenziale con il quale è stata rigettata
la domanda di classificazione evidenzia molto chiaramente che il
rischio è decisamente più ampio. Leggo brevemente:
"fenomeni di
caduta massi provenienti dalla parete rocciosa; fenomeni di
debris-flow provenienti dal torrente de Chamois; fenomeni di
alluvionamento per diversione del torrente di Chamois in
corrispondenza del ponte fra la frazione Nuarsaz e Chezod; fenomeni
di alluvionamento diretto da parte del torrente Marmore; fenomeni
di alluvionamento indotto dal rigurgito verso monte per ostruzione
dell'alveo del torrente Marmore per effetto di eventuali
debris-flow che si esplicassero sui torrenti di Chamois e
Suisse".
Quindi il problema è decisamente più ampio, abbiamo
anche problemi franosi; la zona è considerata "zona rossa".
Nel provvedimento dirigenziale c'è un altro tema molto pesante.
Noi ne siamo venuti a conoscenza in virtù di una corrispondenza con
la società Terna:
"All'interno dell'area del campeggio in
argomento della campata fra i sostegni 19 e 20 dell'elettrodotto a
132 Kvolts vi è la presenza di alcune costruzioni del tipo case
mobili al di sotto dei conduttori della linea. Tali costruzioni,
poste in opera in data certamente successiva all'entrata in
servizio dell'elettrodotto, sono situate a distanza compresa fra
gli 80 e i 140 metri dal sostegno n. 19 e risultano avere una
distanza dai conduttori inferiore a quella prevista dalle vigenti
disposizioni. Detti conduttori sono costantemente mantenuti ad una
tensione di 132.000 volts e all'avvicinarsi ad essi, sia pure
tramite l'impiego di attrezzi, materiali e mezzi mobili a distanze
inferiori a quelle previste, costituisce pericolo mortale".
Quindi la situazione di rischio è così elevata per cui non c'è
nessuna previsione, perché le tematiche sono decisamente ampie.
D'altra parte il TAR della Valle d'Aosta si è espresso in modo
contrario al ricorso effettuato dalla società Villaggio Turistico
Camping Cervino e, nella decisione, dice:
"Venendo nella specie
in rilievo un atto plurimotivato"
...quindi il TAR riconosce,
non dice solo motivato, ma plurimotivato, quindi non c'è nessuna
previsione.
Président
- La parole au Vice-président Chatrian.
Chatrian (ALPE)
- Grazie Presidente.
Non volevamo assolutamente minimizzare. Mi sembra che il quesito
fosse semplice, chiaro, non polemico, perché il problema lo
conosciamo, è grave; l'ho sintetizzato in senso franoso, non è
sicuramente solo legato al discorso franoso. L'obiettivo nostro era
di conoscere lo stato dell'arte...non ho capito il tono di polemica
nel rispondere al nostro quesito! Sinceramente avevamo posto questo
quesito per conoscere meglio; in un question time non si può
approfondire nel dettaglio, ma quello che conosciamo e sappiamo è
che l'iter è stato travagliato all'interno dell'Amministrazione
regionale. Mi risulta che in questi cinque anni diverse conferenze
di servizio sono state fatte e il quesito chiedeva se c'era una
soluzione sul tavolo, o quanto meno se si sta approfondendo...lei
mi ha risposto che il rischio è alto e che ad oggi non ci sono...ma
l'intenzione nostra era di capire se sul tavolo c'era una prima
soluzione o una bozza di soluzione...sono veramente deluso della
sua risposta, Assessore!
