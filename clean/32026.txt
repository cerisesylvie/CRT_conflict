Classificazione
TRASPORTI E VIABILITÀ
Viabilità



Oggetto del Consiglio n. 862 del 18 novembre 2009 - Resoconto
OGGETTO N. 862/XIII - Interrogazione a risposta immediata:
"Stato di avanzamento del progetto di realizzazione della variante
della strada statale n. 27 del Gran San Bernardo nei comuni di
Saint-Oyen ed Etroubles".
Interrogazione a risposta immediata
Richiamate le problematiche concernenti la realizzazione dei
lavori di sistemazione della Strada Statale 27 del Gran San
Bernardo e, in particolare della variante relativa ai Comuni di
Saint-Oyen e Etroubles;
Appreso da recenti notizie di stampa che l'ANAS avrebbe
individuato una nuova soluzione progettuale volta alla soluzione
complessiva delle problematiche di circolazione e di sicurezza che
impattano sui due Comuni della valle del Gran San Bernardo;
Considerata l'importanza della realizzazione di questa
infrastruttura per il miglioramento delle condizioni ambientali e
della vita quotidiana delle popolazioni dei Comuni
interessati;
Tutto ciò premesso i sottoscritti Consiglieri
regionali
Interrogano
Il Governo regionale per conoscere lo stato di avanzamento
del progetto di realizzazione della variante della Strada Statale
27 del Gran San Bernardo e i contenuti della nuova proposta
progettuale elaborata dall'ANAS.
F.to: Comé - Lanièce - Salzone
Président
- La parole au Conseiller Comé.
Comé (SA-UdC-VdA)
- Grazie, Presidente. Il nostro gruppo
ha voluto presentare questa interrogazione a risposta immediata per
conoscere gli ultimi sviluppi concernenti la realizzazione dei
lavori di un tratto di strada direi importantissimo per la nostra
regione, un tratto di strada internazionale e precisamente la
strada statale n. 27 del Gran San Bernardo, in particolare quel
tratto che parte prima dell'abitato di Etroubles per giungere fino
all'abitato di Saint-Oyen, questa variante che aveva in questi anni
suscitato delle grosse discussioni. Abbiamo appreso pochi giorni
fa, in particolare giovedì scorso, che il capo di compartimento
dell'ANAS, l'ingegnere Domenico Petruzzelli, ha presentato una
nuova soluzione progettuale che dovrebbe tendere alla soluzione
complessiva delle problematiche di circolazione e soprattutto di
sicurezza, che impattano sui due comuni: basti ricordare qui
l'incidente avvenuto un anno fa che costò la vita a due persone e
il ferimento a più di venti persone. Un tratto che ha quindi una
grande necessità di essere posto in sicurezza, proprio perché entra
nell'abitato di Etroubles. Considerando che la proposta pare essere
una proposta che migliorerebbe fortemente sia le condizioni
ambientali, sia le condizioni di sicurezza per le due popolazioni,
abbiamo presentato questa nostra richiesta per chiedere al Governo
quali siano state le azioni intraprese dalla Giunta per giungere a
questa soluzione, qual è lo stato di avanzamento del progetto di
realizzazione e i contenuti della nuova proposta progettuale,
elaborata dall'ANAS. Grazie.
Président
- La parole au Président de la Région,
Rollandin.
Rollandin (UV)
- Grazie. Rispondo anche a nome
dell'Assessore Marco Viérin, in quanto, come è stato ricordato,
questo è un problema di collegamento internazionale, di sicurezza e
per ricordare che su tale tema, in occasione delle finanziarie
durante gli interventi a Palazzo Chigi, si era posta l'attenzione
sull'esigenza di finanziare questi tratti, ossia rendere
disponibile la soluzione, che poi ha trovato il 12 novembre il
direttore compartimento ANAS, che ha presentato la soluzione
definitiva. Questo è il risultato di un lavoro importante portato
avanti con grande caparbietà e senza grandi clamori, mentre
qualcuno sbraitava, qualcuno lavorava e lavorava per dare tale
soluzione che riprende un progetto di dieci anni fa, che era già
stato visto a quell'epoca, e che dà una soluzione definitiva alla
problematica di Saint-Oyen, Etroubles in particolare. Questa
soluzione che riprende un tunnel... che in modo definitivo risolve
il problema anche collegato al primo tratto che creava problemi
ambientali nell'ambito della soluzione dell'uscita prevista a
Saint-Oyen. Dobbiamo quindi dire che con grande soddisfazione anche
nei confronti del Ministro Matteoli, che ha mantenuto, sotto tale
profilo, le promesse da lui e dal Governo a suo tempo fatte che
avrebbero finanziato questa parte ... quindi i meriti credo che
giustamente vadano dati a chi ha lavorato. Per quanto ci riguarda,
avevamo avuto diversi incontri in questa ottica, poi qualcuno si è
appropriato di tale realizzazione, pazienza, però i fatti sono
questi.
C'è una soluzione: un tunnel che by-passa Etroubles e da una
soluzione definitiva dando anche una visibilità del Paese che prima
non c'era, con una rotonda sulla strada nazionale che risolve le
problematiche a suo tempo sollevate. Credo quindi che sia la
soddisfazione di tutti vedere che c'è un progetto che non ritarderà
i tempi di realizzazione della prima tratta e avrà i finanziamenti
per risolvere definitivamente il problema annunciato.
Président
- La parole au Conseiller Comé.
Comé (SA-UdC-VdA)
- Non posso che associarmi anch'io alle
parole di soddisfazione espresse dal Presidente per la soluzione
concordata, mi pare di aver colto che è stato un lavoro portato
avanti insieme fra alcuni enti locali, la Regione e in modo
particolare il Ministro Matteoli, che ha garantito anche l'impegno
finanziario per la realizzazione di questo importante tratto di
strada che soddisfa tutti: sia Regione, sia ANAS, sia enti locali.
Grazie.
