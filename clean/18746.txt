Classificazione
ASSETTO DEL TERRITORIO
Difesa ed uso del suolo - Sistemazione idrogeologica


Resoconto integrale del dibattito dell'aula
Oggetto del Consiglio n. 1852 del 21 febbraio 2001 - Resoconto
OGGETTO N. 1852/XI Salvaguardia e ampliamento delle aree
naturali di esondazione dei corsi d’acqua ed
interventi di delocalizzazione nell’ambito del piano
di interventi straordinari post-alluvione. (Interrogazione)
Interrogazione Presa visione del "Piano di interventi
straordinari per il ripristino delle opere danneggiate e per la
prevenzione dei rischi a seguito dell’evento
alluvionale di ottobre 2000", approvato dalla Giunta regionale con
delibera n. 73 del 22 gennaio 2001;
Considerato che tra le linee di intervento strategiche
perseguite dal Piano c’è quella di "salvaguardare, e
ove possibili, ampliare le aree naturali di esondazione dei corsi
d’acqua" e, ancora, limitare gli interventi
artificiali di contenimento delle piene a scapito
dell’espansione naturale delle stesse, e
privilegiare, per la difesa degli abitati, interventi di
laminazione controllata, al fine di non aumentare il deflusso sulla
aste principali e in particolare sull’asta del
Po";
Tenuto conto che nell’elencare i diversi
interventi, se ne è indicato il settore, ma non la finalità e le
caratteristiche dell’opera, dato anche
l’ingente numero di interventi previsti nel
Piano;
Considerando che ogni intervento è coerente con le finalità
indicate nella premessa al Piano;
Ricordando che comunque in alcuni casi occorrerà procedere alla
delocalizzazione, per garantire l’incolumità degli
abitanti;
la sottoscritta Consigliera regionale
Interroga
l?Assessore competente per sapere:
1) quante e quali opere previste nel Piano sono coerenti con le
due finalità ricordate in premessa;
2) se sono previsti lavori in immobili nelle zone che dovranno
essere interessate dalla delocalizzazione.
F.to: Squarzino Secondina
Président La parole à l’Assesseur au territoire,
à l’environnement et aux ouvrages publics,
Vallet.
Vallet (UV)
Le indicazioni richiamate nel testo
dell'interrogazione si riferiscono alle linee strategiche da
seguire per la progettazione degli interventi.
Come abbiamo indicato nel capitolo specifico del piano relativo
agli interventi sui corsi d’acqua, come introduzione
all’elenco degli interventi, sono state illustrate
le caratteristiche generali e le finalità degli interventi stessi.
Quindi, rispondendo alla prima domanda, in linea generale dirò che
tutti gli interventi ricompresi nel Piano dovranno essere coerenti
non solo con le due finalità indicate nella premessa
dell'interrogazione, ma con le altre evidenziate che poi brevemente
riassumerò.
Infatti in questa fase, e quindi per quanto riguarda gli
interventi ricompresi nel piano, è prevista solo la realizzazione
delle protezioni lungo i tratti di asta fluviale danneggiati che
determinano condizioni di potenziale pericolo per l'incolumità
della popolazione o in cui si sono verificati danneggiamenti delle
infrastrutture o che sono tali da mettere in pericolo la
popolazione o l'integrità e la funzionalità delle infrastrutture
stesse.
L’intervento che verrà realizzato tuttavia
potrebbe anche, e questo ho già avuto modo di dirlo in altra
occasione, non avere carattere definitivo in quanto gli studi che
verranno effettuati in seguito relativamente alla dinamica del
corso d’acqua potranno permettere di decidere se
tale intervento sia compatibile con l’assetto
definito del corso d’acqua che garantisca un
sufficiente livello di protezione degli insediamenti e delle
infrastrutture poste nelle sue immediate vicinanze.
Gli studi che saranno portati avanti parallelamente alla
realizzazione degli interventi urgenti si pongono come obiettivo
quello di analizzare la dinamica della Dora Baltea e delle
principali aste torrentizie affluenti.
Per quanto riguarda la Dora Baltea dirò che in un incontro che
ho avuto nella mattinata di ieri a Parma con il Segretario generale
dell’Autorità di bacino del fiume Po abbiamo
concordato che dello studio che riguarda la Dora Baltea si faccia
carico l’Autorità di bacino e questo per avere una
visione di carattere generale e un assetto della Dora che deve
essere compatibile non solo con i nostri problemi, ma riguardare
anche il tratto di asta della Dora che è fuori dalla Regione Valle
d’Aosta e questo perché credo sia opportuno che di
uno studio della sistemazione della Dora, che riguarda anche per
alcuni tratti il territorio piemontese, si faccia carico
un'autorità che è superiore alle due singole Regioni.
L’analisi condotta mediante
l’applicazione di modelli idraulici permette,
attraverso le elaborazioni effettuate a partire dai dati
geomorfologici del territorio, di ipotizzare diversi scenari
riconducibili a potenziali eventi di piena, mettendo in evidenza le
aree esposte a maggior rischio.
Lo studio dei diversi scenari potrà permettere una futura
progettazione delle opere di sistemazione idraulica tale da tenere
conto di tutti i complessi aspetti legati soprattutto all'erosione,
al deposito del materiale, alla laminazione delle portate al colmo
di piena e alla verifica del comportamento dei corsi
d’acqua in corrispondenza delle confluenze fra i
torrenti laterali e la Dora stessa. Solo con un'analisi a scala
regionale si potrà quindi operare in maniera ottimale e sul
controllo e sull’assetto del reticolo idraulico
dell’intero bacino valdostano.
Per quanto riguarda le finalità e i criteri a cui devono
attenersi i progetti delle opere urgenti, inseriti nei piani di cui
riferivo prima, rapidamente dirò che il ripristino delle strutture
poste in prossimità dei corsi d’acqua dovrà tenere
in debita considerazione la dinamica fluviale, rispetto alla quale
l’interferenza dovrà essere trascurabile anche per
le soluzioni tecniche adottate.
I servizi e le vie di comunicazione dovranno essere localizzati
il più possibile a margine delle aree fluviali erose, al fine di
salvaguardare le aree esondabili che il corso
d’acqua si è creato.
Gli interventi che interferiscono con i corsi
d’acqua devono quindi garantire il mantenimento
delle aree esondabili, evidentemente quelle disponibili al momento,
che permettono al corso d’acqua di espandersi
lateralmente riducendo i valori di portata in transito nel corpo
idrico.
Per quanto riguarda la ricostruzione dei ponti, questa dovrà
avvenire sulla base delle direttive dell’Autorità di
bacino del fiume Po, direttive peraltro già note e pubblicate.
Nelle aste fluviali, dove il corso d’acqua ha
ampiamente divagato, non è possibile ipotizzare nei tempi ristretti
previsti dall'ordinanza l’assetto idraulico
definitivo; si dovrà pertanto operare per ripristinare una sede di
deflusso di magra, proteggere puntualmente le eventuali
infrastrutture presenti e impedire con strutture precarie il
progredire delle eventuali erosioni di sponda in atto.
Gli interventi elencati nel piano dovranno essere pertanto
coerenti con le indicazioni sopra richiamate e nella fase di
approvazione dei progetti, che avverrà in sede di Conferenza dei
servizi, potrà essere effettuata la verifica della coerenza
dell’intervento stesso con i criteri che ho
citato.
Da notare ancora che problemi di coerenza con i criteri indicati
non dovrebbero essercene. Voglio evidenziare la questione che, per
quanto riguarda gli interventi urgenti che abbiamo definito in
priorità 1a) e 1b) nel nostro programma, si tratta mediamente di
interventi di modesta dimensione, puntuali, mediamente di importi
intorno al mezzo miliardo di lire.
Per quanto riguarda la seconda questione che viene posta
nell’interrogazione, che riguarda:
"se sono
previsti lavori in immobili nelle zone che dovranno essere
interessate dalla delocalizzazione"
, abbiamo avuto modo di
parlare più volte della problematica della delocalizzazione; al
momento, la Giunta regionale ha adottato una deliberazione
l’11 dicembre 2000, la n. 4.268, con la quale
abbiamo approvato le istruzioni da fornire ai Comuni sul
comportamento da tenere per quanto riguarda gli aspetti urbanistici
in relazione all’evento alluvionale. Nelle aree
dissestate sono ammessi solo interventi di manutenzione ordinaria e
straordinaria degli edifici, a condizione che gli stessi non siano
stati compromessi dal punto di vista strutturale.
Ad oggi non sono state individuate aree nelle quali effettuare
la delocalizzazione. Il processo per l'individuazione è di
competenza comunale e richiederà tempi - ho già avuto modo di dirlo
in III Commissione quando abbiamo affrontato
l’argomento - che non saranno sicuramente brevi.
Gli interventi previsti sugli immobili pubblici danneggiati si
riferiscono principalmente a strutture sportive, per lo più campi
sportivi, e per quanto riguarda Nus ad edifici scolastici e alla
sede del poliambulatorio.
Per tali immobili, per la loro ubicazione, per l'entità dei
danni subiti, per quanto riguarda Nus in particolare, per
l’urgenza di ripristinarne la funzionalità, non si
prevede alcuna delocalizzazione.
Président
La parole à la Conseillère Squarzino
Secondina.
Squarzino (PVA-cU)
Ringrazio l’Assessore
per la risposta articolata con cui ha sostenuto con foga
l’operato del suo Assessorato.
Io credo che effettivamente ci debba essere una coerenza fra le
indicazioni che sono state date in premessa e poi tutta la serie di
opere che vengono individuate.
Tuttavia ci sono alcuni elementi critici che io le vorrei
sottolineare. Primo elemento critico: lei ha detto:
"Molti
interventi non sono definitivi"
. Concordo con lei?
(interruzione dell’Assessore Vallet, fuori
microfono)
? potrebbero anche non essere definitivi; capisco anche che in
alcuni casi occorra comunque intervenire prima di poter fare degli
studi più accurati.
Ma mi preoccupa, Assessore, il lavoro che viene fatto sugli
alvei dei fiumi, indipendentemente dagli studi accurati e dalle
analisi delle cause dell'alluvione. Volevo mettere l'accento con
questa interrogazione su due tipologie di opere: "adeguamento
sezione alveo" e "rispristino alveo dei torrenti".
In questo momento temporaneo ci si limita a ripristinare
l’alveo precedente l’alluvione o ad
adeguare la sezione dell’alveo precedente
all’alluvione? E queste opere le facciamo, come lei
ha detto nel suo intervento, cercando di garantire il deflusso di
magra.
Da un punto di vista teorico potrebbe andar bene, se non
sapessimo però che fra pochi mesi ci troveremo di fronte al
problema del disgelo, al problema delle piogge: ricordiamo che
maggio è un periodo che fa da contraltare a ottobre/novembre, cioè
è l’altro momento cruciale dell’anno
in cui possono verificarsi dei problemi per quanto riguarda il
troppo pieno di fiumi e di torrenti.
Le espongo la mia preoccupazione: se noi facciamo queste opere
urgenti tenendo conto dell’alveo precedente
l’alluvione, forse non siamo attrezzati per il
momento in cui, magari a maggio, non ci sarà più solo un deflusso
di magra, ma ci sarà deflusso di piena.
E questo vale per una serie di torrenti, dove si vede qual è
stato il terreno coperto dall’esondazione e in cui
l'alveo viene riportato nuovamente nella sezione precedente,
aumentando al massimo l’altezza delle sponde. A
nostro avviso questa tipologia di opere non è coerente con i
principi che sono elencati nella premessa del Piano dei lavori.
Sarà interessante verificare nella fase di approvazione dei
progetti se effettivamente le opere che sono state presentate sono
coerenti con le indicazioni del piano e se effettivamente in quella
sede viene fatta la verifica della coerenza.
L’ultimo aspetto su cui intendo attirare
l'attenzione riguarda la delocalizzazione: nel piano vengono
previste delle opere di difesa di zone che sono collocate in zone
golenali.
Penso alla cascina Trèves a Montjovet, e mi chiedo se noi
dobbiamo, in occasione di ogni alluvione, spendere 700-800 milioni,
per rifare la difesa spondale di un fiume che dovrebbe proteggere
una struttura agricola costruita in zona esondabile, in zona
golenica. Su questo punto non concordo ancora con lei, Assessore,
nel senso che la Giunta non può dire che il problema della
delocalizzazione è un problema degli enti locali.
Su questo problema, Assessore, la logica va cambiata, va
ribaltata; ci deve essere un momento di accordo, di presa di
posizione comune, Regione ed enti locali, sulla base di priorità
definite e sostenute dalla Regione.
