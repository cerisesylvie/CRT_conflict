Classificazione
DIFENSORE CIVICO



Oggetto del Consiglio n. 1760 del 28 luglio 2022 - Resoconto
OGGETTO N. 1760/XVI - P.L. n. 54: "Disposizioni in materia di
Garante dei diritti delle persone con disabilità. Modificazioni
alla legge regionale 28 agosto 2001, n. 17 (Disciplina del
funzionamento dell'Ufficio del Difensore civico. Abrogazione della
legge regionale 2 marzo 1992, n. 5 (Istituzione del Difensore
civico))".
Bertin (Presidente) -
Punto n. 6.01. La proposta di legge
in questione è composta da sei articoli, si esamina il nuovo testo
con nuovo titolo predisposto dalla I Commissione consiliare. Il
relatore a nome della minoranza è il consigliere Manfrin, il
relatore per la maggioranza è il consigliere Padovani. Si è
prenotato il consigliere Manfrin per la relazione, ne ha
facoltà.
Manfrin (LEGA VDA) -
Con la proposta di legge che
presentiamo oggi in quest'aula ci poniamo come obiettivo quello di
istituire nella nostra Regione la figura del Garante dei diritti
delle persone con disabilità, una figura il cui obiettivo
principale è la tutela dei diritti delle persone con disabilità che
affrontano problematiche spesso quotidiane e non hanno ad oggi un
punto di riferimento per superare quelle difficoltà che, unite alla
propria condizione, diventano insormontabili. Nello specifico la
nostra proposta di legge va a modificare la legge regionale 28
agosto 2001 n. 17, che disciplina il funzionamento dell'ufficio del
Difensore civico. La proposta di legge assegna dunque al Difensore
civico il compito di Garante dei diritti delle persone con
disabilità promuovendo la piena tutela dei diritti e degli
interessi delle persone con disabilità e dei loro
caregiver
familiari nel rispetto dei principi dettati dalla legge 5 febbraio
1992 n. 104, la legge quadro per l'assistenza per l'integrazione
sociale e i diritti delle persone con disabilità dall'articolo 26
della Carta dei diritti fondamentali dell'Unione europea della
Convenzione delle Nazioni Unite sui diritti delle persone con
disabilità adottata dall'Assemblea generale dell'ONU il 13 dicembre
2006.
Come sappiamo, nella nostra Regione, ma anche nel resto del
Paese, c'è ancora moltissima strada da fare per arrivare a una vera
e propria cultura della disabilità che possa garantire a chi più è
svantaggiato i diritti che la Costituzione e le disposizioni
legislative sul tema conferiscono loro, ma non solo, poiché spesso
a chi si trova in una condizione di svantaggio risulta difficile
vedersi riconosciuti i più elementari diritti che dovrebbero essere
garantiti a tutti, un esempio recente su tutti il diritto di poter
affidare un ragazzo a un centro estivo.
Ovviamente non parlo dell'episodio per il quale c'è stato un
chiarimento, mi pare ieri sia arrivato il comunicato stampa ma gli
eventi che hanno portato dei ragazzi con disabilità grave a non
poter partecipare a dei centri estivi e che non sono riusciti
neanche a ricevere un supporto adeguato in questa grave vicenda.
Ebbene, con l'istituzione di questa figura anche questo tipo di
criticità potrà essere affrontato in maniera adeguata. Una figura,
quella introdotta da questa proposta di legge, che si ispira al
principio della solidarietà sociale e intende erogare specifici
servizi diretti alla tutela in senso lato dei diritti civili in
forma singola e collettiva delle persone con disabilità,
comprendente anche quella che si renderà eventualmente necessaria
nelle fasi processuali, nei vari campi della giurisdizione civile,
penale o amministrativa. Ecco quindi che il Garante per la
disabilità diventa una figura unica che presidia ma anche promuove
i diritti di chi convive con la disabilità. Al Garante viene quindi
affidato il compito di raccogliere le istanze delle persone con
disabilità e di fornire loro la dovuta assistenza ma non solo. Si
prevede infatti anche un ruolo di promozione, oltre che di
rappresentanza e, proprio in virtù di quest'inquadramento, il
Garante dovrà promuovere delle campagne di sensibilizzazione e di
comunicazione volte a rendere più permeabile la cultura del
rispetto dei diritti di tutti.
Questo delicato incarico viene affidato nel solco di quanto già
fatto da altre Amministrazioni regionali, oltre che comunali,
ovvero l'incardinamento delle funzioni della figura di Difensore
civico così come realizzato, ad esempio, dalla Regione Lombardia o
dalla Regione Emilia-Romagna. La proposta di legge in oggetto ha
superato un lungo percorso di analisi e verifica della I
Commissione consiliare durato quasi cinque mesi e ha visto
esprimere l'opinione di diversi attori: dal Difensore civico,
soggetto in capo al quale ricadrà la responsabilità di rivestire il
ruolo, fino ai soggetti portatori di interesse, più specificamente
le Associazioni dei disabili che hanno formulato diverse proposte
ritenute migliorative nel testo e quindi accolte nel proficuo
lavoro di Commissione che si è sviluppato e per il quale voglio
ovviamente ringraziare i colleghi e i Commissari della I
Commissione.
Le proposte recepite sotto forma di emendamenti sono intervenute
su diversi aspetti e più specificamente:
- sulle funzioni assegnate dalla figura del Garante dei diritti
delle persone con disabilità, ad esempio, con riferimento sui
maltrattamenti, abusi o fenomeni di bullismo o cyberbullismo,
oppure sull'abbattimento delle barriere non solo architettoniche ma
anche sensoriali;
- sulla collaborazione del Garante dei diritti delle persone con
disabilità non solo con l'Osservatorio nazionale sulla condizione
delle persone con disabilità ma anche con le associazioni
rappresentative delle persone con disabilità, che durante le
audizioni hanno manifestato la piena disponibilità nel mettere a
disposizione della collettività le proprie competenze; sul supporto
alla figura del Garante dei diritti delle persone con disabilità
individuando un soggetto esperto in possesso di specifiche
competenze nell'ambito dei diritti dei disabili e delle attività
sociali, così come già realizzato in altre realtà;
- nell'inserimento, all'interno dell'intero articolato, della
figura del
caregiver
familiare, ricomprendendo quindi la
persona che assiste e si prende cura del familiare disabile, ed
estendendo le tutele in relazione a quest'incarico;
- infine con l'inserimento dell'articolo 4 concernente le
disposizioni sulla privacy, poiché, ai sensi della normativa
vigente, in materia è richiesta la consultazione preventiva del
Garante privacy nel caso in cui un provvedimento in corso di
adozione disciplini criteri e modalità del trattamento dei dati
personali.
Queste proposte hanno trovato l'accoglimento della quasi
totalità della I Commissione e rappresentano il passo finale di un
lavoro di raccordo che ha recepito in maniera positiva gli stimoli
forniti.
Come abbiamo ribadito più volte in quest'aula, l'integrazione
delle persone con disabilità non deve essere soltanto uno slogan da
utilizzare in campagna elettorale, ma deve tradursi in azioni
concrete che tutelino realmente le persone che convivono con la
disabilità e questo è un piccolo grande passo in quella
direzione.
Presidente -
Sempre per la relazione, si è prenotato il
collega Padovani, ne ha facoltà.
Padovani (FP-PD) -
Innanzitutto vorrei ringraziare i
colleghi con i quali siamo arrivati a elaborare questo testo,
quindi i colleghi di I Commissione, insieme ai quali abbiamo
elaborato questo testo e anche gli uffici per il lavoro e il
supporto tecnico imprescindibile per arrivare alla stesura di
questo testo di legge.
Vorrei anche dire che discutere e approvare - spero e mi auguro
- questo testo di legge nel mese del
Disability Pride
, anche
se alla fine del mese del Disability Pride, penso dia un senso
ulteriore e un significato ulteriore a questo testo di legge. Mi
scuso perché ripeterò necessariamente alcune cose già dette dal
collega Manfrin ma siamo relatori dello stesso testo di legge,
quindi è ovvio che qualcosa andrà ripetuto.
L'istituzione del Garante per la tutela dei diritti delle
persone con disabilità è volta a creare uno strumento utile a dare
piena attuazione a quelle norme di diritto, sia internazionale che
nazionale, che impongono la piena integrazione di tutte e tutti
nella vita e nel contesto sociale. Sul tema delle disabilità vi è
certamente un'abbondante produzione normativa, a partire dalla
Convenzione dell'ONU sui diritti delle persone con disabilità,
ratificata dall'Italia con la legge 18/2009, che ha un'importanza
fondamentale. Le priorità di questo Trattato sono infatti quelle di
garantire l'accesso a tutte le varie forme di attività senza alcun
tipo di preclusione attraverso l'adozione delle modifiche e degli
adattamenti necessari per garantire alle persone con disabilità il
godimento e l'esercizio di tutti i diritti umani e delle libertà
fondamentali. Gli obiettivi, o per meglio dire lo scopo del
Trattato, è quello di rendere concreti i principi fondamentali
quali dignità, uguaglianza, autonomia individuale, partecipazione e
inclusione nella società. Nel nostro Paese va detto, nonostante la
rilevanza notevolissima della Convenzione ONU, erano già presenti
atti legislativi conformi ai principi della Convenzione stessa, a
partire evidentemente dall'articolo 3 della Costituzione italiana,
che stabilisce i principi di uguaglianza e di non discriminazione.
Se quindi l'ampiezza del quadro normativo garantisce piena tutela
formale alle persone con disabilità, altro discorso è la sua
concreta applicazione ed è proprio qui che si inserisce la figura
oggetto della proposta di legge in discussione oggi. Il Garante dei
diritti delle persone con disabilità avrà infatti, da un lato, il
compito di verificare a livello regionale la piena attuazione della
normativa a tutela di coloro i quali hanno una disabilità e,
dall'altro, quello di garantire che i diritti riconosciuti dalla
legge vengano rispettati. Penso che il testo che abbiamo approvato
in I Commissione sia migliorativo rispetto al testo originale e che
lo sia già a partire dal titolo. "Garante dei diritti delle persone
con disabilità", questo è il titolo, infatti assume come fondante
l'idea che le persone con una disabilità siano persone alle quali
la politica debba garantire il pieno godimento dei diritti,
abbandonando il vecchio paradigma che vedeva la persona con
disabilità come persona debole da accudire e proteggere. In questo
senso credo che valga la pena menzionare brevemente alcune
principali modifiche apportate in Commissione.
Rispetto alla proposta iniziale, l'articolo 1 è stato
interamente sostituito al fine di recepire le osservazioni
formulate dalle associazioni audite. Innanzitutto al comma 1 è
stata ampliata la platea dei destinatari affiancando alle persone
con disabilità - non più solo residenti ma anche domiciliate
temporaneamente in Valle d'Aosta - anche i loro
caregiver
familiari, come da definizione sancita dalla legge 205/2017 e
riportata nel secondo comma. Coerentemente quindi sono stati
inseriti i puntuali riferimenti ai caregiver familiari nell'elenco
delle funzioni attribuite al Garante medesimo dal nuovo comma 3,
che, peraltro, ne amplia notevolmente le competenze rispetto a
quelle inserite nella prima proposta.
Come detto, quindi, le competenze del Garante sono state
fortemente ampliate e penso accogliendo totalmente le osservazioni
delle associazioni che abbiamo audito, quindi il Garante avrà
competenza:
- nella promozione dell'affermazione del pieno rispetto della
dignità umana e dei diritti di libertà e autonomia della persona
con disabilità - questione volutamente inserita al primo punto per
sottolineare quale debba essere il paradigma con cui guardare al
mondo delle persone con disabilità - e piena inclusione, con
particolare riferimento alle persone che vivono in contesti sociali
a rischio di esclusione, in collaborazione con Enti locali e
Istituzioni scolastiche;
- vigilanza sull'assistenza alle persone con disabilità,
attenzione alla loro tutela giuridica ed economica e alla piena
integrazione sociale e promozione della piena accessibilità ai
servizi e alle prestazioni di prevenzione, di cura e di
riabilitazione;
- segnalazione alle autorità di atti e comportamenti offensivi,
discriminatori o lesivi dei diritti e della dignità delle persone
con disabilità;
- attività di informazione verso le persone che hanno subito
discriminazioni determinate dalla loro condizione di disabilità e
promozione di interventi di prevenzione e contrasto dei fenomeni di
discriminazione, violenza, abuso, danno o sfruttamento a danno
della persona con disabilità e gli impegni ad attivarsi affinché
non si verifichino distinzioni, esclusioni o restrizioni fondate
sulla disabilità.
La figura che andremo a istituire, se questa proposta di legge
verrà approvata, sarà un punto di riferimento istituzionale per le
persone oggetto di maltrattamenti, abusi, bullismo o cyberbullismo
derivanti dalla presenza di una disabilità e anche per i loro
caregiver familiari. Informerà i soggetti che ne faranno richiesta
in merito ai loro diritti, alla legislazione di riferimento, a
forme di assistenza psicologica, sanitaria, socio-assistenziale,
economica e di tutela legale e ad esso spetterà anche il ruolo di
controllo affinché siano garantite le pari condizioni in ambito
lavorativo e nella fase dell'orientamento della formazione
professionale e dei tirocini professionali. È importante
sottolineare anche come questa figura dovrà farsi promotrice della
piena fruizione di luoghi e spazi con particolare attenzione alla
rimozione delle barriere architettoniche, sensoriali e cognitive e
avrà la facoltà di effettuare visite negli uffici pubblici, nelle
sedi di servizi pubblici e nelle strutture residenziali o
semiresidenziali pubbliche e private convenzionate. Il Garante avrà
poi la facoltà di proporre alle Amministrazioni competenti misure
destinate a migliorare la funzionalità amministrativa e di proporre
alla Giunta regionale azioni volte alla piena accessibilità dei
servizi e delle prestazioni in materia di prevenzione, cura e
riabilitazione e di tutela giuridica ed economica delle persone con
disabilità e dei loro caregiver familiari. Inoltre potrà ricevere
anche in forma elettronica o telematica segnalazioni sulla
violazione dei diritti, potendo poi invitare le Amministrazioni
coinvolte ad assumere iniziative volte alla rimozione delle cause
delle violazioni, segnalando agli organi competenti l'adozione di
interventi sostitutivi in caso di inadempienza o gravi ritardi
nell'azione della Pubblica Amministrazione.
La proposta prevede anche la facoltà di favorire il sostegno
tecnico e legale agli operatori dei servizi sociali anche
proponendo alla Giunta regionale lo svolgimento di attività di
formazione e aggiornamento sul tema della promozione dei diritti
delle persone con disabilità, la promozione della diffusione di
buone pratiche amministrative e lo scambio di esperienze in
materia, oltre a quella di raccogliere ed elaborare dati e
sostenere studi e ricerche promuovendo la collaborazione con
l'Osservatorio nazionale sulla condizione delle persone con
disabilità, di cui all'articolo 3 della legge 18 del 2009, la
facoltà di realizzare iniziative anche in collaborazione con la
Regione, gli Enti locali, l'Azienda USL della Valle d'Aosta, le
Istituzioni scolastiche, nonché altri soggetti e Istituzioni, Enti
e Associazioni, e promuovere attività informative sul territorio e
iniziative di sensibilizzazione anche attraverso gli organi di
informazione sulla condizione, sui diritti, le garanzie e le
opportunità delle persone con disabilità. Il Garante collaborerà
con Enti e Istituzioni tra i quali il Co.Re.Com., la Consulta
regionale per le pari opportunità e il Consigliere o la Consigliera
regionale di parità, con le associazioni rappresentative delle
persone con disabilità e dei loro caregiver familiari operanti sul
territorio regionale, con l'Osservatorio nazionale sulle condizioni
delle persone con disabilità di cui all'articolo 3 della legge
18/2009 e con l'Osservatorio economico e sociale della Regione.
Viene inoltre prevista l'istituzione della figura del
collaboratore del Garante, soggetto esperto e in possesso di
specifiche competenze in ambito sociale e nel campo della
disabilità, nominato con decreto del Presidente del Consiglio
regionale a seguito di pubblicazione di avviso pubblico e di
procedura di valutazione comparativa da svolgere in coerenza con la
disciplina prevista per il conferimento degli incarichi esterni da
parte dell'Amministrazione regionale. L'incarico non prevede
compensi e ha durata quinquennale.
Infine, ma non da ultimo, viene prevista la possibilità di
formulare osservazioni e proposte su atti normativi e di indirizzo
che riguardano la disabilità di competenza della Regione e la
promozione del ruolo del
disability manager
, al fine di
agevolare il processo di cambiamento orientato
all'autodeterminazione delle persone con disabilità.
Credo quindi che, per i motivi sopra elencati e per le funzioni
che al Garante vengono attribuiti dal testo, questa legge sia
certamente da approvare.
Presidente -
Con le relazioni si apre la discussione
generale su questa proposta di legge. La discussione generale è
aperta, chi vuole intervenire si prenoti. Si è prenotata la
consigliera Erika Guichardaz, a cui do la parola.
Guichardaz E. (PCP) -
Com'è stato evidenziato dal
consigliere Manfrin, non tutti in Commissione hanno votato questa
proposta di legge e fra quei non tutti ci sono io, quindi un po'
per spiegare le motivazioni, un po' come è stato fatto durante le
due audizioni che ci sono state rispetto alla consultazione su
questo tema, spiegare il perché il nostro gruppo oggi non voterà
questa legge.
Inizialmente avevamo rilevato tre criticità che già non ci
avevano permesso di sottoscrivere quella legge quando il
consigliere Manfrin ce l'aveva proposto perché per noi attribuire
anche il ruolo di garante per i diritti delle persone con
disabilità, la Difensora civica, ci sembrava appesantire il suo
lavoro visto che aveva già le funzioni di Garante per i detenuti e
Garante per l'infanzia e l'adolescenza.
Questo anche a fronte del fatto che è una legge che mette in
campo pochissime risorse e soprattutto non prevede una maggiore
strutturazione di quell'ufficio che sappiamo già essere in carenza
da quanto ci è stato già evidenziato nelle relazioni del precedente
Difensore civico.
Infine esiste ed era importante secondo noi attendere l'entrata
in vigore del decreto attuativo nazionale sul garante un po' per
coordinare e dare una migliore operatività a questa figura.
Per queste ragioni avevamo chiesto l'audizione della Difensora
civica e poi delle Associazioni del mondo della disabilità operanti
sul territorio.
Proprio su questa seconda richiesta il gruppo della Lega aveva
votato contro mentre vediamo che forse grazie a quelle audizioni in
qualche modo il testo ha visto delle modifiche.
In audizione i tre punti che noi vedevamo subito rispetto a
questa proposta di legge sono stati confermati sia dalla Difensora
civica, sia da alcune delle Associazioni che hanno partecipato alle
audizioni. In particolare la Difensora civica ha rilevato che, e
questo ampliando un po' quello che noi avevamo già notato,
all'interno della legge si prevedevano compiti di amministrazione
attiva, come la raccolta e l'elaborazione dei dati sulle condizioni
delle persone con disabilità, studi, nonché iniziative rivolte a
queste persone, compiti che sono attribuiti a una struttura
regionale che è quella delle politiche sociali, che oltretutto ha
strutture e fondi per poterle portare avanti.
Il Co.Di.VdA, ente rappresentativo di molte Associazioni, ha
sottolineato in premessa come non fosse efficace affidare anche il
ruolo di Garante alla Difensora e chiedeva l'indipendenza di
quest'organismo e la percezione di un'indennità per svolgere
proprio questo compito, nonché una struttura a supporto.
Stesse considerazioni e riflessioni dal Comitato Famiglie 162 in
cui si aggiungono altre osservazioni interessanti, in particolare
evidenziamo che le funzioni del Garante, come declinate dalla
norma, poco contribuiscono alla transizione verso l'orizzonte delle
persone con disabilità come cittadini ma ricalchino logiche di
protezione e accudimento ormai sorpassate. Queste sono alcune delle
osservazioni fatte in quelle audizioni, quindi, oltre alle
criticità che avevamo evidenziato, si sono aggiunte queste altre
criticità.
Nella legge si prevede che introducono un soggetto esperto a
supporto del Garante, che svolgerà la propria attività all'interno
dell'Amministrazione per cinque anni a titolo gratuito.
La gratuità di questo servizio a noi sembra piuttosto sminuente
e soprattutto crediamo che chi ha delle competenze, chi svolge un
ruolo, a questa persona dovrebbe essere in qualche modo
riconosciuto quel bagaglio di competenze, invece ci vede sotto
questo aspetto favorevolmente colpiti che rispetto alla nomina, si
procede a una valutazione comparativa dei curricula, cosa che
ricordiamo non essere invece avvenuta rispetto alla nomina della
Difensora civica, ed è notizia di ieri, come detto nelle
comunicazioni del Presidente, l'esito del ricorso della sentenza
del TAR che prevede proprio l'annullamento di quella delibera del
Consiglio regionale.
Vi sono poi gli emendamenti che estendono la difesa dei diritti
delle persone con disabilità ai loro caregiver; insomma, se si
legge il testo, vengono sostanzialmente equiparati alle persone da
loro accudite in materie come l'accesso al lavoro, ai servizi, le
discriminazioni, la rimozione delle barriere architettoniche,
generando secondo noi confusione fra questi due soggetti o
addirittura creando false speranze. Sotto questo punto di vista,
avevamo sottolineato in Commissione che sarebbe stato forse più
opportuno inserire un articolo ad hoc su questa figura anziché
aggiungere la parolina dietro alle varie declinazioni del testo.
Alla luce di tutte queste osservazioni, avevamo chiesto nella
scorsa Commissione una verifica con il Dipartimento legislativo e
un successivo incontro con le associazioni che comunque avevano
espresso in premessa molte criticità. La richiesta è stata respinta
perché si aveva urgenza di portare questa proposta di legge in
approvazione e sottolineo che questa proposta di legge l'abbiamo
vista due volte in Commissione, un'urgenza che noi non abbiamo
assolutamente compreso perché su un tema di questo tipo forse
avremmo dovuto approfondire di più, forse avremmo dovuto anche
ponderare alcune scelte pensando che questo potrà anche avere delle
ricadute negative, speriamo di no, nel senso che questo non è
quello che ci auguriamo ma sicuramente questo testo, secondo noi,
crea della confusione e soprattutto queste ricadute negative
potrebbero essere proprio rivolte verso già una popolazione fragile
sotto questo punto di vista. Ecco perché avremmo preferito un testo
di legge forse più meditato, più mirato, più incisivo e molto
probabilmente con un percorso più partecipato in modo da non avere
quelle premesse fatte dalle Associazioni perché si dice: "abbiamo
recepito" ma avete recepito la seconda parte, nella prima parte
delle audizioni praticamente l'organismo più rappresentativo dice:
"non vediamo bene la figura del Garante, la figura di Difensore
nella stessa persona".
Sotto questo punto di vista, come non abbiamo votato in
Commissione, abbiamo approfondito il testo e purtroppo non lo
voteremo nemmeno oggi in aula.
Presidente -
Ha chiesto la parola il consigliere Marquis,
ne ha facoltà.
Marquis (FI) -
Questa proposta di legge rappresenta un
passo in avanti verso il rafforzamento della tutela dei diritti
delle persone con disabilità. Credo che negli ultimi vent'anni sia
cresciuta la sensibilità a tutti i livelli su questo tema nel
Paese, anche per quanto riguarda i diritti delle persone disabili
la figura del Garante in questi ultimi anni è stata istituita in
diversi Comuni e in alcune Regioni. Sicuramente l'approccio ha
avuto dei passi da gigante a livello di legislazione e di
normazione che è tutto disceso sostanzialmente dalla Convenzione
ONU del 2006, dall'articolo 26 che è già stato citato da chi è
intervenuto prima di me e che ha modificato profondamente le cose,
sostanzialmente dove prima il disabile era una persona che veniva
identificata come fruitore di servizi socio-assistenziali e
sanitari è cambiato il paradigma dove il disabile è considerato una
persona con degli handicap che ha la necessità di vedere tutelati i
propri diritti per poter mettere a beneficio il proprio progetto di
vita.
Tuttavia, nonostante la crescente sensibilità che c'è stata sul
tema, lo
spread
tra il livello legislativo e la realtà poi
della vita di tutti i giorni è di fatto abbastanza elevato. È
proprio per questa ragione che si sente l'esigenza di istituire una
figura che deve tutelare questi diritti.
Sono sicuramente delle problematiche complesse come temi da
gestire, che richiedono un approccio di tipo olistico a 360 gradi,
per arrivare poi nel particolare delle situazioni.
Il progetto di legge in esame è stato evoluto a seguito delle
audizioni che ci sono state in Commissione, perché sostanzialmente
è stata posta ed evidenziata l'attenzione sui
caregiver
familiari, che sono coloro che accudiscono e si prendono carico di
queste situazioni di difficoltà e soprattutto credo anche alla luce
di quello che è stato l'intervento del Difensore civico dove ha
manifestato tutta una serie di sue sensazioni, di sue suggestioni
riguardo al compito che dovrebbe venirgli affidato, credo che sia
stata evidente, insieme anche al contributo che è stato fornito
dalle Associazioni che sono state ascoltate, l'esigenza di
affiancare al Difensore civico una persona che avesse delle
competenze specifiche su questa materia a tutto tondo, a 360 gradi.
Credo che questo possa essere considerato sicuramente un contributo
positivo all'iniziativa. È del tutto evidente che c'è un grosso
fermento anche a livello nazionale sulla materia perché il 20
dicembre è stata approvata la legge delega che ha conferito la
delega al Governo per disporre tutta una serie di decreti in
relazione alla materia della disabilità di riforma. Tra gli
indirizzi che stati forniti è stato fornito anche quello di
istituire la figura del Garante nazionale delle disabilità, non si
sono limitati in questo caso a definire l'istituzione della figura,
ma anche già a individuare tutta una serie di funzioni che
dovrebbero essere delegate a questa struttura. Da qui lascia
pensare che ci sia la volontà di intervenire in modo serio
sull'argomento dandogli il giusto peso e la giusta importanza. Da
questo cosa ne discende? Ne discenderà che dal momento che verranno
approvati questi decreti probabilmente si faranno degli ulteriori
passi avanti rispetto alla situazione che è in evidenza a tutti
allo stato attuale. Allora si dovrà poi adeguare il provvedimento
che oggi andiamo ad approvare, però da qui a quando verrà approvato
quel provvedimento potrebbero passare ancora 12-15 mesi, non lo
so.
Tenuto conto di tutto, credo sia importante fare un piccolo
passo, fare un passo avanti per cominciare ad affermare l'esigenza
di tutelare questi diritti.
È del tutto evidente, come dicevo prima, che i testi non sono
perfetti, mai, anche in questo caso ci possono essere delle
questioni che rimangono aperte, soprattutto laddove ha fatto il
richiamo prima la collega Guichardaz, che si dà dei mandati a
raccogliere dei dati, io a questo riguardo dico che bisognerà fare
una profonda riflessione anche internamente alla Pubblica
Amministrazione perché, andando a verificare e a studiare un po'
l'argomento, mi sono reso conto che tutti gli Assessorati chiedono
gli stessi dati e la banca dati che ci si era prefissati da tempo
di fare è ancora un po' allo stato iniziale. Questo, al di là di
comportare un dispendio di energie e risorse, che è il minimo danno
che si può fare, pregiudica anche a volte l'ottenimento dei
risultati, perché se non c'è un approccio ben preciso e chiaro, è
difficile poi arrivare a raggiungere degli obiettivi su una materia
che, come dicevamo prima, rappresenta una grossa complessità.
Da parte nostra, del gruppo di Forza Italia, c'è pieno sostegno
a quest'iniziativa perché riteniamo che costituisca un piccolo
passo in avanti rispetto allo
status quo
, quindi saremo
disponibili a lavorare qualora ci siano poi delle occasioni da
migliorare il testo o darne delle evoluzioni.
Presidente -
Ha chiesto la parola il consigliere Manfrin,
ne ha facoltà.
Manfrin (LEGA VDA) -
È un piacere poter intervenire dopo
la presentazione in discussione generale innanzitutto per
ringraziare i colleghi che sono intervenuti e che hanno fornito un
loro punto di vista, uno spunto, peraltro ricordo - non ricordo se
l'ho detto - che anche il collega Baccega ha sottoscritto la
proposta di legge, quindi è importante anche questo ricordarlo.
Credo sia importante rispondere su alcuni dei temi che sono
stati giustamente sollevati da parte della collega Guichardaz. Su
tutti credo che la criticità principale che è stata sollevata sia
la questione dell'incardinamento della funzione del Garante dei
disabili nella struttura del Difensore civico e credo che a questo
proposito ci venga in soccorso una discussione che c'è stata il 21
marzo del 2019. Come sapete, il Difensore civico incardinava ai
tempi, fino al 21 marzo 2019, le figure del Difensore civico e del
Garante dei detenuti. Ebbene, il 21 marzo del 2019, relatrice l'ex
collega Morelli, venne proposto di creare anche il Garante
dell'infanzia e dell'adolescenza e questa figura venne incardinata
anche questa proprio all'interno della struttura del Difensore
civico.
Io sono andato un po' a rivedere il dibattito perché credo che
sia anche importante avere una coerenza di comportamento e prendo a
prestito alcune parole che sono state spese in quell'occasione,
nello specifico, per esempio, prendo a prestito alcune parole della
collega Morelli che disse circa la scelta di incardinare il Garante
dell'infanzia e dell'adolescenza "è importante sottolineare come
tale scelta razionalizzi l'impatto finanziario evitando
l'istituzione di un nuovo ufficio e valorizzando in modo ottimale
la struttura esistente facente capo al Difensore civico che sarà
opportunamente implementata".
L'allora assessore Certan intervenne per dire, sempre sul punto:
"abbiamo creduto fosse opportuno, anche per i piccoli numeri che la
Valle d'Aosta ha, di incardinare questo ruolo nell'attività del
Difensore civico. In altre Regioni questo è stato superato ma credo
che invece qui in Valle d'Aosta abbia un significato davvero
importante".
Sulla parte del Garante della disabilità penso che possiamo
assommare invece e prendere a riferimento Regioni, le ho citate
prima ma le ripeto, come la Regione Lombardia o Emilia Romagna,
che, pur avendo milioni di abitanti, hanno deciso di fare lo stesso
percorso, quindi di incardinare la figura del Garante sempre in
quella del Difensore civico, perché si preferisce assommare tutte
queste cariche sotto quel punto di vista per evitare di dividere
eccessivamente questo tipo di incarico ma anche per una velocità,
un'utilità e una maggiore efficacia d'intervento nella conoscenza
di tutte le criticità.
L'intervento che ho trovato più interessante è dell'allora
collega di gruppo della collega Minelli - che è stata
particolarmente critica su questa legge e soprattutto sulla parte
d'implementazione dell'ufficio del Difensore civico -, che disse ai
tempi: "oggi diamo una prima risposta, a mio avviso, comunque
positiva benché vi sia questo ritardo - questo ritardo può
applicarsi ovviamente anche alla Valle d'Aosta - e credo che sia
l'unica risposta possibile in questo momento nel nostro contesto
valdostano tenuto conto delle dimensioni della nostra Regione e del
bacino d'utenza. Il Difensore civico avrà certamente competenze
maggiori ma sarà anche supportato da tutte le strutture
dell'Amministrazione, e non solo, per poter compiere
quest'importante funzione". Una condivisione quindi da parte del
gruppo di Rete Civica, che condivideva il fatto di andare a sommare
queste figure e questa nuova istituzione anche nell'ufficio del
Difensore civico. Credo che probabilmente solleverà stupore a
quest'Aula sapere che la collega Minelli non prese la parola
durante quella discussione, quindi significava che era
perfettamente d'accordo con questo incasellamento ed è
assolutamente curioso vedere come invece queste criticità a un
certo punto vengano fuori.
Penso che si sia parlato anche della scarsità di risorse, è
stato un l
eitmotiv
ma è stato un leitmotiv molto utile da
portare fuori rispetto a chi magari non ha conoscenza di quelli che
sono i processi amministrativi e magari anche i processi
legislativi di questa Regione, perché la necessità e la carenza di
risorse, la scarsità di risorse era stata sollevata anche con il
Garante dell'infanzia, è stata molto utile questa lettura, credo
illuminante, e riporto anche qui le parole dell'allora assessore
Certan che si rivolgeva ovviamente alla collega Pulz perché una
persona che si schiera anche contro le scelte di buon senso ci deve
sempre essere in quest'aula, e diceva: "a noi dispiace che lei non
abbia colto che abbiamo preferito fare un primo passo invece del
vuoto, anche se ripeto, ci rendiamo conto e siamo assolutamente
consapevoli che con 10 mila euro non vi potrà essere un gran
passo". Sicuramente dichiarazioni condivisibili che però, rispetto
a questa scarsità, evidenziano che in realtà quei soldi lì non sono
stati utilizzati, cioè nemmeno quei soldi che si riteneva scarsi
sono stati utilizzati. Questo perché? L'abbiamo spiegato alle
associazioni e lo rispieghiamo in aula a scanso di equivoci: il
fatto che in questa legge vi siano previsti soltanto 5 mila euro
non è una scelta fatta perché ci sono poche risorse da mettere e
non se ne è volute mettere. La scelta di mettere una copertura di 5
mila euro è fatta perché gli uffici stessi, che quantificano e
valutano l'impatto delle leggi sulla nostra Amministrazione, hanno,
nel momento in cui è stata depositata la legge, risposto che il
Difensore civico non arriva a utilizzare tutte le risorse che gli
sono assegnate, non riesce a utilizzare neanche quelle che sono
assegnate per la delega al Garante dei detenuti, non utilizza
quelle che sono erogate per il Garante dell'infanzia e
dell'adolescenza e quindi aggiungere delle risorse ulteriori,
fossero anche 50 mila euro, era completamente inutile, perché non
sarebbero state utilizzate, perché quelle che erano assegnate erano
già sufficienti. Questa è la motivazione di queste risorse che non
significa che verranno spesi solo 5 mila euro per il Garante della
disabilità, significa che quell'ufficio, nello specifico l'ufficio
del Difensore civico, ha già le disponibilità economiche necessarie
per poter portare avanti quella delega.
Oltre a questo, vengo invece alle altre questioni sollevate, la
maggiore strutturazione. L'abbiamo detto, e l'ha detto anche bene
il collega Padovani, la necessità d'implementare che è stata
richiesta è stata recepita in maniera da poter fornire un aiuto in
più, un supporto in più, anche ascoltando quelle che sono state - e
mi auguro che tutti le abbiano ascoltate - le indicazioni delle
associazioni, che ci hanno detto: "siamo a vostra disposizione", e
quando abbiamo evocato la possibilità del personale, della Giunta e
quant'altro è stato detto chiaramente, l'hanno  detto le
associazioni, non sempre il personale conosce la situazione e c'è
bisogno di competenze specifiche per affrontare i problemi di un
certo tipo, e anche questa, secondo me, è un'esaltazione del ruolo
delle associazioni dalle quali eventualmente si potrà anche andare
a pescare un qualche supporto per quest'ufficio.
La scelta è già disciplinata dalle regole che abbiamo inserito
all'interno del testo, quindi non ci sono dubbi su questo. È
evidente che quelle critiche che arrivano sono semplicemente
critiche strumentali atte a provare a giustificare una posizione
che sia differente, che è assolutamente legittima ma che non è
corroborata dai fatti.
Ancora è stata criticata l'amministrazione attiva, diciamo
questo ruolo attivo che il Difensore avrebbe, cioè il dubbio che è
stato sollevato e che le colleghe hanno riportato in quest'aula è
che il Difensore civico ha un ruolo sostanzialmente passivo, cioè
non può essere promotore, non può farsi promotore di iniziative,
questo è quello che è stato detto e questo è quello che è stato
sostenuto, quindi si dice: siccome qui c'è un ruolo attivo di
promozione, quindi il Garante dei disabili dovrà anche farsi parte
attiva, per esempio, nel raccogliere dati piuttosto che promuovere
delle iniziative che possano andare a favore, possano far conoscere
il mondo della disabilità e possano creare e ridurre, anzi,
eliminare ci auguriamo questo
gap
, non se ne può occupare
perché il suo ruolo è più passivo, però questo contrasta con le
iniziative che sono state portate avanti sempre dal Garante
dell'infanzia e dell'adolescenza in questo caso, che è sempre il
Difensore civico; anche soltanto recentemente, giovedì 30 giugno
2022, c'è stato un incontro informativo promosso dal Difensore
civico della Regione autonoma Valle d'Aosta in qualità di Garante
per l'infanzia e l'adolescenza. È un ruolo attivo di promozione ed
è stato interpretato. Allora è evidente che anche questo rilievo
che si vuole fare cade, cade inesorabilmente, perché un ruolo
attivo è possibile.
Su quella che è stata invece la critica rispetto alle audizioni,
vede, collega Guichardaz, noi abbiamo  ritenuto opportuno
portare avanti un percorso che è durato quasi sei mesi, se arriverà
a compimento oggi, nella piena coscienza della necessità che una
figura come questa ha in questa Regione e il fatto di arrivare dopo
quasi sei mesi a compimento di questo percorso credo sia
giustificato da solo, cioè non possiamo pensare che ci siano dei
percorsi inenarrabili a ostacoli, irti di audizioni e più che altro
la questione è che le audizioni le avete chieste dopo. Quando ci
siamo confrontati in quest'aula e abbiamo detto: "vogliamo fare
delle audizioni", la richiesta è stata: "sì, audiamo il Difensore
civico". Nello specifico, per esempio, sul Garante dell'infanzia
non è stato audito neanche quello.
Sono state richieste delle audizioni e dopo la prima audizione
avete ritenuto opportuno chiederne delle altre; solitamente le
audizioni sono sempre richieste prima, quando si fa le audizioni in
Commissione e quando si presenta la legge, si individuano i
soggetti da audire. Arrivo in Commissione preparato e richiedo chi
audire, invece è stata quasi una richiesta strumentale la vostra:
quella di audire questo soggetto, poi quel soggetto e poi, dopo
quelle audizioni, degli altri soggetti. Sembrava semplicemente un
motivo per andare a buttare avanti la palla perché, secondo il
vostro modo di pensare, più tardi arrivava e meglio era. Non ho
capito sinceramente perché, però le associazioni avevano già
manifestato la volontà di trasmettere le loro osservazioni, quindi
sarebbe stato sufficiente chiedere le osservazioni che le
associazioni volevano formulare per poterle eventualmente valutare
e recepire. Si è voluto audirle e l'abbiamo fatto con la volontà di
ascoltare e di recepire anche le indicazioni, tant'è vero che molte
indicazioni sono state poi inserite nel testo.
Alla fine di questa valutazione, rispetto ai rilievi che sono
stati fatti, mi sento di poter tranquillamente dire che il testo
che è uscito, come tutti i testi e come giustamente il collega
Marquis ha riconosciuto, è sempre perfettibile, qualsiasi testo
esca è sempre perfettibile e sempre ha la possibilità di essere
migliorato, ma credo che oggi, con la necessità di andare a
tutelare e di coprire questo settore, abbiamo elaborato il miglior
testo possibile in un tempo sicuramente molto lungo. Mi auguro che
dopo questa discussione si possa finalmente approvare e arrivare ad
attivare quest'importante Garante, che sicuramente riceverà poche
critiche ma che sarà invece un grosso supporto per chi oggi
richiede attenzione.
Presidente -
Ha chiesto la parola la consigliera Minelli,
ne ha facoltà.
Minelli (PCP) -
Prima di intervenire sulla proposta di
legge, vorrei fare alcune precisazioni al collega Manfrin che ha
citato la discussione che era avvenuta in quest'aula al momento
dell'approvazione della legge n. 3, quella sul Garante per
l'infanzia e l'adolescenza, legge n. 3 che è stata votata il 21
marzo del 2019.
Il 21 marzo del 2019 la collega Pulz e io non facevamo parte
dello stesso gruppo politico, essendoci stata la separazione di
Impegno Civico a gennaio, quindi il gruppo di riferimento era
quello di Rete Civica. Correttamente, come lei ha citato, non ero
intervenuta nella discussione ma la collega Pulz ovviamente parlava
per il suo gruppo politico, per noi era intervenuto il collega
Bertin e noi quella legge l'abbiamo votata, abbiamo votato la legge
sul Difensore civico. Il collega Bertin in quell'occasione - e io
spero che lui se lo ricordi - aveva espresso la nostra posizione e
avevamo valutato quello che era più opportuno fare in quel momento
e avevamo condiviso, nell'intervento si può leggere, il collega
Bertin lo aveva detto, la preoccupazione della collega Russo, che,
in effetti, aveva evidenziato come potesse essere problematico
caricare il Difensore civico anche di quella competenza.
Avevamo però sentito l'allora Difensore civico, che era il
dottor Formento Dojot, e personalmente avevo sentito anche la
Coordinatrice delle politiche sociali, la dottoressa Scaglia, ed
era stato valutato che quelle competenze che sarebbero state
attribuite da quel momento in poi al Difensore civico potevano
trovare una sufficiente possibilità di azione in quel momento. Io
avevo espresso al collega Bertin delle perplessità, però poi
avevamo valutato che il voto potesse essere per quelle competenze
positivo, quindi al Difensore civico, già allora Garante per i
detenuti, era stata aggiunta anche questa funzione di Garante per i
minori e gli adolescenti.
Noi adesso però valutiamo un'altra cosa, una cosa nuova, cioè
valutiamo l'attribuzione sempre al Difensore civico, già Garante
dei detenuti, già Garante dei minori e degli adolescenti, anche del
ruolo di Garante per le persone con la disabilità. Di fronte a
questo nuovo incarico, nuova serie di mansioni, io confermo tutte
le perplessità che abbiamo evidenziato in Commissione e che la
collega Guichardaz ha sottolineato poco fa.
Aggiungo che, mentre l'interlocuzione con il garante, dottor
Formento Dojot, non aveva rilevato particolari problemi,
l'audizione che noi abbiamo avuto con la dottoressa Squillaci ha
confermato in pieno le nostre preoccupazioni, quindi credo che sia
un po' pretestuoso andare a fare riferimento al dibattito del 2019
e mi concentrerei invece sulla situazione attuale.
Ho detto che la dottoressa Squillaci ha confermato le nostre
preoccupazioni e, al di là delle sue considerazioni, che peraltro
la collega ha già riportato, ribadisco che anche in vari interventi
dei rappresentanti delle associazioni del mondo della disabilità è
emersa preoccupazione e perplessità nell'audizione che non volevate
fare, con la motivazione che era stata richiesta in un secondo
tempo ma che poi vi ha anche permesso di modificare quel testo di
legge, recependo solo alcune delle richieste che sono venute e non
altre, quindi anche questo è pretestuoso.
Come già è stato detto, la preoccupazione in audizione è stata
evidenziata dal Co.Di.VdA, che ha espressamente detto in
quell'audizione di esprimersi a nome di tredici associazioni e ha
poi aggiunto il rappresentante che altre associazioni avevano
chiesto di essere presenti per esprimere singolarmente,
correttamente, le loro richieste, ma sulla perplessità
dell'attribuzione del ruolo di Garante al Difensore civico le
tredici associazioni rappresentate da Co.Di.VdA si sono
espresse.
La collega ha già fatto riferimento all'intervento del
rappresentante dell'Associazione 162. Quest'associazione ha
particolarmente insistito, come si può leggere nella documentazione
consegnata alla Commissione, sull'opportunità di rinviare
l'istituzione di un garante locale a seguito dell'entrata in vigore
del decreto attuativo sul Garante nazionale per cercare di
garantire la massima coerenza e complementarietà tra le funzioni
tra il livello regionale e il livello nazionale.
Queste sono le cose che sono state dette fra le altre, ma di
questo non si è parlato. Si è voluto procedere, portare di corsa la
proposta di legge in aula in virtù di non si sa bene quale urgenza
e il nostro atteggiamento non era quello di voler rallentare la
legge, ma semmai di cercare di costruire una norma che fosse il più
completa e coerente possibile con quella che uscirà a livello
nazionale. È vero poi che sono cinque mesi abbondanti che la
proposta di legge è stata depositata, ma per circa quattro è stata
parcheggiata in Commissione, come succede spesso con le proposte di
legge che non sono ovviamente dei disegni di legge.
Prendiamo atto che il collega Padovani, preso dal suo ruolo di
correlatore dell'ultimo minuto, ha cambiato idea rispetto a quanto
affermato al termine dell'audizione della dottoressa Squillaci, il
cui intervento, come si legge nel verbale, aveva suscitato in lui
"la necessità di - e cito - chiedere una riflessione approfondita
su dove vogliamo arrivare con questa legge perché non rimanga
lettera morta, non rimanga una bella legge scritta bene, con tanti
buoni propositi ma che poi, nei fatti, non produca nessun effetto
pratico".
Il collega aveva poi chiesto correttamente di rivedere il titolo
della legge sottolineando, cito anche qui, che "le parole sono
importanti e definiscono quello che vogliamo fare". Io condivido in
pieno quest'affermazione e sorvolo sugli sfottò che il consigliere
Manfrin aveva allora riservato al collega proprio su questo
aspetto, evidentemente hanno poi superato le divergenze e trovato
una quadra anche sul titolo che era stato oggetto di sarcasmo oltre
che su tutto il resto del testo. Ho visto però che nella relazione
trasmessaci l'altro ieri - mi riferisco alla relazione del
consigliere Padovani - c'è ancora la dicitura: "Disposizioni in
materia di Garante per la tutela delle persone con disabilità",
mentre quella dell'altro relatore si riferisce al Garante dei
diritti delle persone con disabilità, che è poi il titolo della
legge, capisco che nella fretta ci si possa sbagliare.
Peccato però che nell'accelerazione finale, che ha portato
lunedì all'approvazione degli emendamenti, sia stato proprio il
valore delle parole a passare in secondo piano, perché con un
lavoro di sistemazione del testo, a nostro avviso superficiale, si
è fatto largo uso di un copia-incolla e così noi adesso ci
ritroviamo con tutta una serie di modifiche del testo di legge,
che, in buona sostanza, come ha evidenziato la collega Guichardaz,
mettono sullo stesso piano le persone con disabilità e i loro
caregiver familiari. Sia chiaro - e lo ripeto con forza per
sgombrare il campo da equivoci e dalle strumentalizzazioni che già
immagino - che noi siamo favorevoli a riconoscere il ruolo
fondamentale dei caregiver familiari, ma proprio per questo
crediamo, com'è già stato detto, che sarebbe stato meglio riservare
un articolo specifico a queste figure nella proposta di legge
invece di infilarle in modo incongruente praticamente in quasi
tutti gli articoli. Il risultato è che adesso il testo prevede che
ci si occupi anche della cura e della riabilitazione dei caregiver,
ci si occupi di segnalare comportamenti lesivi della dignità dei
caregiver, di prevenire forme di sfruttamento, violenza e abuso nei
loro confronti, di garantire, sempre ai caregiver e non solo alle
persone con disabilità, pari condizioni in ambito lavorativo,
compresa la fase di orientamento e formazione professionale e via
di questo passo.
Io francamente non riesco a vedere questi emendamenti
migliorativi, come invece ha evidenziato il collega Padovani nella
sua relazione, ma piuttosto, come ha già sottolineato la collega,
come forieri di confusione e comunque abbastanza illogici da un
punto di vista della lettura del testo di legge. Sull'introduzione
della figura del collaboratore esperto a titolo gratuito per cinque
anni non mi dilungo più di tanto, ma ci tengo a dire che un ruolo
così delicato e impegnativo, che richiede delle competenze plurime,
a nostro avviso, deve essere un ruolo riconosciuto anche a livello
economico. Su questo, come anche su altri aspetti, avremmo davvero
ritenuto che fosse necessario un passaggio con il Dipartimento
legislativo ma, come sappiamo, la richiesta non è stata nemmeno
presa in considerazione.
Un'osservazione sull'articolo 2quinquies che fa riferimento alla
legge 104/1992 all'articolo 26 della Carta dei diritti fondamentali
dell'Unione europea e alla Convenzione delle Nazioni Unite sui
diritti delle persone con disabilità, quella del 2006, noi temiamo
che citare soltanto la 104 per quanto riguarda la normativa
nazionale possa anche qui creare confusione se non addirittura una
possibile discriminazione. Non tutte le persone infatti, pur avendo
una disabilità, hanno anche la certificazione 104 con l'invalidità
piena; questo significa che se si cita solo quella legge e non
altri riferimenti normativi, si potrebbe rischiare per qualcuno di
non accedere ad alcuni servizi e ad agevolazioni. Per esempio,
potrebbe non esserci la possibilità per i caregiver di avere delle
ore di assenza dal lavoro e via di questo passo, ma soprattutto la
logica vorrebbe che se ci sono degli abusi, delle discriminazioni o
altro, il Garante tuteli anche chi non ha la 104 in quanto qui si
parla di diritti delle persone con disabilità e non di accesso a
servizi e provvidenze. Forse sarebbe stato meglio citare solo
l'articolo 26 della Carta europea e la Convenzione ONU ma questo
avrebbe potuto dircelo con più precisione il Dipartimento
legislativo.
C'è poi da notare un'altra cosa, cioè che i decreti attuativi
della legge delega allo studio prevedono lo smantellamento del
sistema basato sulla percentuale di invalidità e che si andrà verso
una valutazione multidimensionale basata sulla valutazione sia
delle condizioni di salute ma anche del contesto in cui una persona
vive. A maggior ragione, secondo noi, si potevano aspettare questi
decreti, come suggerito dall'Associazione 162 e da Co.Di.VdA, per
meglio definire il testo, si sarebbe trattato di aspettare poco
tempo e di avere un testo migliore, ma questo è un obiettivo che
evidentemente non tutti avevano.
Un'ultima considerazione relativa al concetto d'integrazione a
cui si è fatto riferimento nella relazione. Chi si occupa
quotidianamente di disabilità ci ha ricordato in audizione che è
necessario cambiare paradigma, iniziare a ragionare in termini
diversi, non più quelli della cura di soggetti deboli da accudire e
proteggere ma quelli che considerano le persone con disabilità
degli individui liberi a cui fornire i supporti necessari per
vivere nel mondo di tutti, non solo nel mondo di qualcuno.
Io credo sia utile fare tesoro di una definizione che adesso
leggerò che non è certo nostra ma che è degli operatori di un
centro marchigiano all'avanguardia per i servizi alle persone con
disabilità: "l'integrazione mette fisicamente insieme le persone ma
non sempre concede le stesse possibilità di essere, di fare e di
desiderare. L'inclusione invece permette a tutti indistintamente,
in qualsiasi luogo, in qualsiasi tempo e in qualsiasi situazione di
essere cittadine e cittadini a tutti gli effetti. L'inclusione si
realizza solo nella società tutta, non basta dunque integrare le
diversità, bisogna formare a esse, fare spazio alla ricchezza delle
differenze e offrire concreta possibilità di fare con gli strumenti
necessari, anche economici".
Presidente -
Ha chiesto la parola il consigliere
Rollandin, ne ha facoltà.
Rollandin (PA) -
Abbiamo seguito con attenzione il
dibattito che è emerso, tenendo presente le diverse sfaccettature
che in qualche modo sono alla base di un intervento o più
interventi che in questo periodo sono stati in discussione e stanno
cercando di ottenere il meglio per risolvere i problemi, dare alle
persone che siano in grado di seguire le situazioni difficili di
cui conosciamo, dei disabili e quindi capire chi e come può seguire
questo problema così importante.
Noi non abbiamo seguito direttamente, perché non sono nella
Commissione, ma abbiamo seguito indirettamente alcune delle
indicazioni che sono state poi seguite, però credo sia importante
oggi fare una riesumazione delle tematiche che sono state esposte
adesso dalla collega e da quanto aveva detto prima.
Credo sia importante trovare un modo di lavorare che "soddisfi"
o dia la possibilità di capire quello che viene fatto da tutti, non
che uno fa una cosa e un altro ne fa un'altra, ma che insieme si
possa prevedere di capire qual è l'intervento che possa portare
delle proposte che siano valide e che siano nel tempo giustificanti
dell'interesse.
Non si tratta solo di andare a individuare una persona che sia
direttamente collegata con la Regione, questo è un aspetto molto
delicato che mi rendo conto non è così facile anche
nell'individuare, tenuto conto delle situazioni che ci sono, come
sono state ricordate anche a livello nazionale, noi stiamo parlando
in miniatura della nostra situazione.
Noi dobbiamo cercare di capire, rispetto a quest'esperienza che
c'è già, perché ci sono esperienze non da poco anche in altre
Regioni su questa tematica, noi dovremmo provare a vedere se la
legge su cui si discute, su cui si può ancora intervenire, se non
ho capito male, si può ancora immaginare di limare meglio alcuni
passaggi... non può essere solo un intervento economico, che non ci
sia solo una persona che segue ma l'insieme delle persone che
coordinano per ottenere dei risultati. Questo lo riterremo molto
importante e quindi chiederemo di non votare prima di aver fatto
questo riesame che possa dare a tutti contezza di quello che si può
ottenere.
Presidente -
Il consigliere Padovani ha chiesto la
parola, ne ha facoltà.
Padovani (FP-PD) -
Non avevo intenzione d'intervenire di
nuovo, poi sono stato citato con nome e cognome e allora ho deciso
d'intervenire. Ho sentito nel dibattito diverse bugie direi perché
non so quale termine usare per non essere ripreso e le ho sentite
arrivare dai banchi a me vicini. Mi basterebbe dire che in
Commissione la collega Guichardaz ha definito il nuovo testo
addirittura peggiorativo rispetto al primo testo, ancora io non ho
capito in che cosa sia peggiorativo visto che, come si può leggere
dal testo, sono state recepite praticamente tutte le indicazioni
delle associazioni tranne - certamente questo non lo nascondo - chi
dovrebbe fare il Garante e sulla dotazione finanziaria da portare a
questa legge, ma ci arriverò dopo a questo.
Sulle competenze abbiamo recepito tutte le indicazioni ed è
altrettanto falso che nel testo si confondano persone con
disabilità che è evidente voi non sappiate neanche che cosa sono,
visto che non conoscete la definizione, vi invito ad andare a
cercare la definizione di "invalidità" e "disabilità" e quindi
capirete perché ci sono alcune leggi nel testo e altre no. Non è
assolutamente vero che si confondono persone con disabilità e i
loro
caregiver
, visto che nello stesso testo di legge c'è la
definizione di che cos'è un caregiver e contestualmente quali sono
le competenze che il Garante avrebbe rispetto a queste persone.
È vero che non abbiamo recepito quanto proposto dalle
associazioni su chi dovrebbe fare il Garante. Io non ho difficoltà
ad ammettere che, quando ci siamo messi al tavolo per unire tutte
le proposte che erano arrivate rispetto alla modifica di questo
testo, perché sono state presentate diverse proposte prima di
arrivare a questo testo, neanche una da parte vostra nonostante sei
mesi in Commissione, neanche una da parte vostra... avevamo idee
diverse su chi dovesse fare il Garante. Io penso che la soluzione
trovata sia un punto di incontro tra le varie idee che avevamo su
chi dovesse farlo. Sarà un'idea vincente? Non lo sarà? Sarà utile,
non lo sarà? Questo credo che lo dirà il tempo. Le leggi sono
modificabili.
Sulla dotazione finanziaria, io l'ho detto in Commissione e lo
ripeto qui: 5 mila euro sembravano pochi anche a me, 5 mila euro
sono per quest'anno, non è assolutamente escluso e da escludere che
per il prossimo anno questa dotazione finanziaria venga aumentata
anche considerevolmente, nessuno ce lo vieterà, però io sono
davvero stufo di sentire bugie su questioni che evidentemente
nemmeno conoscete, perché non conoscete neanche la definizione di
persona con disabilità.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
Innanzitutto voglio ringraziare i
colleghi della I Commissione, in particolare i colleghi Manfrin e
Padovani che si sono spesi per redigere un testo condiviso, il
Presidente della I Commissione ha fatto il suo lavoro per cercare
delle convergenze. Lo dico non a mo' di sfottò, perché, quando si
parla di questioni così delicate, bisogna veramente usare
l'attenzione, bisogna usare tutto il tatto possibile e mi dispiace
che qualche Consigliere usi il suo solito sarcasmo per denigrare il
lavoro di un Consiglio. Nessuno di noi ha la verità in tasca, io
parlo per la mia breve esperienza, da Assessore ai trasporti ho
dovuto seguire per diversi anni le attività del trasporto disabili
e so quali e quanti sono i problemi delle famiglie che hanno
purtroppo all'interno del loro nucleo un familiare, un caro, che ha
dei problemi di disabilità. È chiaro che tutto questo non può
ridursi a delle enunciazioni di principio, bisogna essere pratici e
io sono convinto che nel corso del tempo anche questa legge possa
essere migliorata, qualche Consigliere l'ha detto, noi iniziamo,
poi facciamo e verifichiamo sul campo quali potranno essere le
modifiche, quali potranno essere i miglioramenti, ma il
ragionamento che è stato fatto è: "cerchiamo di partire il prima
possibile", qualcuno ha detto: "partiamo con un notevole ritardo",
vero, ma io immagino che su questo tema poi ci ritorneremo.
Io mi ricordo anche gli interventi in Commissione su questo
argomento del dottor Adamo, quando, oltre ai problemi contingenti,
si mette sul tavolo quello che può essere il problema del "dopo di
noi", che è un altro tema non banale.
Questo breve intervento era proprio per dire che, nella
consapevolezza di non avere una legge che è scritta sulle tavole di
pietra, noi, come gruppo dell'Union Valdôtaine, voteremo
convintamente questa legge.
Ne approfitto della parola per fare una breve considerazione che
mi ha in qualche modo provocato l'intervento della collega
Guichardaz, perché, oltre a mettere in discussione la figura del
Garante, della persona del Difensore civico, va a citare la
sentenza del TAR. Normalmente le sentenze, come si dice ma non è
detto che facciano sempre così, si rispettano, è una sentenza del
TAR, non è una sentenza definitiva - parlo a livello personale -,
spero che il Governo voglia fare appello su questa decisione, ma,
rispetto alla narrazione, io vorrei semplicemente dire, visto che
non vorrei lasciare sospesa questa questione, che la nomina del
Difensore civico è prevista dalla legge n. 17/2001. La legge del
2001 prevede che, a fronte della pubblicazione, ci siano delle
domande che vengono presentate, la verifica dei requisiti e, a
fronte della verifica dei requisiti e del sostenimento della
conoscenza della lingua francese, il Consiglio regionale a
votazione segreta voti il Difensore civico. Ora, non voglio rubare
il lavoro dell'avvocato Sammaritani e dell'avvocato Spelgatti, ma
credo che la votazione segreta abbia un risultato che prescinde da
valutazioni personali, anzi, ci dice che bisogna eleggere a due
terzi del Consiglio regionale. Qualora il candidato non abbia due
terzi dei voti, la terza votazione verrà ritenuta valida qualora un
candidato ottenga la maggioranza dei voti. Allora io posso anche
alzarmi in piedi e dire che il signor Rossi ha un curriculum
incredibile ma poi alla votazione viene eletto il signor
Bianchi.
Io sono stupito del fatto che una nomina fatta in base alla
legge che prevede un percorso di un certo tipo... ci sia
l'espressione, però torno a dire le sentenze si rispettano, è una
sentenza di primo grado, io spero che questa cosa... però mi fa
strano che su un argomento come questo la collega Guichardaz
intervenga e dica: "avete fatto una cosa un po' così alla buona".
Ricordo che è stato votato con ventinove voti su trentacinque,
allora vogliamo dire che ventinove Consiglieri sono dei grulli che
non sono in grado di leggere un curriculum, non leggere una legge e
fanno delle nomine così? Io mi permetto di dire che non condivido
per nulla le considerazioni, probabilmente i testi di diritto su
cui si è preparata la Guichardaz sono diversi dai miei e quindi mi
arrendo.
Dopodiché chiudo dicendo che questo Consiglio, nell'approvare
questa legge, dà un segnale, quindi io credo che la nostra comunità
possa apprezzare, non abbiamo detto che è il punto d'arrivo, è un
punto di partenza e l'impegno nostro è quello di cercare di venire
incontro a delle famiglie, a delle persone, a cui noi dobbiamo
l'impegno per migliorare le loro condizioni di vita e l'accesso dei
vari servizi e delle varie funzioni.
Presidente
-
Si è bloccato il sistema, deve essere
riavviato... il sistema è stato riavviato, possiamo riprendere.
Siamo in discussione generale riguardante la PL n. 54. Ha chiesto
la parola il consigliere Restano, ne ha facoltà.
Restano (GM) -
Intervengo su questa norma per significare
che i mesi in Commissione sono cinque e non sei, per corretta
informazione, almeno è stata depositata nel mese di marzo e siamo a
fine luglio.
Detto questo, gli obiettivi che si prefigge la norma,
riprendendo quanto detto dal Consigliere che mi ha preceduto, sono
innanzitutto quelli di istituire la figura del Garante per i
diritti delle persone con disabilità, per rendere dei servizi sui
quali ci siamo già confrontati ed è inutile che io ci ritorni, ma
soprattutto per portarci al passo con i tempi rispetto ad altre
realtà, perché è impensabile che una realtà come la Valle d'Aosta,
delle nostre dimensioni, con i servizi che noi rendiamo nel settore
del sociale non disponga di questa figura.
Detto questo, come già è stato anticipato, le norme non sono
perfette ed è per questo che sono state istituite le clausole
valutative. Ora, si poteva forse aspettare più tempo per assegnare
anche un budget, ma ciò significa che dovevamo aspettare il
prossimo anno, quindi avremmo perso parecchi mesi di tempo, mesi
durante i quali si può testare questa norma per avere dei dati sui
quali ragionare. Io vedo di buon grado la collaborazione che c'è
stata tra le parti e soprattutto i tempi di reazione, vale a dire
abbiamo proceduto con le audizioni e subito i proponenti della
norma si sono confrontati con un'altra parte del Consiglio che
forse ideologicamente sono un po' agli estremi, ma, quando si vuole
ragionare nel merito, si ha un obiettivo - e questa è la cosa
importante - e si riesce a trovare un momento di confronto, momento
di confronto che è avvenuto e con una certa celerità ha prodotto io
direi una norma della quale oggi noi possiamo andare orgogliosi,
orgogliosi non per i contenuti ma soprattutto per quella che è
stata la risposta e il raggiungimento dell'obiettivo di cui ho
appena parlato. Il tempo ci dirà se dobbiamo implementarla, se
dobbiamo modificarla, se, come ci hanno consigliato le colleghe,
determinati ruoli devono essere retribuiti, se possiamo lasciarle
al volontariato come avviene in determinate province italiane ma
solo attraverso il testo della norma si potranno avere delle
risposte. Voterò quindi convintamente questa norma e ringrazio chi
si è adoperato per addivenire a questo testo.
Presidente -
Siamo sempre in discussione generale, si è
prenotata la consigliera Minelli per il secondo intervento.
Minelli (PCP) -
Per secondo intervento e anche per alcune
considerazioni su quanto è stato detto dai colleghi. Mi dispiace
che non ci sia in aula il collega Marguerettaz, d'altronde non è
una cosa rara che lui dica qualche cosa e poi non ascolti le
risposte, è già accaduto in altre occasioni ma non importa, le cose
le dico lo stesso. Il collega Marguerettaz ha fatto l'Assessore ai
trasporti e giustamente si è occupato di un tema complesso e
difficile come quello delicato del trasporto dei disabili, dove le
famiglie spesso lamentano dei disservizi e devono giustamente
essere ascoltate. Io ho fatto l'insegnante per quasi trent'anni e
in tutto quel periodo mi sono occupata di molti alunni con
disabilità, del rapporto con le loro famiglie e conosco veramente
molto bene questa realtà, credo altrettanto bene di quella di chi
ha fatto per molto tempo l'Assessore ai trasporti, almeno
altrettanto bene.
Proprio perché ho questa formazione e mi sono occupata a lungo
di questi alunni, collega Padovani, io non accetto minimamente che
lei venga a dirmi che non conosco quale sia la definizione di
alunno o persona con disabilità. Mi scusi ma questa è veramente una
cosa che io non posso proprio accettare! Mi dispiace, ma è grave
quello che lei ha detto, perché significherebbe che nel tempo in
cui ho ricoperto quel ruolo, e tornerò a ricoprirlo, io ho fatto
del male a chi è in una condizione del genere e alle famiglie che
devono farsi carico di una situazione del genere. Al di là di
questo, le accuse di bugie e di falsità che lei ci attribuisce...
guardi, io invito non solo lei, lei probabilmente è convinto che ci
siano delle bugie e delle falsità, io invito tutti i Consiglieri ad
andare a rileggere i verbali di Commissione e i documenti che sono
stati depositati dalle associazioni e poi vediamo, magari chi avrà
voglia di farlo potrà rendersi conto se abbiamo detto delle cose
che sono bugie e falsità, prima cosa. L'altra è che lei ha detto
che sono state recepite tutte e ha sottolineato due o tre volte
"tutte", le osservazioni che sono pervenute in Commissione. No, non
è così, ne avete recepite alcune e non ne avete recepite altre, e
non solo quella che riguarda la differenza tra ruolo del Garante e
ruolo del Difensore civico, non solo quella, vada a leggerle,
collega Padovani!
Lei poi ha detto anche un'altra cosa: che noi non abbiamo dato
alcun contributo ai lavori di questa Commissione riguardo a questa
proposta di legge. Forse perché siete abituati diversamente, e
giustamente, perché è un modo di lavorare che noi privilegiamo, che
è quello di depositare dei testi scritti, di essere particolarmente
puntigliosi su alcune cose, noi non pensavamo - lo dico con tutta
onestà - che si sarebbe arrivati all'approvazione di questa legge
da lunedì a mercoledì, lo dico in maniera molto sincera, perché io
credevo che ci sarebbe stato il tempo di fare qualche cos'altro.
Non c'è stato, avevamo di mezzo la legge sulle consorterie,
l'assestamento di bilancio, ma io non sono qui a cercare delle
giustificazioni, anche perché credo che già soltanto le
osservazioni che noi facciamo nelle Commissioni, dove modestamente
cerchiamo di portare il nostro apporto, alle volte riuscendoci,
alle volte no perché ci sono delle competenze che si possono
costruire e delle altre no perché non abbiamo questa capacità, io
credo comunque che noi abbiamo dimostrato nel tempo e anche in
questa situazione di aver fatto il possibile per dare un
contributo, cosa che - mi permetta, collega Padovani - non ho visto
spesso fare a lei.
Presidente -
Si è prenotato il consigliere Padovani per
il secondo intervento.
Padovani (FP-PD) -
Sarà un
mix
tra fatto personale
e secondo intervento, me lo tengo come secondo intervento perché ho
più tempo. Giusto per non farmi mettere in bocca cose che non ho
detto, mai pensato, né mai penserò e dirò, io non ho mai messo in
dubbio la capacità nel lavoro al di fuori di qua di nessuno di noi
e mai lo farò, né dei colleghi che stanno alla mia sinistra, né dei
colleghi che stanno di fronte a me, né dei colleghi che stanno in
Giunta e alla Presidenza alla mia destra, né dei colleghi che
stanno al centro di quest'aula. Mai ho messo in dubbio la
professionalità di nessuno nel lavoro svolto prima che noi
entrassimo qua dentro. Io ho semplicemente detto che se si fanno
certe affermazioni, è perché si confonde la definizione di
invalidità e di disabilità, che sono due definizioni ben
diverse.
Volevo anche aggiungere una cosa che prima mi sono dimenticato:
il titolo della mia relazione non è frutto di un errore mio preso
da una grandissima eccitazione per essere stato nominato relatore
all'ultimo minuto, qualsiasi cosa voglia dire visto che il
correlatore di un testo di Commissione viene nominato quando il
testo di Commissione passa dalla Commissione al Consiglio e non
prima, e così è successo, ma vi assicuro che non ho grande passione
e grande soddisfazione nel sentire la mia voce e difficilmente
intervengo quando non penso di avere le competenze per farlo. Il
titolo della mia relazione è semplicemente il frutto del fatto che
io il titolo alla relazione non lo avevo messo e gli uffici hanno
aggiunto quel titolo alla mia relazione. Con questo non voglio dare
nessuna colpa, è un errore materiale che ci sta, ma vi assicuro che
non è un errore dettato da una mia presunta eccitazione nell'essere
stato nominato relatore.
Presidente -
Siamo ancora in discussione generale, se
qualcuno intende intervenire in questa fase, si prenoti. Se non ci
sono prenotazioni, chiudo la discussione generale. Non vedo
richieste, pertanto chiudo la discussione generale. Per il Governo,
replica l'assessore Barmasse.
Barmasse (UV) -
Intervengo brevemente a nome di tutto il
Governo per felicitarmi con i Consiglieri firmatari e con i gruppi
proponenti di questo provvedimento, oltre che con tutti i
Commissari che hanno lavorato in maniera, come sempre, molto
approfondita, su un tema sicuramente molto delicato come quello dei
diritti delle persone con disabilità. Mi piace sottolineare tutti i
Commissari, perché, al di là di quelli che possono essere punti di
vista diversi, questo denota comunque un particolare interesse su
un mondo, quello della disabilità, che è estremamente
complesso.
Questo provvedimento, proprio per la sua universalità, ci
consente di manifestare ulteriormente come di fronte a tali temi la
modalità più corretta di procedere sia attraverso un intervento
trasversale che coinvolga quanto più possibile le diverse
componenti del Consiglio regionale nell'attività più importante,
quella legislativa.
Qui mi volevo riallacciare a quello che è già stato detto da
alcuni Consiglieri che nulla è scritto sulla pietra, la legge
delega è del dicembre 2021, i decreti delegati non sono ancora
usciti, può darsi che si devono fare degli aggiornamenti a tali
norme, ma questo non è vietato, si possono sempre fare, una legge,
per quanto fatta bene, può essere sempre migliorabile e
rivedibile.
L'istituzione del Garante delle persone con disabilità,
concretizzatasi quest'oggi in Consiglio regionale, rappresenta la
giusta scelta, oltre a mettere in atto i principi per la
realizzazione di una reale inclusione sociale presenti nella
Convenzione ONU, com'è stato più volte ricordato, sui diritti delle
persone con disabilità. Il Garante rappresenta la figura
istituzionale più idonea in grado di stimolare, anche presso le
Pubbliche Amministrazioni, l'affermazione del più alto grado di
tutela dei diritti della persona disabile, svolgendo la propria
attività in piena autonomia e con indipendenza di giudizio e
valutazione. Costituirà inequivocabilmente un punto di ascolto
attento e competente delle esigenze delle istanze provenienti dai
soggetti in condizione di disabilità, e promuoverà la
sensibilizzazione circa i diritti delle persone disabili e della
loro piena integrazione. Opererà attivamente in favore delle
persone con disabilità nei differenti contesti sociali, cioè nella
famiglia, nel lavoro, nella società, svolgendo, tra l'altro,
l'attività di vigilanza e segnalazione e attivando interventi di
prevenzione e contrasto dei fenomeni di discriminazione o di
mancata tutela delle persone disabili e promuovendo attività
orientate a diffondere la conoscenza della disabilità e soprattutto
la cultura del rispetto.
Presidente -
Sempre in fase di replica, per il Governo la
parola all'assessore Bertschy.
Bertschy (AV-VdA Unie) -
Per completare l'intervento del
collega Barmasse e anche per dare un'informazione che credo sia
utile in questa fase del dibattito al Consiglio, due
considerazioni: intanto anche da parte mia come Assessore al
lavoro, una sottolineatura molto positiva del lavoro che è stato
fatto, poi come sempre il meglio è nemico del bene, si può fare
sempre meglio e una legge ha la possibilità di essere modificata,
migliorata nel corso poi della sua valutazione e della sua
attuazione, però bene che ci sia una figura a garanzia del lavoro
che si sta facendo con il massimo impegno da parte di tutti, in
particolare per quello che mi riguarda da parte del nostro
Assessorato, per garantire l'inclusione lavorativa e le attenzioni
che le persone, al di là della loro situazione di disabilità,
meritano di avere.
Nell'intervenire anche come Assessore che si è occupato per un
periodo di politiche sociali, ricordo sempre con piacere la
delibera n. 8/2018 dove, a seguito di un lavoro importante nel
corso delle attività che avevamo fatto per ricordare il 3 dicembre
2017, giorno che si lavora e si danno tutte le attenzioni al mondo
della disabilità, avevamo organizzato allora una lunga settimana di
lavoro che aveva portato poi a un atto di indirizzo importante che
aveva poi generato alcune importanti iniziative già nell'anno e
altre che poi si sono costruite e attuate nel tempo, però in
quell'atto si pianificavano numerosi interventi che oggi sarà
importante andare a verificare per migliorarli ancora, ma proprio
in quell'atto una legge come questa può trovare un elemento di
garanzia e di valutazione e soprattutto un soggetto istituzionale
che lo possa verificare annualmente e nel corso del tempo. Negli
emendamenti che sono stati fatti, nel testo che arriva oggi in aula
si cita la figura del
Disability Manager
e il Consiglio per
le politiche del lavoro ha da poco approvato lo standard formativo
e anche il profilo ed è in corso di valutazione da parte del
Servizio Aiuti di Stato l'avviso che a breve approveremo per dare
avvio a un corso di formazione che permetterà di istituire le prime
figure di
Disability Manager
in Valle d'Aosta sia per
l'obbligo di legge che per coloro che avranno piacere e interesse
di avere anche questo tipo di formazione.
Per dare queste informazioni e dire che il lavoro degli
Assessorati, il nostro lavoro sulle strutture dell'inclusione
lavorativa e delle politiche sociali è un lavoro che si porta
avanti insieme e si sta cercando insieme di fare una valutazione
importante sulle priorità e soprattutto sulle attività e le
programmazioni da mettere in campo, utilizzando le risorse che oggi
sono a disposizione e programmando, come abbiamo già avuto modo di
dire, anche ieri nella discussione sull'assestamento, ulteriori
disponibilità di risorse sui fondi strutturali e sulle iniziative
che a livello di programmazione finanziaria potranno essere messe
in campo. Da parte nostra vi è piena disponibilità come Assessorato
alle politiche del lavoro a collaborare con la figura del Garante a
dare a disposizione tutto quello che oggi già è a disposizione come
documentazione, progetti, programmazione di attività e azioni che
sono in campo, per progredire, come Amministrazione regionale, nel
governo di una politica che ci deve vedere sempre più coinvolti nel
far crescere quella coesione sociale che è determinante per
garantire il benessere di tutte le persone che abitano nella nostra
comunità, delle nostre famiglie.
Il lavoro da fare è un lavoro importante ma è un lavoro che può
dare dei risultati solo attraverso la collaborazione di tutti.
Presidente -
Vi sono altri interventi? Non vedo altre
richieste d'intervento. Possiamo passare all'analisi
dell'articolato. Consigliera Minelli per dichiarazione di voto.
Minelli (PCP) -
È ovvio che il nostro sarà un voto di
astensione, ma lo annuncio con dispiacere perché questa avrebbe
potuto essere un'altra di quelle leggi importanti su cui un lavoro
corale e approfondito avrebbe potuto esserci. Mi sono resa conto,
dalle ultime dichiarazioni che sono state fatte, soprattutto da
parte del Governo, che in qualche modo prendono atto del fatto che
questo testo di legge, è stato detto, non è scritto sulla pietra,
come tutti i testi di legge peraltro, ma implicitamente - o almeno
questa è la mia impressione - si dice che ci sono degli elementi e
degli aspetti che forse potevano essere meglio valutati. Io credo
davvero che in quest'occasione, non avendo delle scadenze precise
anche per quanto riguarda l'utilizzo di finanziamenti, eccetera,
com'è accaduto in altre situazioni e per altri provvedimenti
legislativi, qui davvero avremmo avuto bisogno un pochino più di
tempo e un pochino più di attenzione da parte di tutti per arrivare
a un risultato migliore.
Presidente -
Ha chiesto la parola il consigliere Cretier
per dichiarazione di voto.
Cretier (FP-PD) -
Intanto dichiaro immediatamente il voto
del nostro gruppo però vorrei fare alcuni passaggi. Vorrei
semplicemente ricordare che in Commissione il sottoscritto ha
chiesto l'audizione dell'attuale Difensore, proprio perché essendo
stato qui già nel 2017, il dottor Formento ci aveva proprio
evidenziato la difficoltà di gestire l'ufficio avendo poche
risorse.
In secondo luogo vorrei proprio chiarire la figura del
caregiver
, perché mi risuonano ancora le parole che ho
sentito dal dottor Adamo durante l'audizione: "i familiari che
rappresentano coloro che sono in grado di svolgere le azioni
normali della vita di coloro che non sono capaci o non possono
comunque rappresentare sé stessi", quindi credo questa figura
importantissima che si occupa non solo di un momento ma di giorni,
di mesi e di anni del malato presente in casa e se ne prendono
cura, si dedicano completamente alla loro persona. Spesso è
necessario delegare ai familiari la difesa dei loro diritti, quindi
è importantissimo l'inserimento nel testo di legge di questa
figura. Il familiare deve essere a pieno titolo inserito nel testo
affinché il disabile possa interfacciarsi con il Garante per
tramite di una figura istituzionalizzata e riconosciuta a norma di
legge e lo rappresenta in tutte le istanze necessarie per il
miglioramento della vita di chi gli sta intorno nell'ambito
familiare.
Come gruppo, diamo pieno sostegno alla PL 54, che ha in corpo le
sostanziali modifiche del testo di base in seguito alle
osservazioni giunte in Commissione e in un proficuo lavoro di
confronto, dando spazio e al fine di produrre un testo finale
migliorato da approvare oggi e dare delle risposte alle famiglie,
dando merito alla Commissione che si è confrontata apertamente e al
Presidente della I Commissione che ha gestito i vari passaggi
intermedi per arrivare al testo di Commissione finalmente
migliorato.
Presidente -
Ha chiesto la parola il consigliere Baccega
per dichiarazione di voto.
Baccega (FI) -
In qualità di firmatario del progetto di
legge, è chiaro che prendo la parola in dichiarazione di voto,
tenuto conto che avevo firmato e poi ho lasciato tutta la parte di
approfondimento della normativa al collega Marquis che l'ha portata
avanti e che è intervenuto poco fa, sono particolarmente lieto di
questo percorso e ringrazio il collega Manfrin, ringrazio tutti
quelli che sono intervenuti, i relatori. Ricordo bene, come diceva
poco fa il collega assessore Bertschy, che avevamo fatto dei
passaggi nella scorsa legislatura, avevamo cercato di approfondire
il tema ma poi è arrivato il Covid e questo ci ha in qualche modo
bloccati. Questo approfondimento, questo passaggio, dove la
Commissione ha ancora di più migliorato il percorso di questa norma
integrando con i
caregiver
l'attenzione ai caregiver quindi
è sicuramente un passo importante, poi qualcuno dice si può
migliorare, saremo pronti eventualmente a valutare eventuali
proposizioni di miglioramento, però questo devo dire che è un
grosso passo avanti e Forza Italia sicuramente voterà con
convinzione questo provvedimento.
Presidente -
La parola al consigliere Manfrin.
Manfrin (LEGA VDA) -
Solo qualche dichiarazione prima di
procedere alla votazione dell'articolato rispetto alle
considerazioni che abbiamo ascoltato. Innanzitutto per ricordare -
ed è bene che rimanga anche agli atti di questo Consiglio - che le
associazioni che rappresentano le persone con disabilità,
contrariamente a quel quadro che si è voluto provare a fornire,
hanno in larga parte approvato questa PL, una su tutte
l'associazione che riunisce le famiglie con disabilità, CONFAD, che
ha detto assolutamente che era favorevole a questa PL con
l'inserimento della parte dei
caregiver
; riferimento che
sono orgoglioso sia stato inserito perché, rispetto a chi ha deciso
di fare la guerra alla definizione dei caregiver e ha deciso di
fare la guerra proprio a quelle persone che per prime hanno un
ruolo attivo nel sostegno e nel supporto delle persone con
disabilità, si è voluto cercare di fare dei sofismi, si è voluto
cercare di dire che si estenderebbe questa legge a beneficio di
queste persone, un'assurdità in termini e invece questa PL contiene
le definizioni di caregiver e queste tutele sono in relazione
proprio all'incarico che esse svolgono all'interno della
famiglia.
Si è voluto, e lo ribadisco, tirare ancora in mezzo alcune
discussioni per provare a sollevare dei dubbi su questa PL che
giustamente, com'è stato detto, come tutte le proposte di legge, è,
assolutamente perfettibile e migliorabile ma questo è il miglior
testo che oggi potevamo elaborare ed è, come abbiamo detto, un
importante punto di partenza per garantire la tutela dei
disabili.
La strumentalità delle critiche che sono arrivate, e qui mi
collego al mio intervento di prima, sono proprio da leggersi in
relazione a quello che era stato il dibattito sul Garante
dell'infanzia, perché, nonostante la notevole abilità da Conte
Mascetti della collega mia dirimpettaia di cui non faccio il nome
per non provocare fatti personali, evidentemente ha cercato di dire
che "però nel gruppo è stato valutato che abbiamo detto, abbiamo
pensato, abbiamo ipotizzato, sognato". No, qui nessuno ha fatto
interventi in quell'occasione, nessuno li ha fatti e nessuno ha
sollevato un problema, nessuno ha sollevato una criticità sul fatto
che la carica di Garante dell'infanzia venisse assommata a quella
del Difensore civico e riteniamo assurdo che si faccia oggi,
soprattutto se a fronte di questo c'è un potenziamento di
quell'ufficio che viene individuato con questo provvedimento.
Ancora sono state fatte numerose critiche, numerosi rilievi, ma
effettivamente - e credo che sia gli atti della Commissione - ad
oggi gli unici emendamenti pervenuti sono pervenuti dal
sottoscritto e dal collega Padovani. Non abbiamo visto altri
emendamenti, non sono stati esaminati altri emendamenti. Allora è
ora di finirla con le persone che hanno voglia di parlare e di
criticare ma non hanno capacità di poter mettere giù una loro
versione, perché la loro versione sarebbe essa stessa criticabile.
Abbiamo un testo, è il testo migliore che potevamo elaborare e
voteremo convintamente questo testo.
Presidente -
Per fatto personale, la parola alla
consigliera Minelli.
Minelli (PCP) -
Sarò brevissima, anche perché credo che
sia già stato detto tanto, troppo e di più. Per fatto personale,
collega Manfrin, perché la sua dirimpettaia sono io ma non si
preoccupi...
(intervento del consigliere Manfrin, fuori microfono)
...non prenda in giro tutto il Consiglio. Collega Manfrin, se
lei non vuole ascoltarmi, può tapparsi le orecchie. Io la ascolto
sempre...
Presidente -
Collega Minelli, circoscriva...
Minelli (PCP) -
...certo, il fatto personale lo
circoscrivo subito. Il collega Manfrin ci ha accusati di fare la
guerra ai caregiver familiari. Collega Manfrin, si vergogni!
Presidente -
Vi invito a limitare gli interventi per
fatto personale. Ha chiesto la parola il collega Manfrin, ne ha
facoltà.
Manfrin (LEGA VDA) -
Sarò lieto che lei limiti i fatti
personali agli effettivi fatti personali, come in questo caso, per
esempio, nel quale io sono stato invitato a vergognarmi per delle
affermazioni che confermo, confermo perché evidentemente qui si è
attaccato in Commissione, e oggi anche in aula, il fatto di aver
inserito i
caregiver
in relazione, perché? Perché inserire i
caregiver all'interno della PL potrebbe estendere i diritti
garantiti ai disabili e anche ai loro caregiver familiari; pensi la
gravità di quest'azione. Potremmo addirittura rischiare di
estendere questi diritti ai caregiver familiari. Io mi auguro
davvero che siano tanti i Valdostani in ascolto e soprattutto tanti
caregiver familiari in ascolto che possano recepire queste sue
preoccupazioni e possano comprendere con quale coraggio lei difende
queste sue posizioni.
Presidente -
Ha chiesto la parola la consigliera Erika
Guichardaz per dichiarazione di voto.
Guichardaz E. (PCP) -
Prendo solo uno dei pezzi della
legge per spiegare che cosa significa. "vigila affinché siano
garantite alle persone con disabilità e ai loro caregiver pari
condizioni in ambito lavorativo". Le pari condizioni in ambito
lavorativo credo che siano garantite a tutti, quindi, ad esempio,
in quest'articolo non andava assolutamente esplicitato mentre si è
continuato a fare un copia e incolla, dopodiché invito le persone
che hanno ascoltato il dibattito a leggersi l'articolato perché è
normale che banalizzare quanto è scritto su un testo di legge lo
ritenga molto grave.
Abbiamo ripetuto più volte che si poteva fare un articolo
apposta per quelle figure e ripetiamo che all'interno della
Commissione nessuno aveva detto che dopo quell'incontro ci
sarebbero stati gli emendamenti e non abbiamo neanche avuto la
possibilità di confrontarci sugli emendamenti visto che sono
arrivati in Commissione ed è stato votato il giorno stesso. Questo
quindi è quanto, dopodiché basta andare a rivedersi gli atti della
Commissione e poi si faranno delle valutazioni.
Presidente -
Ha chiesto la parola il consigliere Restano
per dichiarazione di voto.
Restano (GM) -
Voterò sicuramente a favore della norma e
significo che ogni Consigliere è libero di produrre in Commissione
gli emendamenti nei modi e nei tempi voluti finché la Commissione
non produce il proprio parere e anche in aula. Ritengo quindi che
la Commissione abbia operato nel rispetto delle regole dettate da
questo Consiglio.
Presidente -
Vi sono altri interventi per dichiarazione
di voto? Non vi sono altri interventi. Passiamo all'articolato.
Articolo n. 1, la votazione è aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika, Minelli)
L'articolo n. 1 è approvato.
Articolo 2. Stesso risultato. Articolo 3. Stesso risultato.
Articolo 4. Stesso risultato. Articolo 5. Stesso risultato.
Articolo 6. Stesso risultato. Metto ora in votazione la legge nel
suo insieme. La votazione è aperta. La votazione è chiusa.
Presenti: 35
Votanti: 33
Favorevoli: 33
Astenuti: 2 (Guichardaz Erika, Minelli)
La legge è approvata.
Con questo sospendiamo brevemente il Consiglio per arieggiare i
locali. Il Consiglio è sospeso.
La seduta è sospesa dalle ore 17:43 alle ore 18:10.
