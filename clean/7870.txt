Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2290 del 22 ottobre 1986 - Resoconto
OGGETTO N. 2290/VIII - INTERVENTI REGIONALI A SOSTEGNO
DELL'OCCUPAZIONE.
(Interpellanza)
PRESIDENTE:
Do lettura dell'interpellanza presentata dai
Consiglieri Mafrica e Cout:
INTERPELLANZA
Ritenuto
opportuno, a nove mesi dalla
pubblicazione della Legge Regionale 4/86, recante interventi a
sostegno dell'occupazione, delineare un primo bilancio dei
risultati di tale importante provvedimento legislativo;
Verificato
che da un primo esame delle
deliberazioni di Giunta gli interventi per lavori socialmente utili
risultano largamente prevalenti rispetto a quelli effettuati a
favore di imprese che assumono disoccupati o cassintegrati o a
favore di lavoratori che intraprendono attività autonome, mentre
appaiono quasi del tutto assenti iniziative di natura
cooperativa;
i sottoscritti Consiglieri regionali
INTERPELLANO
l'Assessore competente per conoscere:
1)
i dati concernenti i diversi tipi di intervento (a
favore di imprese, lavoratori autonomi, cooperative, enti locali)
ed i finanziamenti relativi;
2)
se è intenzione della Giunta tener conto anche di
iniziative prese dopo l'approvazione della legge da parte del
Consiglio regionale, ma prima della sua pubblicazione sul
Bollettino Ufficiale;
3)
se i benefici previsti dalla legge valgano anche
per le assunzioni di lavoratori compresi nel numero stabilito da
apposite convenzioni stipulate tra le imprese e Regione;
4)
quali sono le valutazioni della Giunta rispetto ai
risultati della legge 4/86 e quali sono le sue intenzioni per il
futuro, in merito ai provvedimenti esistenti o da prendere in
materia di interventi straordinari per l'occupazione.
PRESIDENTE:
ha chiesto di illustrare l'interpellanza il
Consigliere Mafrica, ne ha facoltà.
MAFRICA (P.C.I.)
- Sono passati nove mesi da quando è
stata pubblicata la legge n. 4 che doveva dare qualche sollievo
all'occupazione in Valle d'Aosta -"Provvedimenti urgenti per
l'occupazione" era il titolo della legge - e riteniamo oggi
opportuno fare un bilancio.
Il nostro Gruppo aveva presentato una proposta di legge, alcuni
elementi di questa sono poi stati recepiti nella proposta della
Giunta, e abbiamo sempre giudicato questa normativa come molto
importante.
Dobbiamo dire che ci sembra che da una parte una prima verifica
(e chiediamo poi all'Assessore i dati più precisi) la legge stessa
non abbia prodotto quei risultati che si speravano. La legge
sostanzialmente interviene nella possibilità di assunzione di
lavoratori disoccupati o cassaintegrati da parte delle imprese,
interviene nella promozione di lavoro autonomo da parte sempre
degli stessi soggetti, e interviene ancora a favore di cooperative
di disoccupati e cassaintegrati che vogliano mettersi a
sperimentare qualche attività. L'ultimo aspetto della legge è
quello relativo ai lavori socialmente utili: la Regione finanzia
attività dei Comuni e delle Comunità Montane che utilizzino
lavoratori in cassa integrazione per ripristino di sentieri e altri
lavori del genere.
Ci sembra che sostanzialmente la parte che ha avuto più successo
della legge sia quella dei lavori socialmente utili. Sembra che sia
stata quasi del tutto negativa la parte relativa alla promozione
delle Cooperative e dobbiamo dire che non è la prima volta che per
ciò che riguarda la cooperazione si fanno delle leggi che hanno
scopi di promozione e poi i risultati non sono molto
soddisfacenti.
Ci sembra anche non molto rilevante (a meno che l'Assessore non
ci dia dei dati diversi) nel panorama della disoccupazione in Valle
d'Aosta il totale dei lavoratori cha hanno potuto trovare una nuova
occupazione grazie a questa legge. Vorremmo avere su questo
l'opinione della Giunta, come pure eventuali considerazioni ed idee
per rendere questo provvedimento di legge più efficace (magari ci
sono dei problemi che possono essere risolti) e per riuscire ad
intervenire più concretamente in questo campo.
L'interpellanza pone poi alcune questioni pratiche. Una è quella
della pubblicazione della legge sul Bollettino ufficiale della
Regione. Questa legge, se non ricordo male, è stata approvata dal
Consiglio nel novembre 1985; è stata pubblicata sul Bollettino
sempre il 9 gennaio 1986 e quindi è scattata quindici giorni
dopo.
Alcune persone che avevano appreso dalla televisione la notizia
dell'approvazione della legge da parte del Consiglio regionale, nel
periodo fra la fine di novembre e il 23 gennaio hanno provveduto a
rinunciare alla cassa integrazione o ad aprire una attività
autonoma, ritenendo di rientrare nelle condizioni previste dalla
legge. Purtroppo con il bollettino siamo in cronico ritardo e
finora, per quello che ne so, la Giunta regionale non ha ritenuto
di prendere in considerazione questi casi. A me ciò non sembra
giusto.
Credo che prima di tutto si debba avere una pubblicazione del
Bollettino ufficiale della Regione molto più puntuale. La Giunta,
l'Assessore, ci portano con urgenza in Consiglio delle leggi nel
mese di giugno, che a fine ottobre non sono ancora pubblicate. La
stessa variazione di bilancio che abbiamo approvato, è stata
pubblicata qualche giorno fa sul bollettino.
Credo che questo problema debba essere affrontato perché
determinati provvedimenti, se pubblicati con ritardi molto pesanti,
diventano applicativi con conseguenze anche negative per la
popolazione.
La seconda domanda è relativa ad una questione che riguarda le
imprese che hanno firmato convenzioni con la Regione. Ci sono delle
industrie che hanno firmato con la Regione una convenzione in cui
si impegnano ad assumere per esempio quindici lavoratori. Nei
confronti di queste industrie, il premio di occupazione, la quota
che la Regione dà a chi assume un lavoratore cassaintegrato
disoccupato, viene o no? Si tratta di fare una valutazione; quella
che facciamo noi è che se a queste imprese diamo già dei vantaggi
per favorire l'occupazione, non dobbiamo disincentivare la loro
possibilità di intervento negando quanto viene previsto dalla legge
per l'occupazione. Comunque vogliamo sentire la posizione della
Giunta in merito.
Per concludere, continuiamo a ritenere quella legge importante,
tuttavia pensiamo che non si sia fatto tutto il possibile per
sfruttarla fino in fondo; crediamo che per le parti in cui non ha
funzionato troppo bene, occorra trovare qualche accorgimento magari
anche legislativo per renderla più funzionale.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà
.
LANIVI (A.D.P.) -
Una coincidenza non voluta, ma una di
quelle cose che si è costretti a fare per situazioni non dipendenti
da noi, ha fatto si che il seminario di studio di Cogne in gran
parte sia venuto a coincidere con due giornate di lavori di
Consiglio. Questo ha impedito a molti Consiglieri, oltre al
sottoscritto, di essere presenti se non per un periodo limitato di
tempo, ed ha costituito secondo me un dato limitativo di una
conoscenza e di una informazione non solo sul bilancio delle nostre
leggi, ma di una conoscenza di realtà regionali, ma anche
internazionali a livello europeo, sulle politiche a favore del
lavoro e dell'occupazione che si stanno svolgendo in questi ultimi
tempi.
Ho già dato incarico al Comitato tecnico di predisporre un testo
che rappresenti una sintesi di quanto è stato detto, per fornire
quindi ai Consiglieri regionali non solo una informazione sui
risultati applicativi della nostra legge, ma anche per avere un
panorama sulla evoluzione di situazioni a livello nazionale ed
europeo.
Con questa premessa però mi preme fornire dei dati sui primi
mesi di attuazione della legge, e non nove mesi come diceva il
Consigliere Mafrica, perchè è vero che la legge n. 4 è in vigore
dal 21 gennaio, è altrettanto vero che vi è stata una legge,
chiamiamola di modificazione e integrazione successiva che è di
giugno, la n. 25, ma in questo periodo è stato messo in piedi il
Comitato tecnico e la Commissione, per cui possiamo considerare
effettivamente mesi di esperienza quelli che vanno da giugno a
ottobre.
Se li esaminiamo sotto questo profilo, anche raffrontando con
risultati di altre Regioni che hanno misure analoghe, da un
raffronto se vogliamo grezzo, nel senso di fare un rapporto fra
popolazione e numeri di progetti presentati, collaboratori
coinvolti, possiamo dire che la nostra legge non ha dato risultati
negativi. Diciamo che è stato un intervento positivo, anche
confrontato con altre Regioni.
Per quanto riguarda i dati relativi a questi cinque mesi di
attività effettivi di attuazione della legge, cioè giugno-ottobre
1986, dividendoli per titoli, abbiamo: Titolo I, Finanziamenti alle
imprese per stimolare la domanda di lavoro dipendente. Sono stati
presentati 34 progetti, approvati 30, 28 le aziende interessate,
assunzioni effettuate n. 45, di cui 42 cassaintegrati e tre
lavoratori disoccupati. Il dato più positivo è che uno degli
obiettivi della legge, e cioè quello di privilegiare i
cassaintegrati in fase di età elevata, ha funzionato, perchè dei 42
assunti, 7 sono in età fra i 20 e i 29 anni, 9 fra i 30 e i 36
anni, e ben 26, di cui 18 maschi e 8 donne, oltre i 36 anni; 3 -
come ho detto prima - i lavoratori disoccupati. In più vi sono
state 14 conversioni di contratto da formazione lavoro a rapporto
di lavoro a tempo indeterminato. Se volessimo fare il totale, sono
state effettuate 45 assunzioni, più 14 conversioni di
contratto.
La spesa complessiva impegnata è stata di 641 milioni.
Per quanto riguarda finanziamenti finalizzati a sviluppare il
lavoro autonomo e la cooperazione, qui entriamo su un punto molto
delicato, nel senso che l'intervento della Regione tende a
sostenere lo sviluppo, l'emersione di imprenditorialità cosiddetta
latente. Cito i risultati raggiunti in questi primi mesi, che non
credo possano essere considerati del tutto insufficienti, anche se
qui andiamo ad operare in un settore delicato che non so fino a che
punto possiamo spingere. Abbiamo comunque già avviato delle
iniziative in questo senso, perchè fanno riferimento e devono far
leva su una realtà imprenditoriale, latente fin che vogliamo, che
però ci deve essere e che non possiamo imporre con le leggi, ma per
la quale dobbiamo creare le condizioni. Questo lo possiamo fare e
poi dirò le misure che abbiamo preso.
Per i lavoratori autonomi sono stati esaminati 20 progetti,
approvati 16. Sono state avviate 10 attività artigianali, di cui 3
da parte di disoccupati e 7 di cassaintegrati. Quindi, 10 attività
artigianali e 6 attività commerciali, 2 disoccupati, 1 disoccupato
speciale e 3 cassaintegrati. La spesa complessiva impegnata ammonta
a 235 milioni.
Per quanto riguarda la cooperazione, e qui entriamo ancora nel
campo più delicato, complesso e difficile, è stato presentato e
approvato un progetto: una cooperativa formata da nove soci, di cui
quattro lavoratori disoccupati (quindi rientrava nella normativa).
La spesa impegnata è di 80 milioni con il contributo che è previsto
per questa forma di intervento.
Riassumendo, per quanto riguarda il lavoro autonomo abbiamo
avviato 16 attività fra artigianali e commerciali come attività
singole, e una in cooperativa.
Per quanto riguarda i finanziamenti agli enti locali della
frazione di lavori socialmente utili, sono stati presentati 28
progetti da parte dei Comuni, 9 da parte di Comunità Montane per un
totale di 37 progetti. Sono stati utilizzati 480 lavoratori. Il
totale della spesa preventivata dagli Enti locali ammonta al
miliardo 437 milioni; sono stati finora erogati acconti per 233
milioni. Questi sono i dati che si riferiscono alla prima questione
posta dagli interpellanti.
Sui lavori socialmente utili farei una considerazione,
valutandone i risvolti positivi nel senso che abbiamo avuto una
larghissima, non solo mobilitazione, ma partecipazione da parte
degli Amministratori locali, e questo secondo me va considerato un
dato positivo. Inoltre abbiamo avuto una valutazione da parte degli
stessi, cioè degli Enti locali sulla qualità e sulla quantità del
lavoro espresso dai lavoratori impegnati. Questo mi pare sia da
considerare un dato politicamente positivo, perchè è venuto a
superare quelle che potevano essere prevedibili situazioni di
frizione fra enti locali e lavoratori in cassa integrazione. Così
non è stato e dobbiamo prendere atto con molto favore.
Approfitto per dire del lavoro molto positivo svolto dal
comitato tecnico, che ha portato avanti anche una azione di
sensibilizzazione e di informazione per gli enti locali
positiva.
Per quanto riguarda la seconda domanda, si potrà (e su questo
non esprimo giudizio) commentare o meno i tempi e i ritardi di
pubblicazione, di leggi sul bollettino ufficiale. Non ho notizia
finora della pubblicazione della legge sull'apprendistato
artigiano, su cui abbiamo già avviato una attività preventiva, però
stando alla richiesta, è chiaro che il codice civile ci impedisce
di utilizzare il tempo intercorrente fra approvazione del Consiglio
regionale e pubblicazione sul bollettino. Tengo a dire che tutte e
due le leggi, sia la n. 4 che la 25, modificativa ed integrativa
della n. 4, erano state dichiarate urgenti, da qui la loro
validità, la loro efficacia dal giorno successivo la pubblicazione
sul bollettino e quindi dal 21 gennaio 1986.
Devo dire ancora che, per quanto riguarda l'erogazione dei
contributi, la legge n. 25 faceva partire il termine di efficacia
della legge per quanto riguarda l'erogazione dei contributi, sempre
dal 21 gennaio 1986.
Sulla terza domanda posta dagli interpellanti, se le imprese che
hanno convenzione con la Regione possono utilizzare questi tipi di
interventi, devo dire che questo è un tema ampiamente discusso
nella Commissione regionale per l'occupazione. L'indirizzo unanime
datoci è stato di questo tipo: sì, a meno che la convenzione (non
dico non lo preveda) lo escluda. Esempio: se una convenzione fa
riferimento specifico ad una impresa che è convenzionata con la
Regione all'assunzione di quei cassaintegrati, e quindi si tratta
di passare quel cassaintegrato da una azienda all'altra, in questo
caso non si applica, e si applica soltanto per i casi in cui si
superino delle quote stabilite dalla convenzione. Nell'altro caso
l'indirizzo è stato per il sì, perchè la legge nella sua logica
tende a privilegiare i cassaintegrati anziani, cioè le fasce più
deboli, per cui questo strumento andrebbe considerato fra quegli
strumenti che comunque l'imprenditore può utilizzare. Mi riferisco
al contratto di formazione lavoro, all'utilizzazione degli
interventi regionali per la formazione e a questa legge, che tende
ad assorbire i cassaintegrati di lunga durata e soprattutto quelli
di fascia di età più elevata.
Queste erano le considerazioni svolte in seno alla Commissione
per l'occupazione che ci hanno portato a tali conclusioni.
Per quanto riguarda la 4a domanda dell'interpellanza, dico
alcune cose, ma delle conclusioni più complete ed articolate
possono essere fatte prendendo conoscenza di quanto a Cogne è stato
dibattuto, e anche di quanto ci è stato apportato da altre
esperienze, per vedere quello che si sta muovendo in questo
campo.
Per adesso, sul tema per esempio della diffusione della
imprenditorialità, cioè dell'avvio di nuove forme di lavoro
autonomo, è già avviata ed è in corso una ricerca sui lavoratori in
cassa integrazione. Si tratta di una indagine conoscitiva che ci
consentirà di conoscere non solo termini quantitativi, ma anche le
caratteristiche, gradi di istruzione, vocazioni, e ispirazioni di
queste persone, oltre a rendere permanente la situazione dei
cassaintegrati. Sono stati altresì avviati momenti per illustrare i
contenuti della legge e le possibilità di affiancare nella
presentazione della legge. Per il 1987, per circa 200
cassaintegrati, di cui 50 al di sotto dei 25 anni, e 150 al di
sopra dei 25 anni, è stata programmata attività formativa e di
aggiornamento per favorire il reinserimento nel mercato del lavoro
di cassaintegrati.
Un'altra ricerca, questa di tipo campionario e non
esclusivamente rivolta al settore dei cassaintegrati, è stata
avviata al fine di avere un quadro più definito del movimento dei
flussi entrata e uscita dal mercato del lavoro, tenuto conto
soprattutto della situazione attuale, e cioè di una quantità sempre
maggiore di lavori che possiamo considerare variabili, cioè lavori
di tipo stagionale, lavori a tempo determinato, come per esempio il
fenomeno del part-time, per andare ad individuare la quantità e la
qualità di questo fenomeno.
È prevista la predisposizione del progetto formativo complessivo
per gli apprendisti, che dovrebbero avviarsi nel 1987, e qui ci
riferiamo all'attuazione di quell'altro punto del protocollo
d'intesa con le organizzazioni sindacali, rappresentato dalla legge
per l'apprendistato artigiano. Di questa legge mi pare che la parte
più qualificante sia il collegamento dell'intervento regionale a
favore delle imprese artigiane, legate però ad una attività reale,
formativa, da farsi.
La scelta dell'Amministrazione regionale è quella di utilizzare
pienamente questa legge, anche in presenza dei contratti di
formazione lavoro. Abbiamo motivi per credere che l'utilizzazione
piena di questa legge superi alcuni limiti delle agevolazioni date
per i contratti di formazione lavoro, per esempio il limite di età
di 29 anni e il periodo determinato di lavoro che è al massimo di
20 - 24 mesi. Per quanto riguarda i contratti di formazione di
lavoro, posso dire che sono stati approvati (poi quanti avviamenti
reali ci siano stati non lo sappiamo) dalla Commissione regionale
per l'impiego circa 750 contratti.
Si dà atto che dalle ore 17,22 assume la Presidenza il Vice
Presidente Franco De Grandis.
PRESIDENTE:
Ha chiesto di parlare il Presidente della
Giunta, ne ha facoltà.
ROLLANDIN (U.V.) -
Je crois que quelqu'un, même avec
raison, a fait remarquer le retard avec lequel parfois sur le
Bulletin officiel de l'Administration régionale ont été publiées
les lois que le Conseil régional va approuver. Le problème a déjà
été examiné: précédemment il y avait des difficultés qui étaient
même liées au fait que le bureau de la langue française, auquel est
confiée la traduction des lois afin de les préparer à la
publication, n'avait pas le personnel suffisant, par conséquent il
y avait eu des retards. A présent nous sommes à même de régler une
partie des problèmes et nous espérons que dans un bref délai on
puisse régler dans son ensemble le problème, afin qu'il n'y ait
plus de retards.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (P.C.I.) -
Pour ce qui regarde la question du
bulletin officiel on pourrait faire le projet de loi avec les deux
textes, en italien et en français.
Per fare una replica su questa interpellanza: il giudizio sulla
situazione. Ho detto nella presentazione che a me sembrava non
ancora soddisfacente; l'Assessore dice: abbastanza soddisfacente.
Si tratta complessivamente di 70 posti di lavoro in questo periodo,
45 presso le imprese, 16 nel lavoro autonomo, 9 nella cooperativa.
Settanta posti di lavoro con un investimento di circa un
miliardo.
Se confrontiamo questo costo con quelli a cui ci abituano certe
ditte di cui abbiamo parlato e di cui continueremo a parlare
sicuramente la legge funziona. C'è da dire che rispetto al numero
di cassaintegrati esistenti in Valle d'Aosta va fatto ancora uno
sforzo per renderla più efficace. Ci pare che alcune cose fra
quelle elencate dall'Assessore possano servire ad affrontare
finalmente il problema della formazione professionale, della
qualificazione effettiva dei cassaintegrati, ad intervenire per
favorire l'imprenditorialità di queste persone.
Sollecitiamo la Giunta anche per ciò che riguarda la legge n.
50, quella sull'apprendistato artigiano, a fare in modo che quando
arriveranno le domande che a nostro giudizio saranno abbastanza
numerose da parte degli artigiani per poter assumere questi
apprendisti, la Regione sia in grado di fare i corsi per ciò che
riguarda le attività didattiche regionali. Non vorremmo che
trovandoci in quel caso con persone disposte ad assumere gli
apprendisti, dicessimo che bisogna che siano prima di tutto
definiti i corsi professionali.
Sollecitiamo la Giunta: l'Assessore ha detto che qualcosa si sta
facendo, ci auguriamo che si possa partire rapidamente.
Per altre questioni, ci dispiace che il convegno
sull'occupazione sia capitato in concomitanza con il Consiglio
regionale; crediamo che la questione sia di rilievo, l'esamineremo
quando ci verrà inviata questa documentazione e ci saranno altre
occasioni per discuterne. Diamo un giudizio positivo sulla legge,
ritenendo che possa diventare ancora più produttiva.
