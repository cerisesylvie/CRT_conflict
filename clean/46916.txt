Classificazione
AMMINISTRAZIONE REGIONALE



Oggetto del Consiglio n. 3264 del 8 febbraio 2024 - Resoconto
OGGETTO N. 3264/XVI - Interpellanza: "Azioni per una completa
digitalizzazione degli atti della pubblica amministrazione
regionale".
Bertin (Presidente) -
Punto n. 73. Consigliere Lucianaz,
ha facoltà di intervenire.
Lucianaz (RV) -
Donque, eunna di qualitoù de la
queulteua valdotèna di montagnar l'è de pa beuté pérdre lo
materiel: la queulteua de l'icounoumia.
[Traduzione letterale
dal patois: Dunque. Una delle caratteristiche della cultura montana
valdostana è quella di evitare lo spreco: la cultura
dell'economia]. Ho solo detto, nella lingua millenaria valdostana,
che parlare di cultura valdostana e montanara significa parlare del
senso dell'economia, di non sprecare.
Questa solenne considerazione, per chi è nato in Valle d'Aosta e
ne ha condiviso la cultura, mi serve per introdurre
quest'interpellanza che si riferisce ai provvedimenti dirigenziali
(ne sono stati contati 8.275 l'anno scorso, prodotti da
quest'Amministrazione regionale): atti amministrativi sottoscritti
appunto dalle varie strutture dell'Amministrazione regionale.
Considerato che la piattaforma informatica permette l'inserimento
degli atti e la generazione dei file PDF sottoscritti digitalmente
dai compilatori e dai rispettivi dirigenti delle strutture, e che
sono inoltrati in modo informatico alle strutture del bilancio, si
evidenzia che il Dipartimento segreteria di Giunta richiede, però,
che ogni struttura recapiti agli uffici dell'Assessorato delle
finanze copia cartacea dell'atto debitamente stampato su foglio A3
e rilegato in formato a libro, con il referto di pubblicazione
della cosiddetta quarta pagina di copertina, stampata sullo stesso
foglio A3 della prima pagina di copertina recante l'indicazione
della struttura proponente. E questo è quanto vi ho riportato
letteralmente, richiesto dalla struttura suddetta. Sottolineo
quanto questa anacronistica procedura comporti un notevole
dispendio di carta - immaginate 8.275 moduli, più o meno di questo
spessore, accatastati nei capienti uffici dell'Amministrazione
pubblica regionale -, oltre che di tempo, rasentando la
fantozziana, io definirei, letteratura, allorquando
l'Amministrazione regionale impegna sempre più notevoli risorse
finanziarie, ad ogni Consiglio sbandierate, per sostenere progetti
di digitalizzazione dell'Amministrazione pubblica.
Si interpella pertanto il Governo regionale per conoscere se non
ritenga irragionevole, oltre che anacronistica, questa procedura,
alla luce dei tanti progetti già richiamati in premessa, o quale
altra razionale decisione intende prendere.
Presidente -
Il Presidente della Regione ha facoltà di
rispondere.
Testolin (UV) -
La tematica sollevata da questa
interpellanza è sicuramente importante, ma va affrontata tenendo
conto che gli atti prodotti dalla pubblica Amministrazione hanno un
ciclo di vita complesso, che non finisce con la firma degli atti,
ma che comprende anche la conservazione futura degli stessi, per
finalità che vanno oltre la loro efficacia immediata.
In materia di digitalizzazione di procedimenti amministrativi,
l'Amministrazione regionale non è rimasta all'età della pietra, ma
numerosi procedimenti sono stati digitalizzati, anche se queste
attività hanno avuto, come priorità, quelle rivolte ai cittadini e
alle imprese: per esempio, la liquidazione e gli ordinativi di
pagamento, i contratti in forma pubblica, o ancora le piattaforme
informatiche per gli aiuti Covid e altre procedure informatizzate
per la gestione di istanze di vario tipo.
Altri processi di digitalizzazione procedimentale hanno poi
riguardato l'interno dell'Amministrazione, come la corrispondenza
interna e la gestione delle circolari, per fare degli esempi, ma
anche numerose procedure.
Per i provvedimenti dirigenziali, ma anche per le deliberazioni
della Giunta regionale, che nel 2023 sono state 1.500 circa, i
flussi digitali sono ancora paralleli a quelli cartacei; per il
momento, rimangono ancora necessari perché il processo di
transizione digitale non è ancora completato.
Dopo le fasi di creazione e gestione dei documenti
amministrativi, deve essere completata infatti la terza fase,
quella della conservazione, che necessita ancora di alcuni passaggi
organizzativi, tecnici e amministrativi - come per esempio il
regolamento per la conservazione degli atti nel solo formato
digitale -, indispensabili per assicurare che i documenti
amministrativi non si corrompano nel tempo e rimangano leggibili e
stabili anche a fronte di cambiamenti dei sistemi informatici.
Alcuni studi preliminari sono già stati realizzati e l'anno
scorso è stata avviata la conservazione digitale di una prima
tipologia documentale, i registri giornalieri di protocollo: un
primo
test
per programmare l'implementazione della
conservazione digitale anche ad altre tipologie documentali, come
quelle sottolineate dal Consigliere.
Presidente -
Consigliere Lucianaz, ha facoltà di
replica.
Lucianaz (RV) -
Merci Président. Quindi io non ho
individuato un arco temporale in cui si prevede di risolvere
quest'anomalia direi... prima l'ho definita fantozziana, ma
comunque ben poco logica. Spero che le ingenti risorse che questo
Governo sta mettendo a disposizione delle strutture che si occupano
di digitalizzazione risolva quanto prima questa anacronistica
situazione.
