Classificazione
CONSIGLIO REGIONALE
Attività consiliare d'aula



Oggetto del Consiglio n. 2093 del 5 dicembre 2011 - Resoconto
OBJET N° 2093/XIII - Communications du Président de la
Région.
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Mercoledì 30 novembre scorso, con la firma fra l'amministratore
delegato di CVA, Riccardo Trisoldi, ed il responsabile di ENEL
S.p.A., Alberto Agostinelli, si è definita l'operazione di cessione
del 51 percento del capitale di Deval e Vallenergie alla Compagnia
Valdostana delle Acque per un corrispettivo di 40.000.000 di euro.
Con questo accordo, concluso a seguito del nullaosta da parte
dell'Autorità Garante della Concorrenza, dopo le modifiche
introdotte con la legge regionale n. 24 del 24 ottobre scorso,
nelle modalità di erogazione dell'agevolazione sui costi
dell'energia elettrica con le utenze domestiche, si è portata a
termine l'operazione avviata nel 2000 con l'acquisizione dall'ENEL
delle centrali idroelettriche. Si è chiuso pertanto un capitolo
importante per la comunità valdostana e si apre una nuova
situazione, in grado di portare un migliore servizio per i
valdostani nella distribuzione dell'energia, grazie al controllo
nelle infrastrutture della rete ed alle soluzioni relative alle
problematiche - che sappiamo essere ancora pesanti - della
fatturazione e che negli ultimi anni hanno interessato molti
valdostani.
Ieri, come rappresentanti delle Regioni, siamo stati chiamati ad
un confronto con il Presidente del Consiglio dei ministri ed i
ministri, sulla manovra. Ci è stato anticipato quello che oggi
appare in parte sui giornali e che immaginiamo sarà il
corpus
di un decreto, che dovrebbe essere approvato entro
oggi, riferito ad una manovra molto articolata. L'inizio della
seduta è stato un po' singolare, in quanto da parte del Presidente
Monti è stato affermato in modo chiaro che si è fatto il possibile
per non rendere contenta nessuna delle parti. Questa credo che sia
un'affermazione che la dice lunga sulle misure che sono condensate
in una serie di proposte, che poi sono state illustrate dai
ministri competenti e che si riferiscono alle pensioni, alle
entrate ed al rapporto centro-periferia, quindi con le istituzioni.
L'articolazione è molto ampia e credo che verrà poi resa effettiva
con questo decreto che riassumerà tutte le modifiche - sono
tantissime! - sia sull'articolazione delle pensioni con effetti già
dal 2012-2013, eccetera, sia sui redditi ai vari livelli, sulle
accise, sulle variazioni della tassazione immobiliare, tassazione
beni di lusso, imposta patrimoniale, con una serie di interventi
sul rapporto con gli enti locali, una riduzione per le province di
500.000 euro, una riduzione ulteriore per gli enti locali di
1.000.400.000 euro, una riduzione per le Regioni a Statuto speciale
di 1.000.000.000 euro.
Con riferimento a questo ultimo punto, come sapete, la manovra
sarà oggetto di decreti relativi ai singoli interventi. Per quanto
ci riguarda, e tenuto conto che questa ulteriore manovra porterà ad
una riduzione della capacità di spesa anche della nostra Regione,
presenteremo al Consiglio un emendamento che dà mandato alla Giunta
di presentare, entro aprile, gli adeguamenti ad una serie di
modificazioni che dovranno essere accertate e valutate nell'ambito
dell'articolazione del bilancio che andremo ad approvare. Comunque
questa è solo una minore capacità di spesa, non una riduzione delle
entrate. Faccio presente che sulla questione della ripartizione dei
fondi fra le Regioni a Statuto speciale ci sarà quanto prima una
riunione con i colleghi, ai quali ieri abbiamo sottolineato che
nell'ultima tabella c'era stato un deciso e decisivo sproposito di
rapporti fra le Regioni cosiddette "virtuose" del nord e quelle che
non hanno ancora attivato il federalismo fiscale.
Nel contempo, a nome delle Regioni a Statuto ordinario, il
Presidente Errani ha voluto far presente che se non ci saranno
interventi decisivi sul sistema trasporti e sul sistema sanità,
entro la fine dell'anno consegneranno non solo le chiavi, ma le
deleghe, perché il sistema trasporti è collassato, quindi non ci
saranno possibilità di attivare meccanismi di garanzie a qualsiasi
titolo o a livello del trasporto pubblico locale. Per dire della
gravità della situazione e delle conseguenze...come per la sanità,
dove ci si aspetta che le ulteriori riduzioni siano collegate con i
livelli minimi di assistenza, perché bisogna capire fino a dove si
può scendere nella scaletta: se sono necessari ulteriori ticket o
ulteriori sistemi di adeguamento o la riduzione dell'assistenza.
Credo che su tutto il resto avremo modo di confrontarci, poiché su
queste norme ci saranno degli approfondimenti da fare anche con i
ministeri competenti, perché su tutta una serie di impianti le
conseguenze sono tutte da verificare: ci sono modifiche sull'IRAP,
ci sono interventi che sono stati presentati come interventi che
devono favorire la crescita, ma come tali sono tutti - lo ha detto
il Ministro Passera - da concordare e verificare.
Quello che le Regioni hanno chiesto da subito è che venga
attivata la commissione specifica per il federalismo fiscale, in
modo da chiarire i passaggi necessari per ritrovare un
coordinamento che ultimamente era saltato e che creerà una serie di
problemi. Le Regioni hanno dato come possibile soluzione per la
sanità interventi sulle accise sul tabacco (un aumento dell'accise
sul tabacco porterebbe ad un intervento sostanzioso e quindi ad
avere fondi che siano riservati allo specifico intervento); per il
resto si è, da parte delle Regioni interessate dalle alluvioni,
sollevato il tema degli interventi che devono essere fatti, come
poter avere le garanzie per finanziare, perché il problema è che le
Regioni non hanno nemmeno più la possibilità di ottenere i fidi ed
i soldi per l'intervento.
Questo brevemente; poi ci sarà modo di intervenire nel
dettaglio, ma solo per anticipare quello che dovrà essere fatto,
tenuto conto che siamo in una seduta di bilancio.
Presidente
- La parola al Consigliere Donzel.
Donzel (PD)
- Non siamo intervenuti prima sulle
considerazioni del Presidente del Consiglio, perché francamente
enigmatiche; in questo caso, invece, sono delle considerazioni
molto chiare e noi esprimiamo la nostra soddisfazione per la
conclusione positiva della vicenda Deval che, con coerenza, abbiamo
sempre sostenuto in questi anni...invece, per gli approfondimenti
in merito all'organizzazione della stessa, ci sarà modo di
ragionare in sede di commissione consiliare per approfondire gli
sviluppi di questa società.
Per quanto riguarda la manovra, in questa fase non possiamo che
prendere atto delle comunicazioni del Presidente; sarà poi oggetto
di dibattito nel bilancio. Ci permettiamo solo una battuta, visto
che avremo modo di parlarne nel bilancio, ed è che certamente la
situazione è grave, c'è da chiedersi come è stato possibile che in
un mese si sia creata questa situazione e che in tutti i mesi
precedenti non si sia ravvisata - cito l'ultimo intervento dell'ex
Presidente del Consiglio in Parlamento - l'estrema gravità che
porta alla necessità di queste misure; quindi le considerazioni nel
merito verranno fatte successivamente nel bilancio.
Presidente
- La parola al Consigliere Lattanzi.
Lattanzi (PdL)
- Grazie Presidente.
Anche noi vogliamo esprimere la nostra soddisfazione per la
positiva conclusione della regionalizzazione della Deval, che
chiude il cerchio della nostra produttività, distribuzione e
contabilità dell'energia in questa Regione. Con questo strumento
abbiamo completato anche il novero degli strumenti che la nostra
Regione può utilizzare per fare leva anche e soprattutto economica,
fatto molto importante a cui sono seguite nella giornata di venerdì
le dimissioni del nostro coordinatore regionale Giorgio Bongiorno,
e a cui noi facciamo tutti i nostri auguri di buon lavoro in questo
nuovo incarico professionale. Riteniamo che per il suo curriculum
sia stata scelta una persona competente, la sua laurea in
ingegneria energetica e le sue esperienze di valdostano in giro per
il mondo hanno portato il dottor Bongiorno ad accumulare quei
valori professionali che saranno utili alla società
regionalizzata.
Per quanto riguarda le notizie che arrivano da Roma...se il
Presidente Monti voleva scontentare tutti, c'è riuscito! Noi non
siamo contenti di questa manovra, non tanto per i contenuti
specifici che andremo a vedere nell'analisi degli impatti che la
manovra avrà sul nostro bilancio e che certamente non saranno in
aumento, bensì in diminuzione delle nostre risorse economiche, ma
perché è evidente che è saltata completamente l'intermediazione
politica! La nostra Regione, oggi, si trova a confrontarsi in
maniera istituzionale con un Presidente del Consiglio che è un
tecnico, con un governo di tecnici, quindi il confronto politico è
completamente esautorato! Questo ci preoccupa, perché credo siamo
tutti consapevoli che la nostra autonomia, in questi 60 anni, si è
basata esclusivamente sul confronto politico, sia con i governi di
centro, di sinistra o di destra che si sono susseguiti in questi
anni. La forza della nostra autonomia stava nella capacità dei
valdostani di rappresentare una realtà sociale, economica e
culturale che giustificasse l'autonomia stessa.
A noi preoccupa molto il fatto che oggi le relazioni politiche
fra Aosta e Roma si basino esclusivamente su numeri matematici,
perché su questo terreno avremo una battaglia molto dura da
attivare per dimostrare la correttezza della nostra impostazione di
federalismo e di autonomia. Abbiamo la necessità di fare fronte
comune per spiegare a dei tecnici il perché di un'autonomia che è
giustificata sotto l'aspetto politico e culturale, forse meno sotto
quello matematico, perché se si fa solo il conteggio degli abitanti
di una Regione, delle sue competenze o delle sue partecipazioni ai
disavanzi dell'INPS, del debito pubblico, della difesa, degli
esteri, diventa difficile matematicamente giustificare questi
aspetti!
Abbiamo invece di fronte a noi la necessità, da politici della
Regione - qui mi permetto di dire di qualunque schieramento - di
spiegare a dei tecnici le ragioni politiche che stanno alla base di
questa differenziazione. Fare economia in montagna non è come fare
economia in pianura, e là dove l'economia si potrebbe fare, magari
non viene fatta perché non si ha voglia di farla! In questo senso
abbiamo la necessità di utilizzare tutti i pesi che all'interno del
Parlamento questo Consiglio saprà esprimere ed
in primis
i
Parlamentari valdostani, ma non sarà sufficiente rivolgerci ai
Parlamentari valdostani...credo che dovremo aprire un confronto
importante con tutti quelli che in Parlamento conoscono la realtà
valdostana, l'apprezzano, ne comprendono il significato ed il
valore. E penso prima di tutto al Presidente della Repubblica, che
in questo salone ha spiegato la correttezza politico-istituzionale
di un federalismo fatto sulle autonomie, perché sentir parlare di
"eliminazione delle autonomie" non ci fa piacere, sentire di dover
fare passi indietro sotto l'aspetto culturale rispetto al
federalismo che diventa un fatto matematico anziché un fatto
culturale, politico, sociale...è una cosa che ci preoccupa!
Da valdostani, da consiglieri, ma anche da rappresentanti del
Popolo della Libertà, che aveva nel suo programma la realizzazione
di un federalismo che utilizzava la leva fiscale e gli strumenti
finanziari per realizzare dei federalismi culturali, sociali ed
economici, esprimiamo la nostra preoccupazione rispetto ad un
confronto che di politico pare avere sempre meno, per diventare,
invece, un confronto fra commercialisti della politica.
Presidente
- La parola al Consigliere Louvin.
Louvin (ALPE)
- Grazie Presidente.
La comunicazione del Presidente della Regione era quanto mai
necessaria in questo momento; se a Roma anche i ministri piangono,
è probabile che i governatori non ridano, e noi siamo in una
condizione di condivisa sofferenza con altre Regioni, molte delle
quali sicuramente in condizioni molto peggiori delle nostre. Non
credo sia il caso della Valle d'Aosta, non credo che lei,
Presidente, si prepari a consegnare le chiavi, non siamo in questa
condizione così deteriorata dal punto di vista finanziario come
possono lamentarla alcuni colleghi di altre Regioni.
Noi vorremmo, nel tenere anche noi un giudizio sospeso sui
contenuti complessivi della manovra, sui quali ci saranno molti
giudizi da esprimere, ma soprattutto prese d'atto, perché ci sarà
pochissimo margine di discussione, credo a livello di tutto il
Paese, perché non penso che siamo più nei giorni in cui c'è la
mediazione politica, l'intermediazione politica anzi...perché poi
questa sottolineatura dell'intermediazione rispetto alla mediazione
politica ha un suo senso ed una sua sfumatura; veniamo da anni in
cui l'intermediazione con la Lega di Calderoli ha portato grandi
vantaggi magari a qualcuno, grandi sconti sulle quote latte, mentre
altri erano i nodi da affrontare e adesso il risultato è la nascita
o la risorgenza del Parlamento padano (rispetto al quale spero che
le popolazioni alpine troveranno modo di prendere le loro
distanze!).
Noi semplicemente rileviamo con grande preoccupazione
l'incidenza di una nuova riduzione di possibilità di spesa per
questa Regione, che credo si quantifichi nell'ordine di un
30.000.000 di euro. Siamo a chiedere al Presidente di valutare
anche la necessità di riportare di qualche giorno eventualmente
l'adozione del nostro bilancio, non so se questo sarà opportuno, ma
vogliamo far sapere che c'è la disponibilità della nostra forza
politica, perché il Presidente ha parlato di rimodulazioni in corso
d'anno che sicuramente saranno necessarie, ma a noi pare che da
questa manovra già traspaia un dato essenziale. Si va cioè ad
incidere fortemente sulla ricchezza immobiliare e saranno
fortemente modificati anche i cespiti che interesseranno i comuni,
quindi l'impatto di questa manovra, al di là del taglio
generalizzato, andrà ad alterare il nostro rapporto con la finanza
locale. Se questo è, se il Presidente e la maggioranza lo
ritengono, sappiano che il gruppo di ALPE è disponibile a prendere
i tempi necessari per fare delle opportune correzioni e che non le
troveremmo inadeguate. Crediamo che ci sia stato in questo bilancio
un pesantissimo sacrificio della finanza locale (abbiamo parlato di
uno "strangolamento" della finanza locale); se la reintroduzione
dell'imposizione sulla casa, in particolare attraverso la forma
dell'IMU, porterà dell'ossigeno agli enti locali e un po' di nuovo
di autonomia rispetto alle scelte molto condizionanti che sono
state fatte a questo bilancio, siamo disponibili a modificare anche
il nostro piano lavori in conformità alle necessità.
Infine, Presidente, lei sa...e noi abbiamo espresso più volte,
nel tempo, la nostra soddisfazione perché la Regione potesse
esercitare un ruolo trainante non solo nel campo della produzione
dell'energia elettrica, ma anche in quello della distribuzione e
della sua commercializzazione...siamo meno ottimisti ed euforici
per quanto riguarda l'assetto verticale che è stato dato di questo
settore. La nostra preoccupazione è che siano tutelati i diritti
degli utenti valdostani e che non si confortino condizioni di
monopolio che rischiano, alla lunga, di rivelarsi un danno per
l'utente valdostano. Non sappiamo se
il buongiorno si vede dal
mattino
...dalla nomina rileviamo con piacere una competenza
tecnica, come ci è stato sottolineato, ma non possiamo non
sottolineare la natura tutta politica del
do ut des
che c'è
stato su questo tavolo, anzi, tradotto in italiano dovremmo dire un
"diedi affinché mi fosse dato", perché non sappiamo se questo
do
ut des
è ancora permanente, stante le dichiarazioni che sono
state fatte in sede politica sulla temporaneità degli accordi.
Grazie.
