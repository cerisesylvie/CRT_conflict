Classificazione
BILANCIO E CONTABILITA' REGIONALE


Resoconto integrale del dibattito dell'aula
Oggetto del Consiglio n. 1056 del 14 dicembre 1994 - Resoconto
SEDUTA ANTIMERIDIANA DEL 14 DICEMBRE 1994
OGGETTO N. 1056/X Prosecuzione della trattazione delle leggi di
bilancio per il 1995. (Inizio esame degli allegati)
Presidente Passiamo all'esame del documento di bilancio, parte
entrata. Pagina 1. Pagina 2. Pagina 3. Pagina 4. Pagina 5.
Ha chiesto la parola il Consigliere Linty.
Linty (LN) Prendendo come spunto questa diminuzione del gettito
IRPEF, è solo per esprimere la nostra non condivisione a quanto
detto prima dall'Assessore. Facendo l'analisi dell'autonomia
finanziaria, argomento a noi caro, l'Assessore ha dimenticato un
piccolo particolare: quando portava i 9/10 a 10/10, faceva un
ragionamento molto teorico, perché è vero che ci sarebbe l'80
percento del bilancio, ma avremmo da pagarci gli alpini, i
carabinieri, i poliziotti, la magistratura.
Nove decimi, si presume che un decimo vada allo Stato federale
per pagare questi servizi, e credo che da questo bilancio un decimo
non sarebbe sufficiente a far fronte a tutte queste spese che
ancora lo Stato fa in Valle d'Aosta per gestire questi servizi.
Quindi a conti fatti restiamo al 69 percento e non all'80
percento.
Presidente Ha chiesto la parola il Consigliere Bich.
Bich (APA) Un altro capitolo però, il 1300, è relativo alle
quote fisse di ripartizione sul gettito dell'IVA: su questo vorrei
sapere dall'Assessore se si stanno individuando dei filoni di
recupero nei più disparati settori delle attività economiche. Mi
riferisco, in particolare, alla imposizione fiscale sulla raccolta
del credito (quindi i depositi bancari), che adesso viene fatta
presso la sede amministrativa della banca, ma attraverso una
contrattazione magari con gli istituti di credito è possibile
recuperarla nell'ambito dell'intervento dell'agenzia.
Mi sono interessato in questi ultimi tempi anche al versamento
IVA del prelievo fatto attraverso le bollette SIP e le bollette
ENEL, cosa che è stata oggetto di disamina d'altronde da parte dei
nostri uffici: chiedo se non è possibile, attraverso una
contrattazione, in vista anche della riforma "Tremonti", dato che
noi siamo direttamente interessati, il versamento dell'IVA
all'ufficio IVA di Aosta e non all'Ufficio centrale di Roma o di
Torino relativamente ai due settori Telecomunicazioni e
Energia.
Questa mi sembra una cosa importante che potrebbe dare un
maggiore gettito a noi.
Anche il trasferimento della Tesoreria della Regione magari alla
nostra Banca regionale porterebbe automaticamente il gettito
fiscale, che non è indifferente, al versamento sull'ufficio di
Aosta con conseguente lievitazione dell'entrata da parte
nostra.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Questi due capitoli, 1200 e 1300, sono quei
due capitoli a cui facevo riferimento prima, nel senso che per
quanto riguarda il 1200 in sede di prechiusura è ragionevole
ritenere che incasseremo circa 260 miliardi; i 305 sono
l'assestato, che è l'ultimo bilancio previsionale, cioè quello
fatto lo scorso anno.
Viceversa, sul 1300, le previsioni sono di incassare circa 220
miliardi in chiusura, per cui c'è stato un fenomeno da una parte di
depressione per la crisi economica, che si è ripercossa IRPEFe
IRPEG (cap. 1210); viceversa la politica attuata nel tentativo,
come indicava anche Bich, di cercare tutte quelle forme di maggiori
opportunità possibili ha dato dei risultati e prevediamo che ne
darà anche l'anno prossimo. In parte anche la ripresa, ma in parte
soprattutto i rapporti con il sistema delle imprese esistenti sul
territorio, alcune nuove iniziative che stanno partendo, e non
ultima la riflessione è stata fatta anche sul sistema bancario, non
tanto per l'IVA quando per le ritenute alla fonte che sui diversi
conti correnti e sulle diverse operazioni commerciali delle banche
vengono fatte e che purtroppo, se sono fatte da San Paolo e da
banche nazionali, rilevano in capo alla sede centrale, per cui
fuori dal territorio della Valle.
Invece per rispondere a Linty sulla sua osservazione, quello che
stava ipotizzando non era una regione facente parte di uno Stato
federale, se deve pagarsi la difesa, la giustizia, eccetera;
ipotizzava una regione in cui si parla di Stato indipendente. Io
stavo facendo un ragionamento in base ad un regime in cui esiste
uno Stato centrale che provvede ad una serie di competenze e di
funzioni, mentre le competenze regionali sarebbero legate alla
fiscalità che a livello regionale si potrebbe produrre.
Presidente Pagina 6. Pagina 7.
Ha chiesto la parola il Consigliere Linty.
Linty (LN) Sul capitolo 1370 ci sono iscritti 6 miliardi a
residuo, a fronte di una competenza di 1,7 miliardi; vorrei sapere
come mai non sono stati riscossi questi 6 miliardi.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) C'è un contenzioso, per definire puntualmente
a seguito del cambiamento di regime per il Pubblico registro
automobilistico e il sistema di riscossione sulle sovratasse dei
bolli, per cui c'è una situazione da sbloccare.
Presidente Pagina 8. Pagina 9.
Ha chiesto la parola il Consigliere Linty.
Linty (LN) Al capitolo 1500, non avendo assestato nulla nel 1994
e non essendoci nulla previsto nel 1995, anche qui abbiamo 10
miliardi a residuo, che arrivano già dai residui del 1994. Vorrei
sapere, anche qui, come mai non si è provveduto alla
riscossione.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Questa è una grossa trattativa in corso con
l'amministrazione dello Stato, perché è riferito all'articolo 6
della legge 690/81 e attiene alla ripartizione dei contributi
riscossi da residenti fuori dalla Valle, a cui trova compensazione
invece il versamento di imposta di non residenti percepite qui.
Sta procedendo un apposito gruppo di lavoro composto da Regione,
Ministero delle finanze, Ministero del tesoro, a contabilizzare non
il 1994, ma gli ultimi 7-8 anni su cui bisogna fare il punto della
situazione. Il saldo dovrebbe essere favorevole alla Regione, ma
per il momento i conteggi non sono approntati.
Presidente Pagina 10. Pagina 11.
Ha chiesto la parola il Consigliere Bich.
Bich (APA) In seguito cercherò di diradare gli interventi. A
pagina 11, capitolo 2400, i 600 milioni a residuo per la legge n.
25/80... di cosa si tratta?
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Sono limiti di impegno, sostanzialmente sono
fondi accantonati per il pagamento di rate di mutuo già concesse
che probabilmente sono incagliate per ragioni amministrative. Sono
rapporti con la banca probabilmente, ma non attengono al
beneficiario direttamente.
Presidente Ha chiesto la parola il Consigliere Chiarello.
Chiarello (RC) Sul cap. 2700, stessa domanda: 800 milioni di
residui... volevo capire il perché.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Anche lì incagliati. Spiego meglio: succede
che vengono contratti dei mutui, sono dichiarati finanziabili degli
interventi, questi richiedono successivamente un perfezionamento
del mutuo da parte del beneficiario con il sistema bancario. A
questo punto il fondo è stato accantonato ed impegnato dalla
delibera di Giunta o di Consiglio, e accade che invece solo
nell'esercizio successivo si perfezioni il mutuo, per cui solo in
quell'esercizio è liquidabile la somma già impegnata
preventivamente.
Presidente Pagina 12. Pagina 13. Pagina 14. Pagina 15. Pagina
16. Pagina 17. Pagina 18. Pagina 19. Pagina 20. Pagina 21. Pagina
22. Pagina 23. Pagina 24. Pagina 25. Pagina 26. Pagina 27.
Ha chiesto la parola il Consigliere Linty.
Linty (LN) Vedendo che intanto già nel 1993 erano iscritti lire
10.348.750.000 a residui, ora sono diminuiti i residui riportati
per 750mila lire - parlo del cap. 6310 - vorrei sapere quando si
provvederà a finanziare l'opera, visto che non è scritto nulla in
competenza.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Queste sono entrate, che dovremmo riscuotere
dallo Stato a tranches, in esecuzione dei lavori. Su questa
operazione c'è stata una fase di stallo, a tutti nota, sulle
destinazioni, sul sito, eccetera; adesso è stata definita nelle
ultime settimane la procedura, quindi con l'avviamento e alla
ripresa dei lavori sarà possibile incamerare i residui attivi che
sono iscritti.
Presidente Pagina 28.
Ha chiesto la parola il Consigliere Linty.
Linty (LN) Sui capitoli 6600 e 6660 come mai non è riportato
nulla in competenza?
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Questi 8,4 miliardi sono l'intervento
previsto dallo Stato, Ministero agricoltura, in relazione ai danni
dell'alluvione del settembre 1993. Servono a finanziare il
ripristino della viabilità e delle opere di irrigazione. É stata
un'assegnazione sul Fondo di solidarietà nazionale nel 1994.
Presidente Pagina 29. Pagina 30.
Ha chiesto la parola il Consigliere Linty.
Linty (LN) Sul capitolo 8250 nel 1993 erano stati previsti 2,5
miliardi e sono stati incassati 298 milioni, quindi con una minore
entrata di 2,2 miliardi circa. Per l'esercizio 1995 vengono
stanziati di nuovo 3 miliardi; come conto consuntivo avevo solo
quello del 1993 che aveva incassato poco meno di 300 milioni.
Volevo sapere cosa fa pensare che nel 1995 si incasseranno 3
miliardi.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Per il 1994 sono stati accertati in
prechiusura, c'è una stima pro quota perché gli accertamenti
vengono fatti a settembre, ma che rende congrua l'ipotesi dei 2500
milioni, ed è prevista probabilmente una revisione dell'aliquota
per quanto riguarda il 1995, che lascia supporre 3 miliardi di
entrate.
Presidente Pagina 31. Pagina 32.
Ha chiesto la parola il Consigliere Linty.
Linty (LN) Sul cap. 8700, dividendi sulle azioni di società:
assestato 1994, 1,5 miliardi, competenza 1995, 3 miliardi. Vorrei
sapere qual è stato il criterio seguito nel raddoppiare la
competenza dall'esercizio 1994 all'esercizio 1995. Vorrei sapere se
si pensa di raddoppiare la partecipazione azionaria o di riscuotere
più dividendi.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Già nel 1994 il miliardo e mezzo è superato,
perché è stata decisa dall'assemblea di Finaosta la ripartizione
dei dividendi sull'esercizio in corso, quindi la quota sommata ad
altre piccole quote sfiora i 2 miliardi. La stessa ipotesi è fatta
per il 1995, anche in ragione delle politiche aziendali che si
vorrebbero conseguire e in ragione all'impegno chiesto agli altri
partner della società per l'aumento di capitale.
Presidente Pagina 33.
Ha chiesto la parola il Consigliere Bich.
Bich (APA) Non è il magico numero trentatré che mi fa parlare,
per carità, ma qui mi pongo due domande. Proventi derivanti
dall'attivo della gestione straordinaria della Casa da gioco di
Saint-Vincent, 5 miliardi.
Allora, prima domanda: per adesso l'attivo non c'è, quindi
vorrei sapere innanzitutto come riusciamo ad accumulare 5 miliardi.
Se fino adesso abbiamo un passivo di circa 700 milioni ogni tre
mesi - anche se non è consolidato ancora bene inteso -, si presume
che la proiezione dia 2,5 miliardi di passivo.
Seconda domanda: come si sono stabiliti i 5 miliardi, dal
momento che la gestione doveva essere temporanea, quindi limitata a
pochi mesi del 1995? Vorrei sapere se l'accumulo dei 5 miliardi,
che è estremamente sovradimensionato, comporta una previsione
annuale, cioè quando si sono scritti i 5 miliardi, si pensava già
che la gestione straordinaria sarebbe durata tutto il 1995? Farebbe
presumere di sì, dal momento che la cifra è molto elevata. Le ho
fatte a me stesso le domande, però vorrei una risposta anche da
altri.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) La previsione è in ragione di anno, per cui
oggi noi auspichiamo tutti una soluzione della procedura per
l'affidamento, però allo stato non potevamo che fare una previsione
in ragione d'anno, salvo variazione in corso. Variazione che non
toccherebbe solo questo capitolo, come potete immaginare, si fosse
in presenza di una sospensione della gestione straordinaria e
riaffido ad un concessionario della gestione. Probabilmente ci
sarebbero altri aspetti che verrebbero toccati; sugli introiti, su
altri capitoli, è tutto da definire in quel caso.
La proiezione è fatta in base d'anno e sulla base di una
prospettiva budgetaria fornitaci dal Commissario, che ha avuto un
incontro sia con l'Assessore alle finanze, sia con la Giunta
stessa, in cui ha manifestato prudenzialmente questa previsione,
tenendo conto non già certamente di proiettare sull'anno prossimo
il risultato del primo trimestre, ma con l'adeguata adozione di
misure che consentano di poter arrivare ad un attivo trimestrale
che sia dell'ordine del miliardo e mezzo. Questa è la fonte da cui
la previsione è stata fatta in ragione d'anno.
Presidente Ha chiesto la parola il Consigliere Bich.
Bich (APA) Non è per far perdere tempo, ma conoscendo il
rendiconto del Commissario straordinario, vorrei sapere come ha
fatto a dare una prospettiva, ancorché prudenziale, di 5 miliardi,
dal momento che adesso il passivo è di 700 milioni ogni tre mesi,
però non capisco quali voci ha compreso. Non capisco bene
nell'ambito del rendiconto che conosciamo, da dove viene ricavato
questo surplus che porta alla cifra di 5 miliardi all'anno.
Mi spiego meglio. Quali voci vengono toccate: i contratti con la
SITAV, i contratti con la SAV, si presume di avere maggiori
introiti nei giochi tradizionali, nei giochi francesi, o nelle
mance? Insomma, quali sono le voci che portano a questa, fra
virgolette, "ottimistica prospettiva"? Che poi non è ottimistica,
se stiamo ad una visione economistica della gestione, anzi; se c'è
una gestione economistica, dove i contratti vengono portati in un
certo alveo, penso che si possa ricavare più di 5 miliardi, per
carità; però vorrei capire dove è stato operato il taglio delle
spese.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) L'ipotesi è formulata su di un mix di
crescita del volume dei giochi, ma principalmente sul
raggiungimento dell'obiettivo dell'autonomia sulla gestione
informatizzata del processo, quindi con un risparmio nei confronti
di quella parte contrattuale, che è riferita all'utilizzo del
software e dell'informatica, e con l'ipotesi della gestione di
alcuni servizi collegati alla Casa da gioco come i bar, i
guardaroba, eccetera.
Presidente Pagina 34. Pagina 35. Pagina 36. Pagina 37. Pagina
38. Pagina 39. Pagina 40. Pagina 41. Pagina 42.
Ha chiesto la parola il Consigliere Linty.
Linty (LN) Capitolo 10300: è stato chiuso il 1993 con 680
milioni iscritti ed ora si iscrivono 4 miliardi, quindi vorrei
sapere l'intenzione della Giunta regionale e se possibile sapere a
quanto ammontano i titoli del debito pubblico giacenti presso la
Regione.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) Allo stato non risultano essere impiegati
dalla Regione liquidità in titoli di debito pubblico; viceversa, la
previsione di 4 miliardi trova riscontro nella legge finanziaria,
dove si autorizza la Giunta a cedere quote azionarie della Banca
della Valle d'Aosta, fino a rimanere a livello del 60 percento
comunque della proprietà del pacchetto azionario. Il capitale
sociale è di circa 48 miliardi, per cui su di una dismissione dal
76 fino al 60%, prudenzialmente è stata ipotizzata una via
intermedia, quindi 4 miliardi.
Presidente Pagina 43. Pagina 44. Pagina 45.
Ha chiesto la parola il Consigliere Linty.
Linty (LN) Sul capitolo 10700 vengono iscritti 10 milioni per
l'ammortamento di beni patrimoniali. Se è possibile, vorrei sapere
la percentuale applicata per l'ammortamento dei beni patrimoniali
della Regione, perché 10 milioni mi sembrano pochi.
Presidente Ha chiesto la parola l'Assessore al bilancio e
finanze, Lévêque.
Lévêque (Ass.tec.) É una posta tecnica, che è sempre stata
ripetuta e che non costituisce un accantonamento fisico di quella
cifra.
Presidente Pagina 46. Pagina 47. Pagina 48. Pagina 49. Pagina
50. Pagina 51. Pagina 52. Riepiloghi. Pagina 53. Pagina 54. Pagina
55.
Credo di interpretare la volontà dei colleghi consiglieri,
terminando i lavori di stamane. Il Consiglio è convocato per le ore
16.
La seduta è tolta.
