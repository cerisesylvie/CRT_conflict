Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 218 del 9 ottobre 1970 - Resoconto
OGGETTO N. 218/70 - Disegno di legge regionale concernente il
trattamento economico accessorio del personale addetto al
Laboratorio Regionale di Igiene e Profilassi, di Aosta.
Benzo
(D.P.)
- In data 7 ottobre 1960 il Consiglio
regionale, con provvedimento n. 136, approvava il regolamento
recante le norme per l'ordinamento ed il funzionamento del
Laboratorio regionale di Igiene e Profilassi. L'articolo 37 di
detto regolamento prevede che il 50% delle somme riscosse
dall'Amministrazione regionale per i compensi relativi alle
indagini di interesse privato sia devoluto al personale,
distintamente per ciascun reparto, reparto medico e reparto
chimico, nelle seguenti misure percentuali e in relazione alla
tabella organica allegata al regolamento stesso:
54% al personale direttivo, suddiviso tra direttore e
assistente;
46% al personale tecnico e subalterno, cioè il preparatore,
l'aiuto-preparatore e l'inserviente.
Il Consiglio regionale, con successivo provvedimento dell'aprile
1962, nel modificare l'articolo 37 del succitato regolamento mentre
lasciava invariata la ripartizione dei proventi di cui sopra
stabiliva che le quote spettanti al personale temporaneamente
assente, anche per un solo giorno, doveva essere ripartita
proporzionalmente alle percentuali sopracitate fra il personale che
nel periodo considerato aveva prestato la propria opera.
Con legge regionale del novembre del 1965, veniva approvata la
nuova tabella organica dei servizi, dei posti e delle qualifiche e
i salari annui lordi iniziali spettanti al solo personale addetto
al reparto medico-micrografico del Laboratorio regionale di Igiene
e Profilassi, con l'istituzione di un posto di coadiutore, di un
posto di dattilografa applicata e di un nuovo posto di inserviente
di laboratorio.
In relazione all'istituzione dei nuovi tre posti di organico, le
quote percentuali di ripartizione dei proventi venivano modificati
come segue, limitatamente al reparto medico-micrografico del
predetto Laboratorio: direttore 30%, coadiutore 24%, assistente
18%, preparatore 12%, aiuto 8%, inserviente 4% per ciascuno dei due
inservienti.
Veniva inoltre precisato che in caso di vacanza di uno dei posti
della tabella, le quote percentuali di ripartizione spettanti al
posto vacante venivano attribuite al restante personale in servizio
proporzionalmente alle aliquote soprariportate.
Con successiva legge regionale del dicembre del 1967 veniva
approvata la nuova pianta organica e le tabelle delle carriere
economiche a ruolo aperto per il personale addetto al Laboratorio
regionale di Igiene e Profilassi senza peraltro adeguare le quote
percentuali di ripartizione dei proventi per compensi di analisi
alle istituzioni di nuovi posti di organico.
In relazione a quanto sopra, la Giunta regionale ritiene
opportuno di modificare ed adeguare le quote di ripartizione dei
proventi di cui sopra alla nuova pianta organica e estendendo detto
beneficio anche a favore delle dattilografe, che finora ne erano
escluse.
Con la nuova ripartizione proposta, il personale dipendente non
viene danneggiato in alcun modo, anzi tutti indistintamente avranno
dei benefici.
La Giunta ha ritenuto opportuno infatti fare una netta
distinzione fra i compensi relativi alle indagini di interesse
privato, la cui quota di riparto a favore del personale rimane ai
sensi di legge limitata al 50% degli incassi, fermo restando che la
quota spettante a ciascun funzionario non può eccedere la metà
dell'ammontare annuo dello stipendio, ed i compensi di analisi
derivanti da convenzioni speciali assunte con enti diversi per la
cui ripartizione non sono previsti i limiti di cui sopra.
La proposta di legge in esame sancisce inoltre precise norme
unitarie per entrambi le parti nella ripartizione dei proventi in
caso di assenze prolungate del personale ed in caso di vacanza dei
posti della tabella organica.
L'approvazione della presente legge con l'adeguamento delle
percentuali di ripartizione dei proventi di analisi e la
parificazione della normativa per entrambi le parti darà la
possibilità al Laboratorio di riprendere la sua normale attività ed
assolvere più compiutamente ai servizi di istituto nell'interesse
della salute pubblica della collettività e dei singoli
cittadini.
Tonino (P.S.I.U.P.)
- Io sulla questione generale sono
d'accordo e non sono d'accordo però sull'art. 5. Chiedo al
Presidente se devo discutere nel momento che si voterà l'art. 5
oppure ...
Montesano (P.S.D.I.)
- Si discute in quel momento. Se
vuol fare una discussione generale ... (
Tonino
: no) ...e
allora all'art. 5. D'accordo. Consigliere Dolchi.
Dolchi (P.C.I.)
- Anche se il mio intervento si riferisce
particolarmente all'art. 2, vorrei fare un'osservazione di
carattere generale, e cioè che effettivamente dobbiamo rilevare
come, anche se con una sottile distinzione l'Assessore ha suddiviso
quelle prestazioni che sono soggette al limite del 50% dello
stipendio e altre che non lo sono, dobbiamo comunque rilevare che
il provvedimento viene oggi, di fronte ad uno stato di fatto che
tutti conosciamo, a modificare quello che è stato il comportamento
dell'Amministrazione regionale negli anni precedenti, cioè si era
sempre risposto negativamente alle richieste del direttore, del
coadiutore, dell'assistente, di quanti richiedevano che la quota
spettante ai singoli prestatori di questa attività superasse il
50%, cioè superasse il limite che l'Amministrazione regionale nel
passato riteneva invalicabile il limite fissato dalla leggi
nazionali.
Ora, meglio tardi che mai, se questo provvedimento ha i suoi
lati positivi; mi sembra però che, prima di passare alla votazione,
sarebbe forse opportuno che l'Assessore chiarisse se ci sono delle
ragioni che sono sopravvenute e quali che portano la Giunta a
proporre un provvedimento che nel passato era sempre stato
osteggiato e che aveva portato anche notevoli difficoltà e notevoli
disguidi al funzionamento del reparto con l'avvicendarsi di
numerosi responsabili, che proprio non trovavano accoglimento alle
loro richieste che oggi invece sono sancite addirittura dalla legge
che ci è stata proposta.
Benzo
(D.P.)
- Il Consigliere Tonino quindi si
riserva per l'art. 5.
Consigliere Dolchi, mi permetto di dirle che quella che è stata
fatta non è una sottile distinzione, ma una netta distinzione. Se
precedentemente questa proposta, che ripeto anche in questo caso è
fatta per una giustizia distributiva per il personale, non era
stata portata all'esame del Consiglio, non certo il sottoscritto
può averne delle colpe. Io ho ritenuto di esaminare il problema,
come sempre deve essere fatto da un pubblico amministratore, nella
sua interezza e globalità.
Inoltre, lei Consigliere Dolchi mi domanda ed ha risposto lei
stesso alla domanda che mi ha posto, per quanto è avvenuto negli
anni precedenti: certamente noi ci troviamo, ci siamo trovati di
fronte a dei grossi problemi di direzione e di personale medico per
l'istituto di Igiene e profilassi, in particolare per il reparto
medico-micrografico.
È certo il fatto che se noi di questo istituto ne vogliamo la
vita, ne vogliamo una continuità e vogliamo che operi
nell'interesse, come ho finito in questa mia breve relazione al
Consiglio, della collettività e dei singoli cittadini, non
possiamo, il Consiglio regionale non può far altro che non solo
prendere atto, ma convincersi, come deve essere convinto in tutti i
settori che non è lesinando in questi campi o cercando di frenare
un qualche cosa che invece è dovuto per delle prestazioni
difficili, importanti e che in altre zone, e in altri paesi ancora
di più, vengono giustamente retribuite, mettendo in condizione chi
opera nell'interesse della collettività di poter bene operare. Ecco
il perché io proposi questo alla Giunta e la Giunta ritenne di
modificare queste suddivisioni di quote di proventi fra privati ed
altri enti, non solo, ma per una questione di giustizia
distributiva di parificare i due reparti, come è logico che lo
siano in una amministrazione pubblica.
Dolchi (P.C.I.)
- Sono convinto, dice l'Assessore, sono
convinto anch'io, ecco perché voteremo a favore del provvedimento.
Mi sia permesso dire però che dobbiamo anche essere convinti che
effettivamente si è tardato, si è tardato molto a scegliere questa
strada, anche direi forse audace, ma indispensabile e con i ritardi
abbiamo perso valide energie, abbiamo perso anche contributi di
collaborazione di esperti valenti funzionari che, non vedendo
accolte nel passato le loro richieste, hanno preferito lasciare
questa attività.
Montesano (P.S.D.I.)
- Altri interventi? Allora si passa
alla votazione articolo per articolo.
Articolo 1 - Chi approva alzi la mano. Contrari? Astenuti? Il
Consiglio approva.
Articolo 2 - Quaizier astenuto. Allora prendete nota.
Articolo 2 - Chi approva alzi la mano. Contrari? Astenuti? Uno.
Il Consiglio approva.
Articolo 3 - Chi approva alzi la mano. Contrari? Astenuti? Uno.
Il Consiglio approva.
Articolo 4 - Chi approva alzi la mano. Contrari? Astenuti? Uno.
Il Consiglio approva.
Articolo 5 - La parola al Consigliere Tonino.
Tonino (P.S.I.U.P.)
- ... per questo motivo. Mi pare che
la voce percentuale delle contravvenzioni siano state un po' tolte
in tutte le categorie che esercitano funzioni di vigilanza. Proprio
perché tale percentuale non diventasse un motivo di speculazione.
Ora, pur riconoscendo che i vigili sanitari della Regione operano
con una certa serietà, ritengo che l'introduzione di questo
articolo 5 potrebbe, dico potrebbe dare adito, anche se poi non
fosse vero, a delle interpretazioni dubitose da parte di chi viene
oggetto della visita del vigile sanitario.
Quindi io proporrei che si aumenti una cifra tot. con un'altra
voce e si tolga invece quella voce "percentuale sulle
contravvenzioni" art. 5. Ripeto, si dia qualche cosa in più che sia
un po' grosso modo quello che verrebbero a percepire dalla
percentuale delle contravvenzioni.
Non vedo questa voce tanto bella, insomma "percentuale sulle
contravvenzioni".
Montesano (P.S.D.I.)
- Consigliere Tonino, in sostanza
qui c'è un emendamento, un emendamento che dovrebbe formulare a
meno che l'Assessore alla Sanità non accolga e sentiamo un momento
cosa dice ... l'Assessore alla Sanità.
Benzo
(D.P.)
- Consigliere Tonino, innanzitutto le
rispondo su questo: è ben vero che è audace innovare o mettere
qualcosa di nuovo, come diceva il Consigliere Dolchi, altrettanto è
vero che per togliere un qualche cosa, bisogna prima conoscere
esattamente i termini. Se il Consiglio regionale aveva determinato
questo articolo, penso l'avesse fatto, e oggi la Giunta lo
ripropone come era negli anni passati, per due ordini di motivi: il
primo, perché queste percentuali qui sono, direi, dello Stato (?),
quindi non possiamo neanche noi derogarne. Secondo luogo, proprio,
vede, mi ha fatto piacere questa conferma che lei ha dato
dell'opera compiuta con serietà ed estrema difficoltà, mi creda,
dai nostri vigili sanitari, quindi ritengo che sia quanto meno
logico il mantenere queste percentuali, che del resto di diritto
loro spettano.
Montesano (P.S.D.I.)
- Consigliere Tonino, insiste nel
suo emendamento?
Tonino (P.S.I.U.P.)
- ... in questo articolo, perché
continuo a ...
Montesano (P.S.D.I.)
- No, ma io le chiedo se insiste
nell'emendamento, allora dovrebbe formularlo.
Tonino (P.S.I.U.P.)
- Emendamento ..., per me si tratta
addirittura di annullare questo articolo 5, insomma che dice solo
questo "percentuale sulle contravvenzioni"; io ritengo che questo
sia introdurre una cosa non troppo logica, anche se c'era già
prima, io non sapevo se c'era prima.
Montesano (P.S.D.I.)
- Dunque, la sua proposta, se ho ben
capito, è quella di far votare l'abolizione dell'art. 5. Ecco. E
allora ...
Benzo
(D.P.)
- Io ho compreso, non è che si possa
fare o mettere in un altro luogo, anche se noi eliminassimo questo,
loro li prenderebbero lo stesso. Lo prevede la legge sanitaria,
Consigliere Tonino; quindi ecco perché forse ...
Tonino (P.S.I.U.P.)
- Se è previsto dalla legge sanitaria
... ritiro il mio emendamento.
Montesano (P.S.D.I.)
- Altri interventi? Allora, chi
approva alzi la mano. Contrari? Astenuti? Astenuto uno. Il
Consiglio approva.
Articolo 6 - Chi approva l'articolo 6 alzi la mano. Contrari?
Astenuti? Il Consiglio approva.
Articolo 7 - Idem (un astenuto).
Articolo 8 - Idem.
Si passa alla votazione a scrutinio segreto. Il Consigliere
Quaizier si astiene ancora sulla votazione segreta. Dichiarazioni
di voto non ce n'è da fare. Allora si passa alla votazione.
Presenti 29. Votanti 28. Un astenuto. Maggioranza 15. Favorevoli
26. Contrari 2. Il Consiglio approva.
Si passa all'oggetto n. 25.
