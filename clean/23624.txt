Classificazione
ENTI LOCALI
Comuni
INDUSTRIA



Oggetto del Consiglio n. 2696 del 9 maggio 2007 - Resoconto
OGGETTO N. 2696/XII - Revisione dell'accordo di programma del
1997 con l'Amministrazione comunale di Aosta per l'area Cogne.
(Interpellanza)
Interpellanza
Premesso che:
- nell'"Espace Aosta" Valle d'Aosta Struttura S.r.l., società
a partecipazione regionale, sta rapidamente portando a termine i
lavori di edificazione e ristrutturazione degli immobili ad uso
produttivo, ivi previsti dal piano di riconversione dell'Area Cogne
di Aosta;
- i lavori delle palazzine denominate "D" ed "E" sono
terminati e i cosiddetti moduli "T", risultanti dal recupero
dell'edificio denominato "PAC", sono in fase di
ultimazione;
- la Giunta regionale ormai da alcuni anni concorda con
l'Amministrazione comunale di Aosta sulla necessità di rivedere
l'accordo di Programma datato 1997 sul presupposto delle mutate
condizioni socio-economiche;
- Finaosta da tempo effettua - con scarsi risultati -
operazioni di marketing per favorire nuovi insediamenti produttivi
nella riconvertita Area Cogne di Aosta;
- la Giunta nel febbraio 2006 ha conferito a Finaosta un
incarico per verificare la fattibilità di nuovi insediamenti
nell'area, valutando, al contempo la necessità di revisione
dell'Accordo di Programma del 1997;
- a marzo scorso un ulteriore incarico è stato affidato a
Finaosta per la revisione dei precedenti studi;
i sottoscritti Consiglieri regionali
Interpellano
il Presidente e l'Assessore delegato per sapere:
1) quali sono i motivi per i quali non viene affrontata
un'organica revisione dell'Accordo di Programma del 1997;
2) quali sono le attuali prospettive del piano di
riconversione dell'area;
3) quali insediamenti aziendali sono stati definiti ad oggi
negli immobili citati in premessa e quanti i metri quadrati
occupati rispetto alla disponibilità complessiva;
4) quali sono le esigenze e le aspettative poste alla base
del recente incarico conferito a Finaosta.
F.to: Frassy - Lattanzi - Tibaldi
Presidente
- La parola al Consigliere Frassy.
Frassy (CdL)
- L'argomento non è nuovo alle riflessioni
dell'aula rispetto alle questioni che da tempo poniamo a chi si
occupa della reindustrializzazione di quello che è definito
l'"Espace Aosta", ossia le aree dismesse dello stabilimento
"Cogne". Dobbiamo dire che ogni volta che ci accingiamo ad
affrontare tale argomento ci sembra di essere monotoni, nel senso
che le domande spesso si ripetono, ma ci confortiamo quando
acquisiamo la consapevolezza che non si ripetono per una causa a
noi imputabile, ma si ripetono perché, nonostante siano passati 10
anni da quando fu sottoscritto l'accordo di programma fra
Amministrazione regionale e Comune di Aosta, si stenta a vedere il
frutto degli obiettivi di quell'accordo di programma. Non
dimentichiamo che quell'accordo di programma era nato in una
particolare situazione politica e socio-economica e aveva non solo
l'obiettivo di ridare una sistemazione urbanistica e
infrastrutturale all'area, ma aveva l'obiettivo finale di creare
sbocchi occupazionali e dei valori aggiunti all'economia aostana e
valdostana. L'operazione dal punto di vista urbanistico
probabilmente è terminata, dal punto di vista
dell'infrastrutturazione o, meglio, della riedificazione è in fase
di ultimazione, quello che manca sono i risultati concreti. Un po'
di tempo fa nel sollevare la problematica vi era stata l'ennesima
affermazione della Giunta sull'esigenza di rivedere l'accordo di
programma ed è un'esigenza che ci sembra lei abbia riconfermato non
più tardi di qualche giorno fa in un'audizione tenutasi davanti
alla IV Commissione. In maniera condivisibile, con una recente
deliberazione di Giunta, avete rinnovato un incarico a "Finaosta"
di revisione dell'impostazione dell'accordo di programma, il
problema è che non è la prima deliberazione e non è nemmeno la
prima volta che si parla di revisione di questo accordo di
programma. Nel frattempo sono passati 10 anni e l'accordo di
programma rimane quello di 10 anni fa: quello sottoscritto e
approvato nel 1997. Sarà forse scontata la domanda che ci poniamo,
ma quali sono le motivazioni, le cause che impediscono ai 2
sottoscrittori, Amministrazione regionale e Amministrazione
comunale, di andare a rivedere quell'accordo di programma che
sembra oggi non soddisfare più nessuno, anche perché, se andiamo a
vedere quello che dichiara il Sindaco del capoluogo regionale, ci
sembra che sia in assonanza con quello che ha dichiarato chi si è
occupato ora, ma anche in precedenza delle politiche industriali
nell'Amministrazione regionale. Non riusciamo allora a capire quale
sia il senso di continuare un'operazione ormai finita, l'operazione
di dire: "abbiamo buttato giù dei vecchi capannoni, abbiamo
costruito dei nuovi capannoni molto più belli, nuovi e
confortevoli", ma alla fine sono vuoti.
Nelle domande che abbiamo posto nell'interpellanza su una
abbiamo avuto un'anticipazione di risposta dalle analisi e dai dati
che l'Assessore ci ha fornito la settimana scorsa in fase di
audizione, presente l'Amministratore delegato di "VDA Structure".
Non sono dati confortanti, perché, rispetto a una risposta che lei
diede in aula ai primi di gennaio, non vi sono novità significative
o, se ve ne sono, sono che la ristrutturazione di quel complesso
denominato "PAC", che a gennaio era in fase di ultimazione, oggi è
ultimato rispetto alla struttura grezza o poco più, perché
giustamente si attende di capire quali insediamenti andranno ad
allocarsi per fare le rifiniture. L'edificio "E", 4.365 metri
quadri... ce ne sono un terzo... che sono uffici che dovrebbero
essere occupati a breve dalla "Dora S.p.a.", poi lì si
trasferiranno gli uffici di "VDA Structure". Vorremmo capire quali
sono le novità, se ci sono, rispetto ai problemi che avevamo già
evidenziato ad inizio anno sulle autorizzazioni e concessioni per
una serie di servizi essenziali per poter creare un minimo di
attrattiva in quella zona: sportello bancario legato a una serie di
trattative che lei stesso Assessore ci aveva confermato essere a
buon punto a gennaio, la problematica legata alla concessione che
deve rilasciare il Comune di Aosta per aprire una rivendita di
tabacchi, che possono essere problemi minimali... ma che diventa
difficile capire come possono trascinarsi per anni problemi del
genere quando le 2 amministrazioni hanno sottoscritto un accordo di
programma e questo è l'edificio "D".
Edificio "E": ci sembra che siamo rimasti a quei 291 metri
quadri perlomeno definiti rispetto a 3.204 metri quadri che può
offrire lo stesso edificio. Il "PAC", la certezza di 2.500 metri
quadri rispetto a 20.628 metri quadri... di conseguenza, è evidente
che sono dati minimali perché, se facciamo 2 conti, ci rendiamo
conto che con questo grosso sforzo e investimento finanziario
sostenuto con fondi comunitari - ma avremo poi modo di parlare di
quello che vuol dire utilizzare fondi comunitari, vuol dire mettere
risorse regionali e dello Stato - abbiamo una percentuale di
occupazione che è circa 12% del totale degli spazi disponibili. La
parte infrastrutturale edilizia è terminata, rimane il punto
interrogativo su cosa fare di quegli spazi, vorremmo capire allora
quali sono oggi le prospettive di quel piano di riconversione
dell'area, perché, se le prospettive le dobbiamo rinchiudere in
questa percentuale del 12%, penso che abbiamo perso una grossa
opportunità. Normalmente nel campo immobiliare chi costruisce
quando è bravo riesce a vendere sulla carta ciò che non ha ancora
costruito. Ci troviamo alla fine di un percorso di ristrutturazione
e di riconversione di un'area e abbiamo concretizzato il 12% degli
spazi occupabili e realizzabili. Avete dato a marzo un ulteriore
incarico a "Finaosta", l'incarico giustamente fa riferimento alle
mutate condizioni socio-economiche della Regione rispetto
all'accordo di programma di 10 anni fa, di conseguenza date
incarico a "Finaosta" di andare a verificare una serie di
situazioni che sono riassumibili in 2 aspetti: il "Greenfield" per
quanto riguarda la struttura manifestazioni e il centro congressi,
che mi ricordo sulla fine del 2006 il Presidente Caveri aveva
affermato che doveva essere una struttura leggera, da costruire in
tempi veloci...
(interruzione del Presidente della Regione, fuori
microfono)
... questo mi conforta, perché il Comune di Aosta non è
governato dai marziani, ma è governato da un'amministrazione che ha
sottoscritto su quell'area un accordo di programma con questa
Amministrazione, mi pare che il Sindaco... sia "Union Valdôtaine",
mi sembra vi sia una coalizione che rispecchi quella lunga
maggioranza che a lungo tempo ha governato questa Regione, una
coalizione regionalista sbilanciata a Sinistra. Se il problema è
questo, diciamocelo, perché non basta iniziare le sessioni del
Consiglio dicendo che il Governo a Roma è cattivo...
(nuova interruzione del Presidente della Regione, fuori
microfono)
... il Comune di Aosta è peggio, ma questo dovrebbe essere
recepito da una tribuna stampa vuota, perché poi la politica fatta
dopo una certa ora casca nel vuoto. Vediamo che abbiamo qualcuno
che si è riaffacciato, il Comune di Aosta non per dichiarazione
dell'opposizione, ma del Presidente della Regione è peggio del
"Governo Prodi": questo è un dato politico, perché dimostra
l'equazione che la Sinistra in Valle d'Aosta non è più funzionale
allo sviluppo di questa Regione e di tale dato qualcuno dovrà
trarre prima o poi le debite conclusioni, perché la politica fatta
a Roma da una certa Sinistra con l'appoggio determinante di una
certa componente autonomistica, il Senatore Perrin, che è
determinante per tenere in piedi questo Governo, sostiene una
politica deleteria per la nostra Regione. Apprendiamo con piacere
che il Comune di Aosta è peggio, perché è un'analisi lucida
nonostante l'ora notturna, perciò apprendiamo con piacere della sua
analisi, con dispiacere della situazione!
Penso, Assessore La Torre, che dopo questa digressione politica,
tornando al contenuto più tecnico-amministrativo, la sua risposta
non possa esulare da alcune riflessioni: le prospettive e i motivi
soprattutto dell'impossibilità a 10 anni da un accordo, che da
almeno 3 anni viene dichiarato vetusto e superato, lei ce li deve
spiegare, anche perché lei è stato Sindaco del Comune di Aosta. In
questa sessione del Consiglio regionale andiamo a prorogare per
l'ennesima volta i finanziamenti regionali di Aosta capoluogo, poi
avremo modo di affrontare tale problematica ma, Assessore, ci dia
delle risposte amministrative, ma anche politiche, perché lei ha un
ruolo politico-amministrativo, se la questione è bloccata per il
Comune di Aosta, questa cosa va denunciata politicamente in modo
che ognuno si assuma le proprie responsabilità, non è ammissibile
che la Regione investa dei soldi in un'area per operazioni superate
dai tempi! Questo lo avete scritto nella deliberazione di Giunta di
marzo quando avete dato incarico a "Finaosta" prendendo atto delle
mutate condizioni socio-economiche. Aspetto una sua risposta e mi
riservo una replica.
Presidente
- La parola all'Assessore alle attività
produttive e politiche del lavoro, La Torre.
La Torre (FA)
- Per rilanciare, potrei dire:
"commissariamo il Comune di Aosta", altrimenti qui non si fa più
notizia se non diciamo qualcosa che diventa dirompente...
Ha detto alcune cose che condivido, altre che possiamo
discutere, innanzitutto però bisognerebbe dire cos'era questo
accordo di programma stabilito nel 1997 con il Comune di Aosta,
occorre riepilogare il contenuto dell'accordo di programma. Gli
impegni a carico della Regione erano: esecuzione della strada
est-ovest, previa demolizione di fabbricati e manufatti; esecuzione
della rettifica di Via Pont Suaz; esecuzione della recinzione delle
aree locate alla "Cogne Acciai Speciali S.p.a."; esecuzione delle
opere per lo smaltimento delle acque anche di prima pioggia;
progettazione ed esecuzione di un primo modulo di cabina elettrica;
esecuzione delle opere necessarie al mantenimento e alla gestione
del parcheggio e delle aree verdi alberate; conduzione attività di
monitoraggio della salubrità delle aree e delle acque sotterranee;
progettazione ed esecuzione degli interventi di messa in sicurezza
delle aree in riva orografica sinistra del Buthier, in riva
orografica destra del Buthier, "V1" e "V2"; progettazione ed
esecuzione degli interventi diretti a realizzare l'area verde
attrezzata "V3"; destinazione di una superficie di circa 5.000
metri quadri all'insediamento di attività artigiane;
realizzazione di uno studio di fattibilità per le opere di sviluppo
della zona "F8bis"; stipula di una convenzione con il Comune per
usare le strade di nuova costruzione; cessione gratuita al Comune
delle aree necessarie per la ristrutturazione di Via Paravera e Via
Valli Valdostane; cessione gratuita al Comune delle aree destinate
a parcheggio pubblico e concorso alla ristrutturazione dell'attuale
collegamento ferroviario in relazione alla ristrutturazione di Via
Paravera e Via Valli Valdostane. Gli impegni a carico del Comune
sono: progettazione ed esecuzione della ristrutturazione di Via
Paravera e Via Valli Valdostane e loro ricongiunzione;
progettazione ed esecuzione di un tratto stradale a sud della zona
"F8"; progettazione ed esecuzione del collegamento tra la nuova
strada est-ovest e la strada statale n. 26; manutenzione delle
strade, dei parcheggi, delle aree verdi alberate realizzate;
dismissione della tratta di Via Pont Suaz; realizzazione di 4.000
metri quadri di parcheggio pubblico nella zona "F8bis".
Dette queste cose, possiamo trarre una prima conclusione. Per
quel che riguarda gli impegni a carico della Regione, sono stati
quasi tutti soddisfatti con l'eccezione delle cessioni al Comune
dell'area "V3", il Comune risulta in parte inadempiente. Se
dobbiamo ragionare su questo accordo di programma che è datato
1997, quindi 10 anni, possiamo dire che tale accordo di programma
ha raggiunto la sua maturazione, addirittura oserei dire che si può
considerare concluso, è arrivato forse il momento di scrivere un
nuovo accordo di programma, che è uno strumento valido, perché
permette di accelerare certe procedure e di dare certi risultati.
Conseguentemente a quello che le dico, noi con il Comune di Aosta
abbiamo parlato e abbiamo espresso questa evidenza dei fatti e devo
dire che nel Sindaco ho trovato altrettanta attenzione, quindi vi è
una volontà precisa che le posso dire senza svelare nulla di
segreto... che si sta già lavorando o su una modifica dell'accordo
di programma, o su un nuovo accordo di programma. Adesso la
validità e la scelta dello strumento di modifica o di nuovo accordo
è in discussione, perché si cerca l'ottimizzazione dello strumento,
ma le posso garantire che è in corso di approfondita
valutazione.
Le cito un esempio di cui ho già parlato, perché l'altro giorno
siamo stati 2 ore in Commissione a parlare dell'"area Cogne",
quindi qualcosa abbiamo già detto; per esempio, l'esempio più
eclatante potrebbe essere in discorso della "V3", che prima era
prevista come un'area verde e adesso diventa un'area strategica,
ossia diventa il luogo dove possiamo immaginare di scaricare il
peso logistico della città di Aosta, carico e scarico delle merci,
che poi è a servizio di tutta la Regione, quindi togliendo
inquinamento, traffico, accesso ai veicoli pesanti nella città, ma
non solo, il famoso distributore a metano tanto sollecitato da
tutti ha una sua collocazione nell'area "V3", che è un'area di
servizio, perché di facile accesso essendo quasi una
circonvallazione. Altre poi sono le idee di collocare all'interno
di quell'area addirittura altre realtà che potrebbero scaricare
altre zone, cito la "SAVDA", e questo permetterebbe di recuperare
l'area "F8bis", che diventerebbe non solo quell'area di
trasformazione legata alla nuova funivia per Pila, ma parcheggio e
utilizzo della città, collegamenti di sottopassi, ma anche altro,
perché stiamo portando avanti con la "CAS" il piano di eccellenza
"Cogne 2010", dove abbiamo identificato come primo elemento
fondamentale di revisione dell'area la sicurezza. È inutile parlare
di piani di revisione se non parliamo di sicurezza, che è
ambientale, ma anche fisica dei cittadini, allora lo spostamento
dell'ossigeno... perché da anni abbiamo degli impianti di ossigeno
e di altri gas inerti che comunque hanno una loro pericolosità...
che insiste su un'area di affollamento pubblico, di parcheggi e di
altre zone. Credo che il nostro primo dovere sia quello di mettere
in sicurezza l'area: ecco perché sullo spostamento dell'ossigeno,
dei gas inerti, cogliendo quella occasione anche in un
ammodernamento tecnologico delle reti... stiamo chiudendo con la
"Cogne" un accordo che porteremo in Giunta in questi giorni, che
segna il primo passaggio fondamentale per dare il via a
"Greenfield", che è il famoso discorso dell'area del "Palais". Se
vogliamo essere seri, dobbiamo infatti prima mettere in sicurezza e
poi fare proposte concrete anche per la costruzione di un "Palais",
poi qualcuno sarà d'accordo, altri non lo saranno, ma è doveroso
agire in questo modo. Non solo, un accordo di programma che va
rivisto con il Comune deve tener conto anche delle necessità del
Comune, altrimenti verrei meno alla mia storia nella città di Aosta
di Sindaco. Il Comune ha delle necessità che devono essere valutate
e accolte all'interno di un nuovo accordo di programma: una strada
di gronda di cui si discuterà al di sotto del Quartiere Dora, un
parco di attestamento, una rotonda, alcune collocazioni all'interno
delle aree disponibili... di alcune aree che nella città di Aosta
sono le aree artigianali, ma che ormai sono state inglobate
all'interno della città e non hanno più senso per stare lì, uno
spostamento del traffico veicolare... ma parliamo di Via Paravera:
quella via è un disastro in questo momento! Chiedevamo nel vecchio
accordo di programma di fare la congiunzione con Via Valli
Valdostane, ma è una via che oggi è intasata: ecco che anche alla
"Cogne" chiediamo una disponibilità, le chiediamo in fondo di
recuperare tutti quei palazzi e uffici che oggi sono abbandonati,
che sono non utilizzati e che, in realtà, sono un patrimonio enorme
per questa città, perché sono prospicienti al centro della città.
Qualcuno stamani parlava di asili nido, ma potremmo recuperare in
tutta quella zona prospiciente alla città di Aosta superfici non
indifferenti che verranno allontanate dallo stabilimento, perché
non sono attinenti alle aree di produzione e quindi recupereremmo
degli spazi importantissimi, "sgonfiando" dal traffico Via Paravera
e dandole di nuovo la possibilità di collegarsi con Via Valli
Valdostane per diventare a servizio della città.
Vedete che in realtà vi è un'idea precisa di quello che vogliamo
fare, così come chiedere alla "Cogne" di ridurre l'impatto di
questo stabilimento sulla città: è uno stabilimento troppo
impattante! Vi sono troppe cose che devono essere messe a posto
sotto un profilo anche estetico, perché una città turistica deve
avere anche un rapporto con le sue industrie di tipo estetico,
ambientale ed estetico. Dell'aspetto ambientale ne abbiamo parlato
stamani, di quello estetico ne parliamo anche adesso, vi sono delle
demolizioni che possono essere fatte, vi sono degli ammodernamenti
che devono essere fatti, vi sono degli ingressi che faciliteranno
il percorso degli operai nel momento in cui devono accedere allo
stabilimento, parcheggi che devono essere rivisti, servizi interni
allo stabilimento che faciliteranno la vivibilità dello
stabilimento, perché è giusto che la città si doti di uno
stabilimento moderno. Abbiamo detto: un'area "V3" che si attesta
verso il Quartiere Dora che diventa un'area di trasformazione,
abbiamo rivisto un'area industriale che oggi lei dice al 12%, non
lo so, ma al suo interno ha dato spazio agli artigiani, vi è spazio
per i consorzi artigiani, vi sono degli stabilimenti che forse, pur
avendo numerose domande giacenti presso "Finaosta" non sono
occupati, e qui la faccio io una domanda, ascoltando anche il
dibattito che si è svolto oggi: è forse opportuno che si rallenti
un attimo per andare a capire che tipo di stabilimenti vogliamo
installare? Lo diceva stamani il Consigliere Bortot: occorre un
piano di azione che stiamo cercando di mettere in piedi, allora,
prima di andare a collocare tutti questi stabilimenti, e le
richieste ci sono ... le più disparate, forse si potrebbe fare
visto che sono ancora in costruzione e non sono ultimati, perché
sono al grezzo e non sono ancora finiti... forse in questi 5 mesi
che abbiamo a disposizione vale la pena di vedere se riusciamo a
costruire un progetto per capire cosa vogliamo insediare, oppure
continuiamo a farli di varie dimensioni inutili e poi li
rismontiamo? Io, quando sono arrivato all'Assessorato, ho detto:
basta a queste cose. Preferisco tenere una struttura in questo
momento a grezzo e andare a definire le metrature in funzione delle
società che entreranno, credo che questo è un ragionamento che ha
una sua logica, però questa è un'idea mia, non voglio esprimere
alcuna novità.
Conseguentemente credo vi sia una consapevolezza di quello che
si vuole fare su questa area definita "area Cogne" nel suo
complesso, ritengo sia un'area strategica rispetto alla città, è 1
milione di metri quadri, la città di Aosta è 1,2 milioni, quindi è
quasi la corrispondenza della città di Aosta e diventano
estremamente importanti anche i collegamenti: ecco perché non
capisco i ritardi del Comune di Aosta su delle scelte strategiche,
perché diventa fondamentale il collegamento al resto della città,
perché, quando parliamo di "F8bis", non possiamo dimenticarci che
la "F8bis" è collegata alla "F8". Così come fondamentale è capire
cosa faremo con il discorso dell'Ospedale, perché una città ha un
suo equilibrio urbanistico e ha un baricentro del traffico che, a
seconda di come muovi certe scelte urbanistiche, cambia. Diventa
fondamentale anche nella città di Aosta affrontare un problema
strategico del cambiamento della città, che fa riferimento
all'insediamento dell'Ospedale, che fa riferimento all'"area F8",
che deve tenere conto del nuovo ruolo dei quartieri, perché i
Quartieri Dora e Cogne hanno dei ruoli che sono in trasformazione;
il primo è diventato una parte inerente alla città sempre più e
deve avere un ruolo di tipo commerciale, una vivibilità che deve
essergli riconosciuta, non può più essere considerato solo un
quartiere operaio o dormitorio e allora alcune opere devono essere
viste in questa luce. L'"area Cogne" è fondamentale ed ecco perché
su tale area stiamo lavorando con serietà presentando a breve un
accordo con la "CAS" per l'"area Cogne eccellenza 2010": ecco il
motivo per cui va dichiarato finito l'accordo di programma del 1997
e ne va scritto uno nuovo con il Comune di Aosta, su cui si è già
raggiunta un'intesa e fra breve lo presenteremo e ci sarà modo di
discuterlo.
Presidente
- La parola al Consigliere Frassy.
Frassy (CdL)
- Assessore, lei è bravo spesso ad enunciare
scenari anche affascinanti, però questi scenari poi rimangono a
mezz'aria, hanno la difficoltà di concretizzarsi. Condivido la
necessità di andare a una rivisitazione dell'accordo di programma,
collega Ferraris, sono parole sue di quando era al posto
dell'Assessore La Torre, era il 29 luglio 2005, diceva:
"nei
prossimi giorni, 28 luglio 2005, apriremo una discussione con il
Comune di Aosta"
. Il problema è che poi bisogna chiuderle le
discussioni, altrimenti non sono produttive! Sono passati 2 anni
ma, in realtà, ne sono passati 10, perché l'accordo di programma è
datato 1997. Lei allora non ha risposto alle domande precise
dell'interpellanza, poi magari mi darà le risposte scritte, ma lei
ha fatto la sintesi del suo intervento in IV Commissione. Ha fatto
una serie di affermazioni che sono sganciate dalla realtà della
programmazione politica fatta dalla sua maggioranza, poi mi
domando: ma dal 1997 passando per il 1999, quando è stata approvata
una legge per favorire gli interventi insediativi nell'"area
industriale Cogne", stanziando per il triennio 20 miliardi di
vecchie lire, chi è governava questa Regione? Mi sembra di capire
che alla fine mai nessuno è responsabile, perché cambia una
pedina... mi dispiace che la definizione di pedina si riferisca al
suo Assessorato e più nessuno è responsabile, ma non funziona così!
Vi è una continuità politica, lei parla di discontinuità, ma
dovrebbe manifestarla perché, quando ci dice che il Comune è
inadempiente, e conferma quello che ha detto il Presidente Caveri,
è una conferma importantissima! Lei poi devia e dice: "adesso
facciamo un nuovo accordo, con chi lo facciamo? Con la CAS", ma
come fate un accordo con la "CAS"? Siamo favorevoli ad investire
nell'innovazione, nella ricerca industriale, nella promozione di
tutto quello che serve all'industria, ma non è possibile che lei
sostenga qui, come se fosse cosa fatta, quanto è stato enunciato in
IV Commissione. Lei in quella sede ha detto: esiste un progetto
"Cogne 2010", ma ce lo ha venduto come "progetto Cogne 2010" e non
come un impegno dell'Amministrazione regionale! Lei ci ha detto:
"su quell'area c'è anche l'interesse della CAS, che ha stanziato
qualcosa come 30 milioni di euro in 3 anni di investimenti,
vogliono spostare l'area gas-ossigeno, spostare gli uffici,
ristrutturare i capannoni dove c'è ancora l'amianto...", oggi
apprendiamo che il progetto "Cogne 2010" diventa il nucleo di un
ipotetico accordo che vorremmo capire cosa costa alle finanze
regionali fra un'azienda privata, sebbene poi usufruisca di una
serie di rapporti molto stretti che sono necessari per poter
continuare a fare attività aziendale con l'Amministrazione
regionale, e poi fa un altro volo pindarico. Lei forse era ancora
Sindaco al Comune di Aosta, Assessore quando un architetto dalla
mano abile e dal cervello fantasioso ipotizzò che dalla rotonda
attuale - che fa sfociare in un quartiere dove non c'è viabilità
quella che doveva essere la tangenziale sud di Aosta - si
dipartisse un cavalcavia che scavalcava la ferrovia e andava a
Beauregard. Alla fine si capì che lì ci volevano i ramponi e poi
non avremmo potuto spuntare quel dislivello. Adesso in quell'area
si dice che non si passa più sopra, passiamo sotto, probabilmente a
sud della palestra. Lei sta ipotizzando fra il Quartiere Dora e la
Dora un centro intermodale, carico e scarico, la distribuzione del
metano e l'insediamento - lo diceva in Commissione, ma qui non lo
ha ripreso, perché forse i colleghi del gruppo "Arcobaleno"
potevano insorgere - di un eliporto alle spalle del Quartiere Dora,
ma queste cose sono fantasia! Ammesso che ci sembra discutibile dal
punto di vista logistico, ma queste cose vanno discusse con il
Comune di Aosta! Voi siete ancora qui a rivendicare l'inadempimento
del Comune di Aosta rispetto a un accordo del 1997 dove Via
Paravera e Via Valli Valdostane sono rimaste 2 entità distinte,
dove la "F8bis" è rimasta quello che è, dove il prolungamento di
Corso Lancieri per connettersi con la nuova strada che attraverso
l'"area Cogne" è rimasto una chimera disegnata, lei adesso fa una
"fuga in avanti" e dice: "visto che nella zona "F8" non abbiamo
fatto nulla, ci spostiamo nella zona "V3" e visto che le "V1" e le
"V2" qualcosa hanno fatto, vediamo se riusciamo a fare il botto":
questo è un volo pindarico. Se avesse dovuto fare un intervento in
un comizio poteva farlo, ma se queste sono risposte istituzionali,
sono a sua scelta fra l'irresponsabile e l'inconsistente...
(interruzione dell'Assessore La Torre, fuori
microfono)
... sarei contento fra 6 mesi di potergliene dare atto in aula,
anche se al di là dell'accordo che può stringere a 6 mesi dalle
elezioni... perché fra 6 mesi siamo a 6 mesi dalle elezioni, ma non
bisogna scrivere degli accordi per lasciarli sulla carta! Lei pensa
di fare un eliporto... quanto siamo in linea d'aria rispetto
all'aeroporto? Lei fa un eliporto al Quartiere Dora? C'è la
"piattaforma Vicquéry" che è rimasta piattaforma e non ci atterrano
gli elicotteri sopra i vigili del fuoco, quanti ne sono atterrati?
Facciamo il conto di cosa è costato e facciamo il conto di quanti
ne sono atterrati! Abbiamo poi la teoria che è rimasta teoria, ma è
costata la progettazione dell'eliporto sopra l'Ospedale vecchio,
questa è la città dove si può volare con la fantasia! Inviterei
l'Assessore a tornare con i piedi per terra, perché il disegno che
lui ha fatto dell'"Espace Aosta" è "Disneyland", ma allora era un
altro disegno; oggi purtroppo abbiamo occupato 1 milione di metri
quadri che sono una superficie incredibile per una città come Aosta
che non ha più spazio per buttare giù dei vecchi capannoni e farne
dei nuovi, vuoti, prima erano vecchi con gli operai e gente che
lavorava, adesso sono nuovi e non c'è nessuno. L'Assessore ha
detto: "ma è presto", ma come è presto? In 10 anni abbiamo
costruito quello che abbiamo costruito e non sappiamo cosa metterci
dentro, "è presto"...! Mi sembra incredibile che lei possa sposare
questa filosofia, lei che è un imprenditore, ma come fa un
imprenditore a sposare tale filosofia? Un imprenditore, quando fa
una scelta, la prefigura prima ancora di iniziare l'opera per la
quale si è impegnato. Non dico di andare in quei posti esotici dove
di tanto in tanto come Giunta vi trasferite, Tokyo, poi abbiamo qui
i documenti del Po, scopriamo che abbiamo dei partenariati con
isole islandesi, andiamo a Torino, per vedere al "Lingotto" cosa è
stato fatto in pochi anni. L'unica infrastrutturazione dell'"Espace
Aosta" è una strada che neppure nei Paesi comunisti costruivano,
non ha un parcheggio, non ha una piazzola di sosta, ha dei
muraglioni di cemento che non si capisce a cosa servano, perché
dovevano contenere delle fioriere dove è morto tutto, c'è una
strada che dovrebbe essere di scorrimento con corsie strette dove
non passano i camion, 2 camion che si incrociano lasciano gli
specchietti! Le chiedo allora: Assessore, chiami il Sindaco di
Aosta, gli faccia capire che non si possono fare delle cose del
genere. Bravissima persona se non facesse il Sindaco, è prigioniero
il povero Grimod di quella dirigenza comunista che governa il
Comune di Aosta...
(proteste fortissime in aula)
... e ha imprigionato la città di Aosta in logiche dirigenziali
che non ci portano da nessuna parte, non ci portano a uno sviluppo
imprenditoriale... l'unico elemento positivo di questa discussione
è che è emerso un dato politico, ossia la maggioranza del Comune di
Aosta è una maggioranza che non è in grado - non perché lo dice
l'opposizione, ma lo dice il Presidente Caveri e lo ribadisce
l'Assessore - di dare delle risposte alla città di Aosta. Di questo
la gente ne dovrà prendere atto!
