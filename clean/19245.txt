Classificazione
ATTIVITÀ CULTURALI


Resoconto integrale del dibattito dell'aula
Oggetto del Consiglio n. 2426 del 6 febbraio 2002 - Resoconto
OGGETTO N. 2426/XI Organizzazione di manifestazioni
celebrative della figura di S. Anselmo di Aosta.
(Interrogazione)
Interrogazione Preso atto che nell’autunno
scorso, gli organi di stampa hanno informato della volontà della
Regione e della Diocesi di Aosta di organizzare congiuntamente
alcune manifestazioni per ricordare la figura di
Sant’Anselmo di Aosta, Arcivescovo di Canterbury e
Primate della Chiesa di Inghilterra, e precisamente: un
pellegrinaggio diocesano nella sede arcivescovile di Canterbury,
occupata da Anselmo nel XII secolo, e un convegno di studi sulla
figura di Anselmo educatore, previsto per il mese di febbraio 2002
ad Aosta;
Constatato che durante la conferenza stampa di presentazione
delle manifestazioni, avvenuta a Roma, presente anche il Cardinale
primate della Chiesa cattolica di Inghilterra, si era stabilito che
la Diocesi e la Regione facessero dono di un altare da collocare
nella cattedrale di Canterbury per ricordare
l’illustre valdostano;
Appreso che tali iniziative, soprattutto per
l’interessamento del Vescovo della Diocesi di Aosta,
Mons. Giuseppe Anfossi, andavano viste non soltanto come una
cerimonia commemorativa, ma anche come occasione di un incontro
finalizzato a cementare il dialogo ecumenico tra cattolici e
anglicani;
Atteso che non si è più avuta notizia circa
l’attuazione di tali iniziative;
la sottoscritta Consigliera regionale
Interroga
la Giunta regionale per conoscere:
1) lo stato dell’organizzazione delle due
iniziative di cui in premessa;
2) se è stato costituito un comitato organizzatore per le
celebrazioni e chi lo coordina;
3) quali sono state le procedure seguite per la realizzazione
dell’altare da donare alla Chiesa
d’Inghilterra e quali sono gli artisti coinvolti
nell’iniziativa;
4) il costo complessivo per l’organizzazione
delle due manifestazioni e, nello specifico, quello per la
realizzazione dell’altare.
F.to: Squarzino Secondina
Président
La parole à l’Assesseur à
l’éducation et à la culture, Pastoret.
Pastoret (UV)
Come ricordato nelle premesse
dell'interrogazione, l’Amministrazione regionale e
la Diocesi di Aosta hanno concordato, fin
dall’estate 2001, di realizzare, nel corso
dell’anno 2002, alcune iniziative per ricordare S.
Anselmo di Aosta.
In particolare, queste iniziative prevedevano lo svolgimento di
un convegno di studi sulla figura di S. Anselmo educatore un
pellegrinaggio diocesano nella sede arcivescovile di Canterbury con
il dono di un altare da collocare nella Cattedrale stessa di
Canterbury.
L’organizzazione delle due iniziative è
coordinata dalla Presidenza della Regione - infatti rispondo in
nome e per conto del Presidente -, dall’Assessorato
all'istruzione e cultura e dalla Diocesi di Aosta, Diocesi che
svolge essenzialmente le funzioni di coordinamento - quindi non
c’è un vero e proprio comitato, ma è la Diocesi che
coordina il tutto - e che, proprio in ragione degli aspetti
ricordati dall'interrogazione, svolge anche le funzioni di dialogo
fra la chiesa cattolica e la chiesa anglicana. Per quanto riguarda
il convegno, questo sarà incentrato su alcuni aspetti ancora
inediti dell’opera di S. Anselmo.
Il responsabile scientifico del convegno sarà Mons. Inos Biffi,
noto studioso di S. Anselmo. Sono previste relazioni di studiosi
cattolici e anglicani. Il convegno si svolgerà a Saint-Vincent nei
giorni 8 e 9 maggio 2002. L’organizzazione, a carico
della Regione e in collaborazione con la Diocesi di Aosta, è a buon
punto e prossimamente è calendarizzato e previsto un incontro fra
Regione, Diocesi e lo stesso Mons. Biffi, per definire la
composizione del comitato scientifico e gli ultimi dettagli.
Il costo complessivo dell'iniziativa al momento non è ancora
definito ma comprenderà essenzialmente i costi di accoglienza e di
ospitalità dei relatori. Per quanto riguarda invece il
pellegrinaggio diocesano alla tomba di S. Anselmo a Canterbury,
l’iniziativa è autorizzata dall'Autorità diocesana
di Aosta e prevede una celebrazione eucaristica nella Cappella di
S. Anselmo, situata all’interno della cattedrale, e
i vespri nella navata centrale della cattedrale stessa. La data
dello stesso è da definire da parte della stessa Diocesi, alla
quale compete l’organizzazione del pellegrinaggio;
così come sono coordinati dalla Diocesi gli aspetti relativi alla
collocazione dell’altare nella cappella di S.
Anselmo della cattedrale di Canterbury, altare che peraltro sarà
offerto dall’Amministrazione regionale, come già
anticipato.
Attualmente la cappella è provvista di un semplice altare in
legno, pertanto si è ritenuto opportuno studiare
l’inserimento di un nuovo altare sepolcro, eseguito
con marmo o pietra locali della Valle. In previsione della
collocazione dell’opera, sono stati presi contatti
con il decano della cattedrale, Robert Willis, e con il suo
responsabile tecnico. Nei giorni 1, 14 e 21 febbraio sono state e
verranno presentate rispettivamente al "Dean", al "Charter" e al
"Fabric advisor comity" e al "Cathedral fabric comity of England"
alcune proposte di altari. Chi è stato proposto per realizzare
quest’opera?
La scelta è caduta sulla proposta dello scultore inglese Stephen
Cox, artista già noto alla Valle d’Aosta e gradito
alle autorità anglicane e alla Regina di Inghilterra. Cox peraltro
risiede gran parte dell’anno a Canterbury ove si
trova la cattedrale che appartiene alla Corona
d’Inghilterra. Cox ha già fornito la propria
disponibilità per la realizzazione dell’altare, come
individuato dagli organismi sopraccitati. Infine, il 21 marzo il
"Cathedral fabric comity of England" darà il via definitivo
all'iniziativa e in seguito sarà definita la data esatta della sua
collocazione.
Solo a conclusione di tutte le procedure preliminari,
orientativamente entro la fine del mese di febbraio, potranno
essere formalizzati i preventivi di spesa per la realizzazione
dell’altare e preparati gli atti amministrativi
necessari, dei quali in questo momento non disponiamo ancora.
Président
La parole à la Conseillère Squarzino
Secondina.
Squarzino (PVA-cU)
Le confesso, Assessore, che non sono
soddisfatta della sua risposta, nel senso che ha dato una serie di
indicazioni che erano già presenti negli articoli di giornale di
ottobre dell’anno scorso, in cui era presentata
l’iniziativa; rispetto a quella situazione lei ha
ridefinito la data del convegno, e infatti a me sembrava strano che
a metà gennaio non ci fosse ancora alcuna indicazione chiara
rispetto al convegno che, in base alle informazioni di ottobre,
doveva realizzarsi fine febbraio-inizio marzo. Per questo motivo ho
presentato l'interrogazione.
Nella sua risposta, lei ha semplicemente indicato la data del
convegno che è stata spostata, ha indicato anche che dovrà essere
definita la data del pellegrinaggio, mentre sulle domande n. 3 e n.
4 dell'interrogazione: quali sono state le procedure seguite per
donare alla chiesa di Inghilterra l'altare e quali gli artisti
coinvolti nell'iniziativa, lei ha sorvolato, cioè ha detto che
"la scelta è caduta su?"
.
A me sembra strano che quando l'ente pubblico deve realizzare
un’opera e quindi deve ricorrere a soldi pubblici
per fabbricarla, si decida così senza alcun criterio. Lei ha detto:
"la scelta è caduta su?"
, ma non ha detto chi ha fatto la
scelta, non ha detto in che modo la scelta è stata fatta, né
perché! Lei ha portato come argomentazione il fatto che
l’artista scelto è gradito alla Regina; mi scusi, ma
questa mi sembra una motivazione insussistente! A questo punto
tanto valeva dire alla Regina: scelga lei, o scegliete voi, lei con
tutti i responsabili della cattedrale, chi è
l’artista cui è affidata l'opera di costruire un
altare; ci dite quanto fa e noi siamo disposti a pagare!
Io credo che la Regione non possa assumere questo atteggiamento,
perché la Regione non è un ente privato - lo ripeto ancora una
volta, qui, come ho fatto tante altre volte - la Regione è un ente
pubblico che gestisce soldi di tutti e deve dire con chiarezza in
che modo sceglie le persone a cui affida i soldi con cui comperare
le opere! Per i manifesti della Fiera di S. Orso si chiedono
bozzetti, si fanno appalti; per un’opera così
importante, si sa soltanto che la scelta è stata fatta! Assessore,
lei non ha detto - ma non deve dirlo a me, deve dirlo alla
popolazione - chi ha scelto questo artista e con quali motivazioni.
Non credo che sia, ripeto, "l’agrément" della Regina
il motivo della scelta.
E poi deve dire anche quanto costa! Lei non mi può dire,
Assessore:
"soltanto quando avrò visto i bozzetti, quando saprò
esattamente come sarà l'opera allora potrò dire quanto costa!"
.
Credo che la Regione, nel momento in cui decide di fare
un’opera, si dà anche un minimo di budget, di tetto
entro cui contenere la spesa. Se questo artista presentasse la sua
opera conclusa dicendo:
"quest’opera mi costa 4
miliardi"
, la Regione non credo direbbe:
"sì, ormai abbiamo
scelto questo artista, c’è
"l’agrément" della Regina, non possiamo più tornare
indietro!".
È chiaro che 4 miliardi sono una cifra esagerata, lo capisco
benissimo, ma lei non ha detto quanto costerà, non ha detto quanti
soldi la Regione è disposta a mettere per questa opera! Capisco per
il convegno: bisogna organizzarlo e grosso modo si sa quanto costa
un convegno; è vero, ci sono convegni come quello per
l’Aosta-Martigny che hanno preventivi molto ampi, ma
probabilmente questo convegno, dovendo spaziare non su ferrovie, ma
solo su opere di ingegno delle persone, avrà anche dei costi
inferiori.
Ripeto, alla quarta domanda che chiede il costo complessivo
dell'organizzazione e anche quello per realizzare
l’altare, lei non ha risposto. Assessore il fatto
che non abbia dato neanche un ordine di grandezza delle cifre, mi
insospettisce. Insospettisce me, come insospettisce tanti altri,
perché ci rende perplessi e ci porta a chiedere come mai non viene
detto il costo reale, cosa c’è sotto? Queste sono le
domande che molte persone si sono poste e che chiedono una risposta
dalla Giunta.
