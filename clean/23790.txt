Classificazione
AGRICOLTURA
Apicoltura



Oggetto del Consiglio n. 2797 del 20 giugno 2007 - Resoconto
OGGETTO N. 2797/XII - Problematiche concernenti casi di moria
di api in Europa. (Interrogazione)
Interrogazione
Appreso che è in corso, in tutta Europa, una grave moria di
api che ha come conseguenza una drastica riduzione del numero di
alveari, viene stimata nella vicina Svizzera una moria del 25%
mentre in alcune regioni del Nord Italia le associazioni apicoltori
denunciano un netto calo di produzione;
Constatato che le cause sarebbero da imputare ad un insieme
di fattori quali l'uso dei pesticidi in agricoltura e le
conseguenze del cambiamento climatico;
Considerato che il Consiglio di Stato francese ha vietato
l'uso di pesticidi contenenti neonicotinoidi in seguito alle
analisi condotte su campioni di api trovate morte;
i sottoscritti Consiglieri regionali
Interrogano
l'Assessore competente per sapere:
1) se le associazioni di apicoltori valdostani hanno
segnalato moria di api o cali di produzione;
2) se anche in Valle d'Aosta vengono utilizzati fitofarmaci
contenenti neonicotinoidi od altri principi attivi tossici per gli
insetti pronubi.
F.to: Venturella - Bortot
Presidente -
La parola all'Assessore all'agricoltura e
risorse naturali, Isabellon.
Isabellon (UV) -
Gli oggetti dell'interrogazione, al
punto 1,
"se le associazioni di apicoltori valdostani hanno
segnalato moria di api o cali di produzione"
, si può rispondere
quanto segue: al momento attuale le associazioni di apicoltori
valdostani che sono riconducibili all'Associazione consorzio
apistico e cooperativa "Miel du Val d'Aoste" non hanno segnalato
alle nostre strutture una moria di api o cali di produzione al di
fuori della norma stagionale. La situazione nazionale ed europea
viene seguita dai nostri uffici, i quali ritengono che al momento
la situazione avvelenamenti non sia grave come nel resto d'Italia,
per l'assenza delle colture di mais e dei relativi trattamenti
fitosanitari sulle cariossidi, segnalate da alcune testate di
settore e di categoria. Allo stesso tempo siamo preoccupati e
stiamo monitorando la situazione per la sempre più notevole
comparsa di patologie a carico della covata delle api, non sempre
riconducibili a precise malattie, già conosciute per alcune
infezioni già segnalate fuori Valle, che potrebbero avere
ripercussioni già a partire da questo fine stagione apicola.
Relativamente all'aspetto dei cali di produzione, al momento
attuale gli apicoltori valdostani hanno potuto fruire del raccolto
su acacia, che tradizionalmente viene effettuato fuori Valle, e che
ha dato risultati altalenanti, in diversi casi deludenti nelle
quantità rispetto alle scorse annate, così come le fioriture
primaverili del territorio valdostano, che hanno risentito -
chiaramente non è la situazione dell'ultimo periodo - in primavera
dell'assenza di precipitazioni e del caldo anticipato che,
accompagnato dal vento, aveva ridotto la secrezione nettarifera
penalizzando soprattutto la produzione dei mieli di tarassaco e
millefiori primaverile. La successiva fioritura di tiglio e
castagno, a cui segue il rododendro, hanno ancora dato delle
risultanze, perché sono in corso queste valutazioni. In generale,
la produzione di miele sta subendo l'alternarsi della situazione
climatica che non permette una regolare importazione di nettare e,
in alcuni casi, l'instaurarsi di condizioni di debilitazione delle
colonne di api con la comparsa di malattie della covata.
In merito al punto 2, bisogna dire che questi insetticidi
contenenti neonicotinoidi rappresentano una nuova classe di
insetticidi di recente introduzione in agricoltura. I principi
attivi, il cui uso è autorizzato in Italia, derivano da
un'autorizzazione che ha seguito le procedure normalmente da
adottare in queste situazioni, sulla base di richieste dei
produttori e di successive autorizzazioni ministeriali, comunque
porta un elenco che potrò fornire successivamente. La loro
introduzione in Italia risale alla seconda metà degli anni '90 con
la registrazione da parte del Ministero della sanità di alcuni
prodotti a base di "Imidacloprid", gli altri principi attivi hanno
fatto il loro ingresso in Italia dal 2003 in avanti. Di tutto
questo elenco di insetticidi solo alcuni prodotti commerciali
contenenti questi principi sono autorizzati in Valle d'Aosta dalle
norme tecniche relative alle misure agroambientali, che fanno
riferimento al Regolamento comunitario n. 1257/99, la ex n.
2078/92, predisposte annualmente dall'Assessorato dell'agricoltura
in collaborazione con altre Regioni italiane e con il Ministero
(MIPAF). Chi aderisce alle misure agroambientali in Valle d'Aosta
può utilizzare prodotti a base di neonicotinoidi, registrati
esclusivamente per la lotta primaverile agli afidi delle pomacee e
il prodotto a base di "Thiametoxam" per la lotta al vettore di
flavescenza dorata su vite. Il loro utilizzo da alcuni anni è
consigliato in frutticoltura, perché questi principi attivi sono
gli unici ad avere un favorevole profilo tossicologico, cioè poco
tossici per operatore e consumatore - questo è un aspetto
importante che ha portato anche alle scelte fatte di
autorizzazione, soprattutto a livello di Ministero della sanità -
e, al contempo, ad essere efficaci contro gli afidi, mentre in
viticoltura "Thiametoxam" risulta da prove effettuate da altri
servizi fitosanitari il principio attivo che dimostra la maggiore
validità nella lotta obbligatoria al vettore di flavescenza dorata,
che è un grosso problema per la viticoltura.
In generale, i neonicotinoidi, come tutti gli insetticidi, sono
tossici nei confronti degli impollinatori, ma se vengono utilizzati
correttamente lontano dalla fioritura e sfalciando le erbe fiorite
sotto chioma non danno problemi. Questo è importante rilevarlo,
perché non è solo il prodotto, è anche come lo si usa. I principi
attivi: "Tiacloprid" e "Clotianidin", al contrario, non sono stati
inseriti nelle norme tecniche per le misure agroambientali
regionali, perché classificati "XN=nocivo", quindi con profilo
tossicologico sfavorevole. I prodotti a base di "Imidacloprid",
ovvero quelli ritirati dal mercato in Francia, in quanto ritenuti
responsabili della moria di api, sono autorizzati dal Ministero
solo per la concia di sementi di alcune colture annuali,
barbabietole e mais, peraltro assenti in Valle o presenti su
superfici limitatissime, perché il mais è una coltura poco diffusa,
salvo in alcune zone della bassa Valle.
Per quanto riguarda la domanda relativa all'impiego di altri
principi attivi tossici per i pronubi, occorre sottolineare che
tutti gli insetticidi, in quanto tali, possono provocare danni agli
insetti impollinatori, come già detto, qualora siano impiegati con
modalità e tempi non corretti, ma se si applicano i trattamenti
lontano dalla fase di fioritura, come peraltro previsto dalla legge
regionale n. 78/1993, avendo anche l'accortezza di sfalciare le
erbe fiorite sotto chioma, non provocano danni ai pronubi
stessi.
Presidente -
La parola al Consigliere Segretario
Venturella.
Venturella (Arc-VA) -
Apprendiamo con sollievo il fatto
che in Valle d'Aosta questi prodotti sono utilizzati, non tutti, e
che vi sono delle limitazioni proprio in riferimento alle misure
agroambientali, però da un'altra parte desta preoccupazione il
fatto che stanno venendo alla luce patologie non riferibili ad
agenti patogeni certi, produzioni altalenanti, insomma... Questa
agricoltura, già attaccata dai cambiamenti climatici, viene
ulteriormente aggredita dall'uso improprio di questi insetticidi.
Faccio solo riferimento al fatto che in zone vicine al di là delle
Alpi, in Svizzera, l'ufficio che si occupa di apicoltura segnala
una moria del 25% delle popolazioni di api. Registriamo quindi
questo dato, registriamo il fatto che vengono usati insetticidi in
Valle d'Aosta contenenti principi attivi che sono ascrivibili alla
famiglia dei neonicotinoidi.
Invitiamo l'Assessore a tenere alta la vigilanza, perché è
importante che anche noi, in Valle, cerchiamo di contenere... poi,
un piccolo riferimento a cosa vogliamo, quale sarà il futuro
dell'apicoltura. Stiamo aspettando - questo è un invito fuori
microfono - questo famoso disegno di legge che si è bloccato
sull'apicoltura, e stiamo ancora aspettando in commissione delle
risposte a quei famosi problemi di finanziamento e sostegno
all'apicoltura; credo sia in Valle d'Aosta un settore che debba
essere particolarmente tutelato, perché non vuol dire solo miele,
ma vuol dire il futuro della flori-frutticoltura e della
viticoltura.
