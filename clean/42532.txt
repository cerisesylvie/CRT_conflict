Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 91 del 18 novembre 2020 - Resoconto
OGGETTO N. 91/XVI - Interpellanza: "Azioni per monitorare
l'andamento del rischio epidemiologico regionale".
Marguerettaz (Presidente) -
C'era il collega Restano che
ha chiesto di intervenire per mozione d'ordine. Collega Restano,
espliciti la mozione d'ordine.
Restano (VdA Unie) -
Per chiedere una cortesia a tutti i
colleghi, rispetto all'ultima interpellanza, chiederei ai colleghi
in aula di maggioranza, di minoranza ma soprattutto ai miei
colleghi di considerare anche ciò che è stato fatto dagli altri
gruppi e di valutare rispettosamente quanto
à
tour de
rôle
tutti noi ci siamo impegnati a fare a seconda della
collocazione all'interno del Consiglio: mi riferisco alla tutela
delle professioni sanitarie, dei servizi offerti nei vari
consultori. Non è vero, colleghi, che solo la Lega ha operato in
tal senso ma durante la scorsa legislatura sia colleghi di
maggioranza che di minoranza si sono attivati per sottolineare le
mancanze. Chiedo che venga rispettato e valutato quello che è fatto
anche dagli altri.
Presidente -
Questo entrerà nella discussione ovviamente
politica, ognuno nell'ambito della discussione è libero di dire
quello che ritiene, dopodiché ci saranno dei momenti di scambio per
valutare l'impegno di tutti noi.
Direi che possiamo procedere con il punto n. 32 all'ordine del
giorno. La parola al vicepresidente Sammaritani.
Sammaritani (LEGA VDA) -
Questa interpellanza prende atto
dell'ennesimo DPCM entrato in vigore ai primi di novembre ed
esaminato l'articolo 2, comma 2, l'articolo è composto da tre
commi: il comma 2 di questo provvedimento recita testualmente...
anzi, direi addirittura di partire dal comma 1 perché comunque si
completa un pochino: "con ordinanza del Ministro della salute,
adottata sentiti i Presidenti delle Regioni interessate, sulla base
del monitoraggio dei dati epidemiologici secondo quanto stabilito
nel documento di prevenzione e risposta a Covid-19... nonché sulla
base dei dati elaborati dalla cabina di regia di cui al decreto del
Ministro della salute 30 aprile 2020, sentito il Comitato
tecnico-scientifico sui dati monitorati, sono individuate le
Regioni che si collocano in uno "scenario di tipo 3" con un livello
di rischio "alto"...". Al comma 2 poi si dice che "con ordinanza
del Ministro della salute adottata ai sensi del comma 1 - quello
che abbiamo appena letto - d'intesa con il Presidente della Regione
interessata, può essere prevista, in relazione a specifiche parti
del territorio regionale, in ragione dell'andamento del rischio
epidemiologico, l'esenzione dell'applicazione delle misure di cui
al comma 4". Alla fine al comma 3 si aggiunge anche che "il
Ministro della salute con frequenza almeno settimanale, secondo il
procedimento di cui al comma 1, verifica il permanere dei
presupposti di cui ai commi 1 e 2 e provvede poi con ordinanza".
Abbiamo quindi tre commi dove nel primo si dice che il Ministro
deve sentire i Presidenti delle Regioni interessate, nel secondo
addirittura che il Ministro invece deve agire d'intesa con il
Presidente della Regione interessata e poi ancora al comma 3 che il
Ministro della salute, con frequenza almeno settimanale, secondo il
procedimento di cui al comma 1, e quindi di nuovo sentito il
Presidente della Regione interessata, opera come prevede appunto la
norma.
Considerato che, com'è emerso nelle interlocuzioni intervenute
nei giorni del Consiglio del 3 e 4 novembre scorsi e dalle
dichiarazioni del presidente Lavevaz del confronto fra il Governo e
che il confronto era consistito sostanzialmente ed essenzialmente
nei confronti del Ministro della salute in mere telefonate di
comunicazione di quelle che erano già le decisioni di fatto assunte
relativamente alle quali non vi è stata possibilità di confronto o
di mediazione, i Consiglieri sottoscritti interpellano il
Presidente della Regione per conoscere quali azioni intende mettere
in campo per monitorare nel minor tempo possibile l'andamento del
rischio epidemiologico regionale e poi ancora quali siano le azioni
messe in campo per avviare un confronto reale con il Ministro della
salute sulla situazione epidemiologica della nostra regione.
Presidente -
La parola all'assessore Barmasse.
Barmasse (UV) -
In relazione all'interpellanza, il
decreto del 30 aprile del 2020, in attuazione all'articolo 2, com'è
già stato ricordato, comma 11, del decreto del Presidente del
Consiglio dei ministri 26 aprile 2020 ha istituito un sistema di
monitoraggio nazionale obbligatorio per tutte le Regioni, che ha
l'obiettivo di restituire una valutazione strutturata del rischio
di una diffusione non controllata e non gestibile localmente del
virus Sars-Cov-2 che possa essere di ausilio nel processo
decisionale previsto. Il decreto ministeriale del 30 aprile 2020 ha
introdotto un sistema di indicatori il cui scopo è consentire una
misurazione periodica di alcune dimensioni ritenute fondamentali
per la definizione del livello di rischio sanitario inteso come la
probabilità di una trasmissione non controllata e non gestibile da
Sars-Cov-2. È un sistema tecnicamente complesso e adatto per una
lettura tecnica a cui in questo momento le Regioni sono vincolate e
devono attenersi.
Infatti si legge all'articolo 16 bis del decreto-legge ristori:
"Il Ministro della salute, con propria ordinanza, sentiti i
Presidenti delle Regioni interessate, può individuare, sulla base
dei dati in possesso elaborati dalla cabina di regia di cui al
decreto del Ministro della salute 30 aprile 2020, in coerenza con
il documento di prevenzione e risposta a Covid-19, l'evoluzione
della strategia e la pianificazione nella fase di transizione per
il periodo autunno-invernale di cui all'allegato 25 al decreto del
Presidente del Consiglio dei ministri del 3 novembre 2020 una o più
Regioni nei cui territori si manifestano un più elevato rischio
epidemiologico e in cui conseguentemente si applicano le specifiche
misure individuate con decreto del Presidente del Consiglio dei
ministri". Si ritiene quindi che in questo momento occorre rendere
tale sistema di monitoraggio il più performante possibile e le
azioni messe in campo e che si intendono mettere in campo vanno nel
senso auspicato. Le azioni messe in campo vanno dalla revisione
della struttura decisionale con l'istituzione dell'Unità di
supporto e coordinamento per l'emergenza Covid-19 che affianca il
Presidente della Regione, il soggetto attuatore e il Coordinatore
sanitario dell'emergenza, l'istituzione di tavolo tecnico-sanitario
a supporto del coordinatore sanitario dell'emergenza, l'aumento
degli operatori dedicati al
contact tracing
,
come ho
già detto precedentemente, alla sorveglianza sanitaria e alla
registrazione dei dati nel portale dell'Istituto superiore sanità e
Protezione civile a quelle che si stanno mettendo in campo come il
dialogo informatico tra le varie piattaforme per lo scarico
automatico e lo scaricamento massivo dei dati, cosa che fino adesso
non avevamo e adesso finalmente siamo riusciti a effettuare, perché
era un grosso ostacolo per poter inviare i dati all'Istituto
superiore di sanità. Dovranno essere stabilizzate queste azioni
descritte più a medio termine con la realizzazione di una rete
epidemiologica regionale, così come prevista dalla legge regionale
n. 8 del 2020.
Il sistema di monitoraggio descritto, che informa le decisioni
politiche secondo il DPCM del 3 novembre 2020, non è comunque uno
strumento decisionale adeguato, è tecnicamente complesso, soggetto
a numerosi passaggi istituzionali, risente di varie stratificazioni
normative, attribuisce un ruolo preponderante all'indice Rt, che
presenta numerosi limiti e soprattutto fotografa un quadro relativo
a due-tre settimane prima. Si ritiene necessario rivedere
l'utilizzo degli indicatori previsti dal decreto del Ministero
della salute del 30 aprile 2020 non adeguati al monitoraggio
attuale in quanto costruiti per una valutazione di natura tecnica
della situazione epidemiologica della fase 2. Tali indicatori
inoltre risultano non adeguati a essere utilizzati per la
valutazione degli scenari di cui al documento di prevenzione e
risposta al Covid-19, per l'evoluzione della strategia e
pianificazione nella fase di transizione per il periodo
autunno-invernale, scenari che devono altresì avere una precisa
finalità comunicativa per la popolazione generale e di supporto al
decisore politico per l'adozione delle particolari misure atte a
contrastare la diffusione. L'obiettivo quindi è, a nostro avviso,
di modificare tale sistema in collaborazione con le altre Regioni
e, in accordo con il Governo, in tal senso si sta lavorando insieme
al Coordinamento delle Regioni e delle Province autonome presieduto
dal presidente Bonaccini.
Presidente -
La parola al collega Sammaritani per la
replica.
Sammaritani (LEGA VDA) -
Ringrazio l'assessore Barmasse,
il quale giustamente ha dato un taglio alquanto tecnico, seppur
generale, perché i temi sono molto complessi e immaginiamo
chiaramente quanto sia difficile trattare questi dati e quanto sia
difficile a volte anche solo individuare gli indicatori e poi dopo
trattare questi dati, che sono composti da grandi numeri e anche
molto variabili fra loro.
Senza dubbio questo è l'aspetto tecnico, c'è nella interpellanza
anche una sfumatura molto più politica: quella del rapporto invece
fra la Regione - che non è solo la nostra naturalmente - con il
Governo, perché abbiamo avuto la netta impressione - ma era stata
un'indicazione specifica ed esplicita da parte del Presidente - che
molto correttamente ci ha detto che, in effetti, questa
interlocuzione si limitava a delle semplici telefonate con la
comunicazione della decisione già presa, quindi credo che sia un
pochino questo il tema importante dal punto vista politico, dunque
cercare di avviare delle azioni insieme alle altre Regioni
naturalmente per avere più voce in capitolo, di avere più
partecipazione a questo procedimento che porta all'individuazione
delle zone, anche perché, come citavo prima, il comma 2 poi prevede
specificamente che da questa intesa fra Presidente della Regione e
il Ministro possano sorgere delle possibilità di differenziare
anche le zone di un territorio, quindi questa credo sia una
peculiarità proprio del territorio stesso e per questo che a
maggior ragione bisogna partecipare a questo processo decisionale
il più possibile.
Questo quindi è il nostro auspicio. Capisco che non sia
semplice, capisco che in situazioni di emergenza sia ancora più
difficile fare avere queste interlocuzioni però ci auguriamo che
operiate come Governo su questa strada e facciate sentire, come
dicevo prima, la vostra voce.
