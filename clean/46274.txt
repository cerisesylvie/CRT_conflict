Classificazione
ASSISTENZA SOCIALE
Disabili
BENI CULTURALI



Oggetto del Consiglio n. 2734 del 28 luglio 2023 - Resoconto
OGGETTO N. 2734/XVI - Interpellanza: "Strategie del Governo
regionale per l'attuazione del diritto delle persone con disabilità
a fruire pienamente del patrimonio turistico e culturale della
regione".
Bertin (Presidente) -
Punto n. 36. Per l'illustrazione,
ha chiesto la parola la consigliera Minelli, ne ha facoltà.
Minelli (PCP) -
L'interpellanza prende spunto dallo
stesso avvenimento di cui ha parlato il collega Manfrin
nell'iniziativa precedente. Anche noi abbiamo appreso il 12 luglio
scorso, dal quotidiano "La Stampa", di un articolo dal titolo
"Entrate gratis ma non toccate niente, noi non vedenti discriminati
in Valle", e poi c'erano, all'interno di quest'articolo, una serie
di segnalazioni di protesta di questo gruppo di persone in visita
nella nostra Regione e nella vicina Martigny, come ha detto il
collega Manfrin. Queste persone con disabilità visiva che, tra
l'altro - lo ricordo - erano ospiti di un hotel di
Saint-Rhémy-en-Bosses, che da anni punta sull'accessibilità
inclusiva, con dei servizi su misura per gli ipovedenti in
collaborazione con organizzazioni del terzo settore, tra cui, in
particolare, l'Unione ciechi ed ipovedenti della Valle d'Aosta e la
cooperativa C'era l'Acca.
Hanno evidenziato delle difficoltà che ci sono state sia alla
Fondazione Barry di Martigny, di cui è Vicepresidente il collega
Jordan, e al MAV di Fénis.
Abbiamo visto che non è stato possibile effettuare le visite
tattili; poi adesso lei ci ha spiegato perché per alcuni settori
del MAV questo non è stato possibile.
Nell'articolo citato, ci sono delle considerazioni negative però
più in generale riguardo l'organizzazione dell'offerta turistica
regionale: si rileva in particolare il fatto che l'inclusione è
affidata ad un uso distorto di tecnologie e si parla di ipocrisia
del poter entrare in modo gratuito e poi di non poter fruire dei
beni.
Sono riportate, in quest'articolo, anche le dichiarazioni molto
critiche del titolare dell'hotel di Saint-Rhémy, dove le persone
ipovedenti hanno soggiornato.
Dice questo operatore: "Questa storia deve finire, stiamo
facendo una pessima accoglienza rispetto al turismo accessibile". E
lo dice una persona che di turismo accessibile ne sa sicuramente un
pochino più di noi.
Il diritto delle persone con disabilità a prendere parte alla
vita culturale su una base di uguaglianze è previsto dalla
convenzione delle Nazioni Unite del 2006, precisamente
dall'articolo 30, "Partecipazione alla vita culturale e ricreativa,
agli svaghi e allo sport" che riconosce e garantisce l'accesso a
luoghi quali teatri, musei, cinema, biblioteche, monumenti e siti
culturali.
All'epoca della pubblicazione della convenzione, la Regione
Valle d'Aosta fece un atto di ratifica del documento per le sue
implicazioni a livello regionale, che però evidentemente non ha
sortito grandi effetti.
Sul tema della fruibilità del patrimonio turistico della regione
siamo intervenute spesso nel corso di quest'ultimo anno con varie
iniziative, in particolare sollecitando il Governo ad utilizzare
con progetti diversificati il finanziamento che era stato previsto
da quel famoso bando nazionale per il turismo accessibile e
inclusivo, quel milione e 200 mila euro che sono stati interamente
destinati al progetto "Lo sci per tutte le abilità".
Noi credevamo allora, e continuiamo a credere, anzi, ne siamo
maggiormente convinte, che una somma così importante avrebbe potuto
finanziare una parte di interventi riguardanti lo sci, ma anche
altri interventi per il turismo inclusivo che, pur in una regione
di montagna, non può concentrarsi esclusivamente su un'attività e
su una stagione che, peraltro, non sono né attività né stagioni
così adatte a tutti i tipi di disabilità.
Con uno sforzo di volontà e di progettualità maggiore - ma
sappiamo benissimo com'è andata la cosa, perché i tempi erano
quelli e siamo arrivati anche molto dopo rispetto alle scadenze che
c'erano, mi ricordo bene la vicenda -, si sarebbero potute
prevedere una diversificazione ed un'offerta più varia e
attrattiva, ma tant'è.
Riteniamo comunque indispensabile predisporre in tempi brevi una
strategia regionale rispetto all'attuazione dei diritti delle
persone con disabilità a fruire del patrimonio turistico e
culturale della regione: è un impegno che bisogna prendere proprio
in virtù della vocazione turistica che abbiamo e anche della nostra
tradizione di territorio ospitale e solidale.
Le nostre domande sono - una ormai è stata in qualche modo già
affrontata - se sia a conoscenza di questi fatti, ma poi chiediamo
come si prevede di intervenire per rendere effettivamente fruibile
il MAV di Fénis, qual è il progetto e la strategia di Governo per
l'attuazione dei diritti delle persone con disabilità a fruire
pienamente del nostro patrimonio turistico-culturale e quando si
prevede di rendere nota tale strategia.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Dicevo che a causa anche dalla
contrazione dei tempi ho diviso la risposta, quindi alle prime
domande, relativamente ai contributi dei colleghi Grosjacques e
Bertschy, ho risposto e credo possano centrare anche le vostre
richieste. Relativamente invece all'assessorato che rappresento, il
tema dell'interpellanza è sempre stato molto caro a
quest'assessorato, e a me in particolare, anche negli scorsi
mandati, pur tenendo conto delle criticità che lei ha ben
evidenziato ma che fanno parte anche lì di decisioni di Governo,
alle volte condizionate da fattori esogeni: non sempre si fanno
delle cose per far dispetto a qualcuno.
Al fine di migliorare l'accessibilità al patrimonio culturale di
proprietà regionale, è stato infatti avviato uno studio interno su
alcuni castelli e siti archeologici, per approfondire il quale è
stato affidato nel 2021 un apposito incarico ad un architetto
esterno alla Soprintendenza che ha prodotto delle linee guida e
fornito le prime indicazioni sul corretto approccio alla
materia.
Tuttavia, considerato che ogni sito culturale presenta
specifiche peculiarità contenutistiche e architettoniche, la
mappatura richiede un elevato tempo di elaborazione per fornire un
riscontro tecnico ed economico.
La Soprintendenza sta comunque individuando specifici supporti
didattici funzionali a facilitare la visita dei siti regionali e a
procedere alla verifica e all'eventuale revisione dei percorsi di
visita, qualora questi non risultino pienamente accessibili a
persone con disabilità.
Partendo dal presupposto che nei castelli e nei siti aperti da
poco, con cantieri in corso, sono state già previste strutture atte
a favorire in ogni modo la rimozione delle barriere sia fisiche che
sensoriali, si segnala che sono oggetto di attenzione anche altri
castelli, che ancora non sono stati interessati da lavori idonei a
fornire questo servizio in maniera complessiva.
In questo senso deve essere interpretato lo sforzo volto
all'abbattimento delle barriere cognitive e sensoriali all'interno
del PNRR per il Castello Gamba di Châtillon.
Mi preme sottolineare che la prossima apertura del Castello
Sarriod de la Tour, il 5 agosto prossimo, ha attuato un importante
intervento di abbattimento delle barriere architettoniche.
Importante è anche la presenza di audioguide al Castello di
Aymavilles che permetterà la visita alle persone con disabilità
visive e non solo, volte ad accompagnare i turisti di lingua
straniera, quindi francese e inglese.
Per quanto concerne, nello specifico, i siti archeologici
valdostani, voglio sottolineare un'attenzione particolare per le
persone disabili.
Il MAR è accessibile alle persone cieche sin dal 2004: sono
infatti presenti i pannelli in Braille, in versione italiana e
francese, specifici supporti per ipovedenti ed un percorso
pedo-tattile.
A dicembre 2021, è stata inoltre presentata l'App multilingue
MuseOn, grazie alla quale sarà possibile fruire dei principali siti
archeologici regionali direttamente dal proprio cellulare:
inquadrando un apposito QR Code, si accederà ad una visita guidata
virtuale integrata dalla traduzione in LIS, che permetterà di
conoscere le peculiarità del Museo archeologico regionale,
dell'area megalitica, del teatro romano, del criptoportico forense,
della basilica di San Lorenzo, della Villa della Consolata, degli
scavi del Giardino dei ragazzi e del sito archeologico fuori Porta
Decumana.
Il comparto urbano, denominato Aosta Est, che comprende l'area
tra Porta Pretoria e la Torre dei Balivi, è oggetto di un
articolato intervento di riqualificazione e valorizzazione, che
condurrà ad una migliore fruizione del sito, contestualmente ad un
più agile sistema di collegamento tra aree archeologiche e città
grazie alla predisposizione di percorsi lungo le mura romane
orientali di una piazza porticata Ovest.
Inoltre, la Soprintendenza per i beni e le attività culturali,
in occasione della rassegna "Plaisirs de culture en Vallée
d'Aoste", ha organizzato negli anni delle visite immersive
sensoriali al Museo archeologico regionale, agli scavi archeologici
del sottosuolo e, ultimamente, sempre nell'ambito di "Plaisirs de
culture", al fine di sensibilizzare la cittadinanza al tema
dell'inclusione e dell'accessibilità al patrimonio, sono state
organizzate anche visite guidate in lingua italiana dei segni e
specifiche visite interculturali con le associazioni di migranti
nell'ambito del progetto "FAMI IMPACT, Vivere in Valle
d'Aosta".
Relativamente all'area megalitica, voglio solo aggiungere che ho
fatto sabato l'ennesimo sopralluogo e devo dire che la cura che è
stata messa nella ristrutturazione dell'area stessa e della nuova
parte musealizzata per le persone con disabilità è una cura che
davvero dà il segno di un'attenzione molto particolare verso queste
persone e della massima accessibilità dei nostri siti culturali,
sempre compatibilmente con la natura stessa del sito e con le norme
del codice dei beni culturali. Ma devo dire che la Valle d'Aosta, e
non da due anni e mezzo, da quando cioè sono Assessore io, è molto
attenta ai bisogni di queste persone, che meritano, come tutti gli
altri, di poter usufruire di un patrimonio veramente eccezionale e
straordinario.
Presidente -
Per la replica, la Consigliera Minelli, ha
facoltà di intervenire.
Minelli (PCP) -
Assessore, sul fatto che la Valle d'Aosta
sia davvero così attenta e garantisca una massima accessibilità io
mantengo tutti i miei dubbi e lo dimostrano anche le cose che sono
state dette, gli interventi che ci sono stati e le segnalazioni che
da tempo vengono effettuate.
Le faccio due esempi: a fine luglio dello scorso anno, un gruppo
di potenziali turisti piemontesi non vedenti, uno dei quali in
carrozzina, ha inviato una mail alla struttura regionale che si
occupa dei castelli chiedendo delle informazioni circa la loro
fruibilità. La risposta, anzi, una richiesta di ulteriori
informazioni è arrivata nei primi giorni del settembre successivo,
da luglio a settembre. Che cosa chiedeva la struttura? Chiedeva di
conoscere l'esatto numero dei non vedenti e delle persone in
carrozzina, senza peraltro poi offrire alcun supporto agli stessi.
É superfluo precisare che quel gruppo di persone in Valle d'Aosta
non è mai venuto, e questo è un problema.
Poi, oltre a non favorire e a promuovere l'arrivo di turisti ipo
e non vedenti, a quelli che spontaneamente decidono di venire, c'è
questo trattamento di cui abbiamo parlato.
Per il sesto anno consecutivo, anno della pandemia compreso, la
sezione valdostana dell'Unione ciechi e ipovedenti, in
collaborazione con la Cooperativa C'era l'Acca e l'Associazione
Sport per Tutti, offre un servizio gratuito denominato "Promenade"
che garantisce un accompagnamento per turisti ipo e non vedenti che
vengono a soggiornare in Valle; questo non mi sembra che sia
compreso nei rimandi che ci sono sul sito della Regione.
C'è poi un'altra questione che non so se corrisponda al vero,
però è una segnalazione anche questa che è arrivata: sembra che il
personale del MAV, abbia accusato la redattrice di aver mentito
sull'effettivo svolgimento della vicenda. Non so se questo sia
vero, però, se così fosse, abbiamo qualche problema anche lì,
riguardo all'accoglienza.
C'è poi un'altra questione: sicuramente è importante quello che
lei ha detto, cioè che dal 2021 è stato affidato uno studio ad un
esperto, ad un architetto, per capire come rendere più fruibili i
nostri castelli e si stanno individuando anche supporti necessari;
poi le situazioni sono molto diversificate, quindi ci vuole - ci ha
spiegato lei - molto tempo. Io però faccio un'osservazione: ci sono
dei progetti, delle scelte, delle decisioni, che, nonostante siano
complesse da un punto di vista anche tecnico, non si capisce bene
perché hanno delle grandi accelerazioni ed altre che vanno più a
rilento.
Non dipenderà dalla volontà né dell'Assessore né di altri, però
credo che ci sia una forma mentale nei confronti di alcune cose,
per cui si danno
input
di più a certi progetti e a certe
situazioni e meno ad altre.
Sulla questione anche del MAV, lei ha detto: "C'è il Braille,
che è accessibile per le persone ipovedenti". Noi sappiamo che
l'unica reale modalità di osservazione per le persone non vedenti è
la modalità tattile; i pannelli in Braille sono fruibili, ma c'è
una cosa che si potrebbe fare: non è stato detto nulla su come si
prevede di rendere - ed era una delle domande - più fruibile quel
museo piuttosto che altri, perché abbiamo nella testa una soluzione
che può sembrare banale, ma è alquanto semplice; se si spendessero
poche centinaia di euro, ma davvero poche, per dotare il museo di
alcuni oggetti in legno (stiamo parlando del Museo dell'artigianato
valdostano!) che possono essere toccati, fatti fare appositamente
per quello scopo, io credo che potremmo risolvere uno dei problemi.
Destinarli alla fruizione tattile, perché c'è solo una parte che è
fruibile e l'altra non lo è...
(intervento di un Consigliere, fuori microfono)
Evidentemente può essermi sfuggito un aspetto, bene se questa
cosa viene fatta.
C'è poi, però, come dicevo, uno strano atteggiamento. Nella sua
prima risposta al collega Manfrin lei ha detto che i turisti e
ipovedenti che sono arrivati al MAV hanno fatto un'improvvisata: ma
cos'è? I turisti che vanno in un luogo che dovrebbe essere
accessibile, fanno un'improvvisata? A me sembra una cosa veramente
fuori da ogni logica. Se dobbiamo accogliere le persone, dobbiamo
essere pronti a farlo e non rispondere a delle richieste che
arrivano a luglio, come è successo lo scorso anno, e rispondere a
settembre.
Se questa è la massima attenzione della Valle d'Aosta a questo
tipo di turismo, credo che di strada ce ne sia ancora molta da
fare.
