Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 2120 del 11 gennaio 2023 - Resoconto
OGGETTO N. 2120/XVI - Approvazione della Strategia regionale
di Sviluppo Sostenibile della Valle d'Aosta 2030 integrata con il
Quadro Strategico regionale.
Bertin (Presidente) -
Riprendiamo i lavori dopo la
sospensione. Siamo al punto n. 5 dell'ordine del giorno. Il
Presidente della Regione si è prenotato, ne ha facoltà.
Lavevaz (UV) -
Il documento che presentiamo oggi è il
punto di arrivo di un percorso molto articolato, che ha visto un
primo atto formale nell'ormai lontano 2019, e che ha come
prospettiva il 2030. Il grande lavoro fatto per arrivare alla sua
redazione è stato anche un'occasione preziosa per alzare lo
sguardo, rispetto a un'epoca che sembra segnata da un senso
continuo di emergenza e urgenza. In questo caso, invece, è stato
fatto uno sforzo ulteriore per guardare al medio e lungo termine,
in una prospettiva indispensabile per ragionare su possibili
scenari futuri.
Questo documento muove dalla necessità, ormai condivisa, di
pensare a un futuro che tenga conto della limitatezza delle
risorse, che non possono essere sfruttate inconsciamente. Non è un
discorso solo ambientale, è un percorso che tocca trasversalmente
gran parte degli ambiti dell'amministrazione e della vita
quotidiana. Per questo il documento è il punto di incontro tra
pianificazioni e programmazioni che devono dialogare tra loro e in
qualche modo completarsi a vicenda.
Il documento unisce in modo ragionato due dei più recenti
documenti di riferimento in materia di sviluppo sostenibile: da una
parte il quadro strategico regionale di sviluppo sostenibile 2030,
dall'altra la strategia di sviluppo sostenibile della Valle d'Aosta
2030. Si tratta di una sintesi volta ad armonizzare i piani che
mirano a utilizzare tanto le risorse regionali quanto quelle
europee, in un quadro definito dagli obiettivi dell'Agenda 2030. La
strategia declina su scala locale le linee individuate a livello
europeo e nazionale, con i contributi di diversi attori; per questo
il documento è costruito secondo un modello partecipativo,
condiviso ed aperto ad ulteriori confronti. Negli ultimi mesi molti
livelli di confronto hanno permesso di raccogliere informazioni
all'interno e all'esterno dell'Amministrazione, fino ad arrivare ad
un momento di riassunto. La complessità di questo documento è
legata alla difficoltà delle tematiche che affronta, che sempre più
si dimostrano come trasversali; una trasversalità sia tra i settori
sia tra i diversi livelli territoriali.
Dal punto di vista della struttura, la strategia si apre con una
fotografia del contesto che permette di posizionare la Valle
d'Aosta sia all'interno del quadro italiano, sia rispetto ai
singoli obiettivi dell'Agenda 2030. In questo modo sono stati
individuati cinque obiettivi prioritari tematici: una Valle d'Aosta
più intelligente, più verde, più connessa, più sociale e più vicina
ai cittadini. Verso ciascuna di queste direzioni è stato
individuato un percorso fatto di azioni, che spesso sono
complementari e che sono descritte nel dettaglio del documento.
Un lavoro come questo permette di evidenziare ulteriormente
l'interconnessione tra i territori, in una presa di coscienza che
passa dal confronto tra specificità differenti, ma confrontate con
sfide comuni. In questo scenario l'autonomia regionale acquista un
nuovo valore, quello di potersi porre come strumento per attuare
risorse più rapide, più puntuali e magari originali. Ancora una
volta la Valle d'Aosta è chiamata a essere laboratorio per
esperienze che possono essere utili altrove, dopo aver verificato
risultati e dinamiche.
Presidente -
Ci sono interventi? Consigliere Perron ne ha
facoltà.
Perron (LEGA VDA) -
Io esporrò alcune considerazioni,
anche se di ordine più generale. Innanzitutto perché questo numero,
il 2030, che ormai in realtà non è più il futuro, essendo sette
anni in pratica da qui. Da dove viene quest'obiettivo generale
2030? Parte innanzitutto dall'Agenda dell'ONU 2030 per lo sviluppo
sostenibile, quello è il primo livello, che è stata adottata ormai
otto anni fa, cioè il 25 settembre del 2015. È una nuova agenda che
viene definita dai suoi stessi promotori come universale. In un
certo senso è il grande sogno di un mondo totalmente globale e
globalizzato, uniformato ed uniforme, digitalizzato e pacifico e
completamente governato poi da organismi sovranazionali che possono
anche passare sopra i popoli, sopra le nazioni, le culture
differenti, che poi volontariamente cedono parte delle loro
sovranità. Dico volontariamente anche dal punto di vista economico:
non sfugge che gli organismi sovranazionali, come l'ONU ad esempio,
sono alimentati in vari modi, ma sono gli stati nazionali che
contribuiscono; ad esempio, l'Italia con circa 730 milioni di euro
l'anno (sono dati di qualche anno fa), ma sono gli stati nazionali
che contribuiscono. Stesso discorso si può fare per l'Unione
Europea.
Tutto parte da qua, dall'Agenda dell'ONU, con una risoluzione
che ha diciassette obiettivi di sviluppo sostenibile, che poi
vengono utilizzati come bussola per la ripresa dell'Europa
post-pandemia. Dall'ONU si passa al livello europeo, al livello
europeo c'è il Recovery Fund - io lo leggo con la U, perché è un
fondo di recupero, non è Recovery Faund [
fonetico
] come
alcuni dicono; non è un fondo trovato, è un fondo di recupero - il
Next Generation EU, quindi da questo a livello degli Stati
nazionali, anche con il famoso famigerato e sulla bocca di tutti
PNRR, e poi a cascata arriva fino alle Regioni e poi anche alle
entità comunali; ricordiamo qua la questione del bando borghi, ad
esempio. Questa è la piramide con cui questi obiettivi sono
declinati.
Le considerazioni dalla nostra parte e quello che salta a me
personalmente agli occhi è, per prima cosa, l'enormità
dell'apparato burocratico che viene messo in piedi a quei livelli,
ma anche a livello nostro, per mettere a terra questi obiettivi.
Concordo con il Presidente: si capisce che questo è un lavoro
veramente molto, molto grosso. Sono obiettivi che, tra l'altro,
sono frutto di una visione progressista con annessa, dal nostro
punto di vista, ingegneria sociale su ogni ambito della vita
sociale ed economica, nonché personale. Faccio un riferimento: si
trova il GOL 2 ad esempio, cioè la fame del mondo; tra i punti
leggo anche l'obesità degli adulti, quindi ci si occupa a 360 gradi
di ogni aspetto della vita umana. A qualcuno piacerà, ad altri un
po' meno.
Per fare un altro esempio, sempre dal documento - questo è preso
dal quadro strategico regionale di sviluppo sostenibile - quando
andiamo a guardare la
governance
, troviamo che le fasi sono:
programmazione, gestione, progettazione, attuazione,
rendicontazione e controllo, monitoraggio e sorveglianza,
valutazione e comunicazione; poi forse sono finiti i termini del
vocabolario, non lo so. Chiaramente si capisce quanto sia grosso il
processo. Quindi, tutto l'impianto è di questo tipo e va fino nei
minimi dettagli.
La considerazione che faccio io è che qui stiamo costruendo un
gigantesco castello di carta burocratico, infatti poi mancano gli
apparati. C'è una parte in cui si parla di creazione di
task
force
specifiche e temporanee,
pro tempore
, come è
diventato di moda dire qua dentro da qualcuno. Si devono prevedere
"rafforzamenti in termini di risorse, dotazioni organiche,
competenze di meccanismi di relazione e funzionamento,
rigenerazione amministrativa", eccetera. Infatti, io comincio a
sospettare, ma questa è un'analisi e un'idea che mi sto facendo e
potrei sbagliare, approfondirò, ma io ho l'impressione che il più
grosso problema che avremo nei prossimi anni sarà quello di avere
il personale adatto, personale amministrativo. Alla domanda in
Commissione su quante persone avevano lavorato su questo processo
di sintesi, di messa a terra, si parlava di 30/50 persone, e mi
pare che si sia detto che non ci sono state nuove assunzioni.
Questa è l'analisi, mi pare: se noi abbiamo un apparato
burocratico che si gonfia a dismisura, ma abbiamo meccanismi lenti
a livello nazionale e regionale, tramite i concorsi, ad esempio,
molto lenti per portarci dentro del personale di quel tipo, ho
l'impressione che stiamo andando a mettere un motore gigantesco su
una ciclistica piccola; ma questa è una mia analisi e approfondirò
ancora in seguito.
In secondo luogo, quello che non mi piace del procedimento e che
mi desta delle preoccupazioni è che viene calato dall'alto verso il
basso. Sono sicuramente opportunità, ma sono anche legate a delle
condizionalità e soprattutto ricordatevi che per molti aspetti, per
esempio con il PNRR, stiamo facendo ulteriore debito per le
generazioni future, la parte dei prestiti, e anche i soldi che
vengono presi a fondo perduto in realtà saranno nuova tassazione
europea, non c'è nulla di regalato.
Ripeto, siamo nei massimi sistemi, in un modello che è dirigista
e mi pare iper burocratizzato. Tra l'altro, anche i processi di
digitalizzazione, di
new economy
, andranno verso un tipo di
nuove competenze che dovremo formare molto rapidamente, ma che non
riusciremo, secondo me, a formare. Avremo grandissime difficoltà di
questo tipo, probabilmente già ce le abbiamo, ma temo che le avremo
ancora più in futuro.
Inoltre mi chiedo: siamo destinati in questo Consiglio regionale
a diventare degli esecutori di agende altrui, di agende di livelli
più alti? E se volessimo invece un altro modello, con la burocrazia
ridotto al minimo, con la tassazione ridotta al minimo, sarebbe
compatibile con queste visioni? Io ho l'impressione che
probabilmente non lo sarebbe.
E ancora, per realizzare questi obiettivi, potremmo mantenere le
libertà individuali, come quelle che abbiamo conosciuto? Mi
riferisco soprattutto alla libertà di espressione. Ogni volta che
compare una minaccia - il Presidente prima diceva che le minacce
giustamente arrivano - a volte ho l'impressione netta che poi,
siccome siamo in un mondo di percezione, governato dai media, le
minacce possono anche essere aumentate maggiormente per avere delle
azioni; questo avviene di certo, siamo in un mondo di percezione.
Quindi, potremo mantenere il livello di libertà di espressione che
abbiamo avuto, che conosciamo fino a oggi, nell'attuare programmi
di questo tipo?
Forse, parlando proprio di sviluppo sostenibile, non bisogna
dire che la sostenibilità più oltranzista, quella del tutto e
subito, ha e avrà dei costi sociali ed economici enormi.
Facciamo un esempio già fatto in questo Consiglio, quello del
settore auto in Italia che, con la fine della produzione di auto a
motori endotermici nel 2035, subirà dei grandissimi danni, perché
la filiera in senso stretto, quindi case auto, fornitori,
componenti e allestitori, dà lavoro diretto e indiretto in Italia a
268 mila persone in 5135 imprese che pesano per il 5,2 percento del
PIL. Quindi, avremo dei problemi con il concetto di sostenibilità
applicata schiacciando l'acceleratore su questo.
Forse è meglio non dire che anche le auto a batteria, questo è
un altro grande tema, hanno costi ambientali pesanti, non di
emissioni di CO2, sicuramente quelle sono minori, ma ci sono altri
temi: non potremo sostenere la ricarica di batterie per tutte
quelle previste e corriamo il rischio poi di avere auto elettriche
per poi alimentarle con elettricità da fossili.
Entriamo in campi che sono comunque piuttosto minati. Ad
esempio, c'è la questione della manipolazione del linguaggio. Io
leggevo sui giornali che ormai il termine "crisi climatica" viene
sostituito con "cambiamento climatico", perché crisi climatica è
molto più duro, molto d'impatto, mentre cambiamento sembra più
neutro, tutto cambia. È un po' il modo per andare dietro alle
parole di Greta Thunberg, ad esempio, che dice "
I want you to
panic
", io voglio il vostro panico; non dice "voglio che
l'umanità ragioni", dice: "voglio il vostro panico". Do
l'impressione che una certa idea del mondo vada in quella
direzione: schiaccia l'acceleratore sul panico così le cose si
fanno. È in ossequio anche a questo tipo di pensiero che noi
applichiamo delle agende sovranazionali.
Sempre riguardo a questi temi, notizia di ieri: nuova direttiva
sull'efficientamento energetico entro il 2030, l'Italia sarà
fortemente penalizzata. Questo è un altro esempio, tra l'altro lì è
un discorso intelligente: anche in Valle d'Aosta il 30 percento
delle emissioni - vado un po' a memoria - era poi legata alle
dispersioni, quindi se si facesse degli investimenti molto forti su
quello a livello di CO2 si risparmierebbe molto di più che
sull'elettrificazione, ad esempio; l'ho già detto varie volte.
Io ho l'impressione che stiamo andando nella direzione di
mettere in moto una macchina gigantesca che veramente nessuno in
grado di fermare, stiamo prendendo delle direzioni che hanno anche
dei lati negativi e che si prestano a delle critiche. Dalla nostra
parte, quindi di chi si definisce conservatore, oltre che liberale,
quest'approccio è criticabile, perché tra l'altro ridurrà gli
organi delle democrazie liberali, come le abbiamo conosciute, a
organi svuotati di potere, di competenze e di sovranità, dall'alto.
Apro una parentesi: oggi probabilmente abbiamo visto un altro tipo
di "attacco" alle prerogative, che però si può tranquillamente
gestire perché c'è un vuoto e si decide, ma quando arriva dall'alto
la direttiva, non si gestisce più. Anche chi è il grande fautore di
ogni forma di comitato, poi non ha nulla da ridire quando le agende
vengono dall'alto, come in questo caso.
Ancora, io ho l'impressione che i politici eletti si trasformino
anche loro in burocrati amministratori, perché le vere scelte
politiche vengono prese altrove, spesso da persone non elette dai
cittadini, ma al più elette o nominate da persone elette, che non è
la stessa cosa. Anche sul principio democratico di ciò che sta
avvenendo probabilmente ci sono molte riflessioni da fare.
Ancora dico che queste agende gonfiano a dismisura l'apparato
burocratico che costa ai contribuenti, che costa soprattutto alle
classi produttive, perché ricordo che le burocrazie non producono
ricchezza, la possono gestire, la possono drenare, la dovrebbero
favorire, ma non è la burocrazia che crea ricchezza, quello che
crea ricchezza sono le classi produttive dell'imprenditoria,
privata, pubblica, un
mix
delle due come accade in tutti i
paesi occidentali. Quindi abbiamo un apparato enorme, burocratico,
diretto dall'alto.
Io non posso che esprimere queste mie considerazioni, che sono
quelle che un conservatore liberale non può che fare. E i
risultati, a mio avviso, sono poi tutti da dimostrare, perché la
storia dice chiaramente che questi approcci si rivelano nel lungo
tempo fallimentari, funzionano molto di più quelli più snelli, con
meno burocrazia e più libertà individuale nell'azione. Comunque, ai
posteri l'ardua sentenza, come diceva qualcuno, per intanto noi
esprimiamo il nostro voto di astensione.
Presidente -
Consigliera Minelli ne ha facoltà.
Minelli (PCP) -
Anzitutto, analizzando questo documento
sulla Strategia regionale, ho cercato di capire da quali
indicazioni amministrative o normative nasce il testo, anche perché
in campo ambientale ed energetico abbiamo un sovraffollamento di
documenti strategici, o per lo meno che dovrebbero essere tali. Mi
pare in sostanza che questa strategia regionale di sviluppo
sostenibile sia un atto dovuto, anche se non so quanto veramente
sollecitato a livello nazionale, che deriva appunto dalla strategia
nazionale per lo sviluppo, approvata con una deliberazione del
comitato interministeriale per la programmazione e lo sviluppo nel
2017 e, a sua volta, la strategia nazionale è una doverosa
emanazione dell'Agenda 2030 per lo sviluppo sostenibile approvata
dall'ONU, come diceva il collega Perron, nel 2015. L'elaborazione
della strategia regionale, come evidenzia il documento stesso e la
deliberazione che viene proposta oggi al Consiglio, è stata avviata
nel 2019 con una delibera di Giunta, quindi le tappe sono tre: 2015
l'ONU, 2017 la strategia nazionale e il 2019 l'avvio della
strategia regionale.
I tempi dell'elaborazione della nostra strategia dovevano essere
brevi, ma poi si sono dilatati e d'altro canto è stato necessario
anche procedere a dotarsi di una cornice strategica unitaria entro
cui indirizzare l'insieme dei fondi della programmazione europea
2021-2027. Quindi, è stato elaborato prima il documento denominato
"Quadro strategico regionale di sviluppo sostenibile", con quella
orribile sigla QSRSVS 2030, che è stato approvato dal Consiglio
regionale il 6 ottobre 2021, è stato poi oggetto di un
aggiornamento a novembre 2022 e ora fa parte integrante della
deliberazione che siamo chiamati ad approvare.
Ci troviamo in presenza di una programmazione strategica per
definire lo sviluppo sostenibile della Valle d'Aosta, in cui ci si
può avvalere di indicazioni provenienti dal livello internazionale,
dal livello europeo e dal livello nazionale, il che è positivo per
non cadere in un'ottica che sia puramente localistica, però bisogna
trovare una sintesi convincente fra le varie sollecitazioni.
Venendo specificamente e in particolare al documento della
strategia in esame, devo anzitutto osservare che in pratica il
nuovo documento segue l'impostazione del quadro strategico 2030
approvato nel 2021 e si articola sulla base degli stessi cinque
obiettivi prioritari. L'impostazione dei due documenti, anche
prendendo come base di confronto i due testi di novembre 2022, è la
stessa, ma poi nell'analisi della situazione valdostana ci sono
delle valutazioni in parte diverse, con differenze secondo noi non
di poco conto e di cui parlerò più avanti.
Lo scopo della strategia è, o sarebbe, quello di orientare e
coordinare la programmazione regionale e i piani di settore, cioè
il PEAR, il PRT, il piano rifiuti, l'agenda digitale, il piano
politiche del lavoro, il piano salute e benessere e la loro
attuazione.
La strategia individua cinque obiettivi primari tematici, questi
OP. In realtà, anche qui come già nel quadro strategico, si tratta
di obiettivi indicati dall'Unione europea, poi declinati in
italiano: Valle d'Aosta più intelligente, Valle d'Aosta più verde,
Valle d'Aosta più connessa, Valle d'Aosta più sociale, Valle
d'Aosta più vicina ai cittadini. Per ognuno di questi temi vengono
individuati, da pagina 42 a pagina 107 del documento, degli ambiti
di intervento, degli indicatori e degli obiettivi o
target
da raggiungere.
Prima di esprimere una valutazione sul complesso del documento,
intendo fare alcuni rilievi puntuali, e mi soffermo su tre di
questi obiettivi prioritari, sugli altri interverrà brevemente la
collega Guichardaz. Il primo è l'obiettivo sulla Valle d'Aosta più
verde, che è anche la parte più ampia della strategia. È articolata
in ventidue indicatori raggruppati in sei settori di attività, di
cui cinque mi sembrano particolarmente interessanti. Sono:
l'energia, il cambiamento climatico, la biodiversità, il territorio
e i rifiuti, e poi ce n'è uno, diffusione delle conoscenze, che è
più marginale.
Entro nel merito solo di alcuni di questi settori.
L'energia. La strategia in campo energetico si basa
sull'efficientamento energetico e sull'abbattimento dei consumi da
fonte fossile. Però, a nostro avviso, non è per nulla convincente e
contiene anche una tabella che porta fuori strada, perché a pagina
62 il primo indicatore evidenziato riguarda "La quota di energia da
fonti rinnovabili sul consumo finale lordo di energia".
Allora una persona guarda il dato che è riportato, che è un dato
altissimo, addirittura il 92 percento, contro un valore della media
italiana del 18 percento, ma in realtà le cose non stanno così,
perché la quota dei consumi in Valle d'Aosta che utilizza
combustibili fossili è, come mi è stato confermato in aula in
risposta a un'iniziativa, il 66 percento, quindi solo il 34
percento è da fonti rinnovabili e non il 92.
Fornire dei dati sbagliati non è solo un errore che può
capitare, un errore puntuale, ma evidenzia anche una scarsa
attenzione all'enorme lavoro che c'è da fare anche in Valle d'Aosta
per arrivare all'obiettivo che ci siamo dati, cioè l'obiettivo
della Valle d'Aosta
Fossil Fuel Free
entro il 2040. E il
grande percorso che c'è da fare anche rispetto ai parametri europei
per il 2030, che è dietro l'angolo. Quello dell'energia è un
capitolo fondamentale per una strategia di sviluppo sostenibile, ma
il documento che esaminiamo non è all'altezza della sfida che
abbiamo di fronte e non aiuta la comunità valdostana a fare un
deciso e robusto passo in avanti.
C'è poi il punto sulla biodiversità. Per quanto riguarda questa
parte, sullo sviluppo delle aree naturali protette, il dato che si
fornisce è che l'estensione dei parchi naturali in Valle d'Aosta
riguarda solo il 13 percento del territorio regionale, questo
nonostante la presenza di un grande storico parco nazionale come
quello del Gran Paradiso di cui abbiamo festeggiato proprio da poco
il centenario, e poi di un più piccolo ma importante parco
regionale che è quello del Monte Avic. La percentuale è
complessivamente bassa, migliora poi però in modo significativo se
includiamo nelle aree protette anche la Rete Natura 2000 con le ZPS
e le ZSC, eccetera, arrivando, come dice la tabella di pagina 69,
al 30 percento del territorio regionale. Ma qui bisogna essere
coerenti e considerare veramente le aree Natura 2000 come delle
zone di produzione, e non possiamo non tirare in ballo, facendo
questo commento, la ZPS delle aree glaciali del Monte Rosa, che
comprende il Vallone delle Cime Bianche in cui si insiste con
progetti di impianti di risalita che sono incompatibili con una
ZPS! Su quest'aspetto il documento, che è un documento strategico,
nulla dice: qual è l'intenzione della Regione sulle aree Natura
2000? É mantenere e ampliare queste aree di protezione? A leggere
la tabella di pagina 69 sembrerebbe di sì, perché si propone di
salire, seppure di poco, e di arrivare al 31 percento del
territorio protetto, però allora bisogna abbandonare progetti che
sono incompatibili, ma naturalmente questo non viene detto.
Il punto sui rifiuti. Nella parte sui rifiuti e sullo sviluppo
di un'economia circolare, si conferma la volontà di arrivare nel
2026 all'80 percento di raccolta differenziata e al 60 percento del
riciclo di materia. Si prevede anche una riduzione dei quantitativi
dei rifiuti prodotti. Il problema è che gli obiettivi su questi
temi presenti nel piano di gestione dei rifiuti precedente, quello
per il periodo 2015-2020, non erano stati raggiunti e quindi si
procede già in partenza con un grave handicap. E di certo non aiuta
il fatto che si sia scelto, con il piano 2022-2026, di collocare
degli importanti provvedimenti, come quello dell'ATO unico e della
tariffa puntuale, al termine del piano ora in vigore, cioè al 2026;
li abbiamo messi proprio in coda, e su questo abbiamo discusso
ampiamente quando si è parlato di piano rifiuti.
Per quanto riguarda poi il settore dei rifiuti speciali, le
considerazioni della strategia sono molto generiche e non
affrontano in modo convincente la questione delle due aree di
Pompiod e di Chalamy, su cui permangono molte preoccupazioni
nonostante quella delibera di Giunta di cui abbiamo già
parlato.
Sull'obiettivo prioritario "Valle d'Aosta più connessa", la
strategia si riduce a quattro pagine che di strategico hanno poco.
Il tema affrontato è quello molto rilevante della mobilità e dei
trasporti, ma in sostanza si dice solo che bisogna incrementare il
trasporto pubblico locale e migliorare l'intermodalità fatta; è
troppo poco e troppo generico. Temi che sono di grande rilevanza
anche dal punto di vista della sostenibilità, come
l'elettrificazione e il potenziamento della ferrovia Ivrea-Aosta e
della riapertura della Aosta-Pré-Saint-Didier, non vengono nemmeno
affrontati: ed è un piano strategico questo, la strategia dei
prossimi anni!
Allo stesso modo l'unica osservazione sul traffico legato al
trasporto merci, che non è un argomento di poco conto, riguarda il
carico e lo scarico delle merci ad Aosta; questo c'è scritto! Il
ben più grande problema delle migliaia di TIR che attraversano la
nostra regione, con origine e destinazione esterna alla regione,
non viene preso in considerazione, non se ne parla, di conseguenza
non si dice nulla su un tema come quello del Tunnel del Monte
Bianco. Si vuole rilanciare e potenziare quel Tunnel a beneficio
del traffico pesante internazionale o si vuole concepirlo, peraltro
come era stato concepito inizialmente, come un'utile infrastruttura
di collegamento tra due vallate alpine per il traffico
automobilistico, gli scambi transfrontalieri, l'attività turistica
e anche per lo scambio delle merci, ma quelle di carattere più
locale? Non lo sappiamo.
C'è un altro obiettivo prioritario che è quello della "Valle
d'Aosta più vicina ai cittadini". Qui si parla solo di dare più
rilevanza al ruolo dei Comuni e sicuramente è un aspetto molto
importante e condivisibile, ma nulla si dice su una riforma del
sistema delle autonomie comunali, non emergono delle proposte
innovative ma neanche delle proposte correttive, significative di
un sistema che comunque credo tutti abbiano considerato
insoddisfacente. In una strategia che ha un orizzonte decennale,
forse qualcosa in più bisognerebbe dire, ma evidentemente non si è
seguito, non si sa bene che cosa proporre.
C'è anche altro. Volendo parlare davvero di una Regione più
vicina ai cittadini, non possiamo ignorare - l'ho già detto oggi
intervenendo in aula - il tema della partecipazione popolare alle
principali scelte politiche e amministrative, e lo avevo già
evidenziato quando ero intervenuta in sede di discussione sul DEFR.
Noi confiniamo e abbiamo degli scambi importanti economici e
culturali con i cantoni svizzeri, ma non seguiamo assolutamente il
loro esempio per quello che riguarda la partecipazione dei
cittadini alle scelte politiche e amministrative, e oggi, poco fa,
ne abbiamo avuto un ben triste esempio. Nei cantoni svizzeri
l'iniziativa legislativa popolare e il referendum sono il pane
quotidiano, sono l'essenza stessa della democrazia svizzera, invece
in questa regione, in Valle d'Aosta, maggioranza e buona parte
dell'opposizione insieme state conducendo un'azione per mortificare
la partecipazione popolare, e lo vedremo anche più avanti nei
lavori di questo Consiglio.
Nelle petizioni popolari da rivolgere al Consiglio regionale è
stato deciso tempo fa un aggravio di formalità, di burocrazia, che
rende difficile presentare una petizione popolare. E per quanto
riguarda l'iniziativa legislativa popolare e i referendum, siamo
arrivati a pagare profumatamente dei costituzionalisti per avere
tutta una serie di appigli e impedire le consultazioni popolari.
Noi pensiamo invece che le prerogative statutarie e la legge
regionale che abbiamo dovrebbero essere utilizzati in modo
espansivo, non restrittivo.
Comunque, di tutta quest'importante tematica, la strategia per
lo sviluppo sostenibile della Valle d'Aosta con orizzonte decennale
nulla dice, pur evidenziando, nelle sue premesse e nella parte
generale, la necessità di una Valle d'Aosta più vicina ai
cittadini, e vedremo come.
Poi c'è il quadro strategico regionale. A noi lascia perplessi
che ci siano due documenti strategici sullo stesso tema, cioè sullo
sviluppo sostenibile della Valle d'Aosta: da una parte il quadro
strategico, dall'altra la strategia, appunto con delle sigle che
sono un rompicapo, QSRSVS 2030 e FRSVSVDA 2030; non riesco neanche
a leggerle!
Ho cercato di districarmi anche nella chilometrica premessa
della deliberazione che è oggi in discussione, dove a un certo
punto si afferma: "Preso atto che nel mese di novembre 2022 i
dipartimenti ambiente e politiche strutturali e affari europei
hanno congiuntamente predisposto il documento unitario 'Strategia
regionale di sviluppo sostenibile della Valle d'Aosta' integrata
con il 'Quadro strategico regionale', con l'obiettivo di garantire
la coerenza e l'integrazione tra i contenuti della strategia
regionale di sviluppo sostenibile e quelli del quadro strategico,
apportando le necessarie integrazioni ai singoli documenti, nonché
gli eventuali adeguamenti e correttivi che si siano resi
necessari". In sostanza, in presenza di due documenti diversi,
seppure sullo stesso tema, elaborati da due diversi dipartimenti,
alla fine la scelta che è stata fatta non è quella di condensare
tutto in un documento unico, ma di mantenere distinti i due
documenti, cercando di allinearli il più possibile. A nostro avviso
sarebbe stato meglio arrivare a un testo unico, ma certo il quadro
che era stato approvato prima era legato alla questione dei fondi
europei.
L'impostazione dei due documenti è analoga, ci sono gli stessi
cinque obiettivi prioritari, però ci sono delle differenze
strutturali. Ad esempio, nel quadro non ci sono le schede con gli
indicatori che invece compaiono alla fine di ogni sezione della
strategia, ma questo sarebbe una cosa tecnica. Ci sono però delle
differenze di contenuto strategico che sono piuttosto
macroscopiche, e faccio due esempi che, a nostro avviso, sono
significativi: nel quadro strategico, all'obiettivo "Valle d'Aosta
più vicina ai cittadini", c'è un punto specifico sull'economia
valdostana e c'è l'espressione di un giudizio preoccupato sulla sua
fragilità e soprattutto una riflessione sulla politica turistica. A
pagina 42 del quadro c'è scritto che "La vocazione turistica di
molti territori è indebolita fino a essere messa in discussione dai
cambiamenti climatici"; si svolgono poi alcune considerazioni e si
conclude: "Emerge quindi la richiesta di ripensare l'offerta
turistica, mettendo in rete beni culturali e valorizzando tutti i
siti naturali regionali, parchi e aree protette, in un circuito di
turismo sostenibile". Sembra un'impostazione strategica chiara, ma
che delinea una politica turistica, a nostro avviso, opposta a
quella che ci sta facendo, come avevamo già sottolineato discutendo
il DEFR ed evidenziando una sproporzione fra investimenti che sono
sontuosi per quello che riguarda gli impianti di risalita e i
comprensori sciistici e una carenza di fondi invece per il settore
dei beni culturali, che qui sono identificati come strategici.
Ebbene, questa parte sull'economia e sulla politica turistica, che
è presente nel quadro, c'è da una parte ma poi non è presente nella
strategia, dove nulla si dice su questa strategia di politica
turistica! Quindi, qual è la strategia della Regione in questo
settore economico? Non lo abbiamo capito.
L'altro esempio riguarda l'obiettivo "Valle d'Aosta connessa".
Nel Quadro strategico, a pagina 41, c'è un'intera pagina con delle
considerazioni sulla ferrovia, sia per quanto riguarda il tratto
Aosta-Ivrea con l'elettrificazione e tutte le altre prospettive di
miglioramento dell'infrastruttura, sia per la tratta
Aosta-Pré-Saint-Didier con la previsione della riapertura e uno
sguardo sulla prosecuzione fino a Courmayeur. Questo è nel Quadro,
però tutto questo nella Strategia non c'è, pur essendoci uno
specifico capitolo sui trasporti e la mobilità sostenibile. Allora
anche qui, qual è la reale strategia nel campo della mobilità? Sono
degli scostamenti molto significativi su due questioni di estrema
rilevanza.
Faccio delle considerazioni conclusive. Noi riteniamo che il
modo con cui si è arrivati alla discussione di questo documento in
Consiglio non è positivo, perché non c'è stato un approfondimento
in Commissione. Il Presidente è venuto, ha illustrato la strategia
ed è stata subito messa ai voti, immediatamente, senza dibattito. E
devo dire che la cosa ci ha colti di sorpresa, perché noi non
pensavamo assolutamente che la strategia venisse messa ai voti il
giorno stesso in cui è stata illustrata e, devo essere sincera, io
non ero nemmeno riuscita a leggerla tutta, quindi io non sono
nemmeno intervenuta, perché non avrei detto delle cose supportate
da un'analisi vera, avrei leggiucchiato qualche cosa lì al momento
e avrei argomentato su delle cose che non sapevo bene che cosa
fossero.
Ma anche oggi non è che ci sia stata un'illustrazione così
dettagliata su un documento che è importante, e neanche sulla
contemporaneità di questi due documenti sullo stesso argomento, il
Quadro e la Strategia, non è stata fatta nessuna valutazione di
opportunità, eppure sono dei documenti importanti! Sono passati tre
anni da quando la Giunta, con una sua deliberazione, ha avviato
l'elaborazione della strategia che viene liquidata in un
battibaleno. C'è stato un lavoro importante degli uffici, hanno
lavorato tanto, e c'è stato anche uno sforzo per coinvolgere
cittadini e associazioni con degli incontri, poi però - e lo avevo
sottolineato con un'iniziativa - non c'è stato un riscontro a
queste persone di tutta l'elaborazione che avevano fatto, dei
lavori che avevano consegnato, quindi anche lì era un atto dovuto e
basta, però poi alla fine quello che viene fuori in buona sostanza
è che la Strategia sia un mero adempimento burocratico da liquidare
con il minimo di discussione. In questo caso, a nostro avviso, si
evidenzia un deficit politico.
Nella premessa della Strategia, a pagina 18, si afferma che gli
obiettivi dell'Agenda 2020-2030 e la strategia dello sviluppo
sostenibile devono essere ben presenti nei documenti operativi
della Regione, come il programma di governo e il DEFR; c'è scritto
questo a pagina 18, ed è una sottolineatura giusta. Ma il programma
di governo qual è? È esistito come programma di governo di quella
maggioranza solo per due mesi, poi è stato colpito immediatamente
da siluri di vari esponenti di maggioranza e adesso siamo da due
anni senza un effettivo programma di governo, anche perché le cose
che erano scritte sono state disattese, quindi la cosa non è più
quella, però pare non preoccupare. Quanto al DEFR, lo abbiamo già
detto e lo ripetiamo, non svolge una funzione di programmazione,
viene redatto per dovere burocratico a ridosso del bilancio di
previsione e da quando è stato introdotto non è mai stato
utilizzato per la sua funzione reale di programmazione e di
indirizzo economico e finanziario.
La conclusione è che questi due documenti strategici su cui oggi
siamo chiamati a pronunciarci, sono anche questi purtroppo
un'occasione mancata. Avevamo a disposizione un quadro di
sollecitazioni importanti provenienti dall'Agenda ONU, dal Green
Deal europeo, dalla strategia di sviluppo sostenibile nazionale,
c'è stato un forte impegno degli uffici, anche la società civile
aveva prodotto già nel 2017 un documento importante, un'Agenda
2020-2030 corposa, però poi è mancata la parte politica di
indirizzo e di scelta. Si sarebbe potuto fare un valido strumento
di indirizzo programmatico, ma ci voleva un
input
politico
robusto che non c'è. Quindi non possiamo esprimere una valutazione
e un voto positivo su questi documenti.
Presidente -
Consigliere Padovani ne ha facoltà.
Padovani (FP-PD) -
Per parlare della strategia regionale
di sviluppo sostenibile, credo sia necessario partire da un
concetto fondamentale, che è quello dell'interdipendenza,
sia nell'accezione data dall'allora segretario dell'ONU Ban
Ki-moon durante l'approvazione dell'Agenda 2020-2030, sia nel senso
di interdipendenza tra i vari livelli delle istituzioni e la
comunità valdostana, ma anche di interdipendenza come patto tra
generazioni. Ban Ki-moon definì l'Agenda la più grande
dichiarazione di interdipendenza di tutti i tempi, proprio perché
l'Agenda porta con sé questa grandissima innovazione di legare
obiettivi diversi tra loro, ma fondamentali per il futuro non solo
della nostra Valle, ma dell'intero sistema economico e sociale
dell'intero pianeta. I diciassette obiettivi dell'Agenda infatti
tengono insieme sfide inscindibili e profondamente intrecciate
sulla giustizia sociale e sulla giustizia climatica, attraverso un
approccio che tiene insieme gli obiettivi di lotta alla fame, alla
povertà e alle malattie, quelli che riguardano la riduzione delle
disuguaglianze e la parità di genere con quelli che riguardano la
tutela della biodiversità, la lotta ai cambiamenti climatici, la
capacità di preservare le risorse naturali e la capacità degli
ecosistemi di potersi rigenerare.
L'Agenda è quindi uno strumento innovativo, perché non solo
realizza quest'approccio trasversale di interconnessione, ma anche
perché è uno strumento universale. Questi obiettivi sono universali
poiché tutti i governi e tutti i livelli di governo sono tenuti ad
adoperarsi per il raggiungimento di questi obiettivi e quindi, se
la guardiamo da questo punto di vista, è un formidabile strumento
nelle mani delle persone che vivono le nostre comunità per
pretendere di più anzitutto da noi.
E qui veniamo al secondo significato di interdipendenza. Quando
si elabora una strategia con l'obiettivo dichiarato che questa
funzioni e possa dare i suoi frutti, bisogna partire da una presa
di consapevolezza di fondo: quando si tratta di intrecciare
obiettivi come riuscire a generare il lavoro di qualità,
contrastare ogni forma di diseguaglianza come quelle sociali,
territoriali, di genere e generazionali, tutte peraltro aumentate
con la pandemia, nessuno strumento sarà efficace se calato
dall'alto, ma può essere realizzata soltanto se ciascuna componente
della società la sente sua e si mette a fare la propria parte.
E poi ancora, la necessità di pensare a ciò che vogliamo
lasciare alle prossime generazioni. Dal punto di vista
socioeconomico parliamo della necessità di ristabilire la pace
ambientale, perché il pianeta è solo uno, non ce l'abbiamo in
proprietà, ce l'abbiamo semmai in prestito e dobbiamo restituirlo
alle future generazioni di cui non possiamo permetterci di
consumare le risorse in modo insostenibile, individuando ed
indicando una volta di più i fattori di fragilità su cui si poggia
la nostra capacità di creare ricchezza, di ridistribuirla in modo
razionale ed equo, di preservare e rinnovare le risorse a cui
attingiamo per vivere.
Ma il grande punto di questo strumento che ci aiuta a
ricostruire insieme, per noi Regione, ente di governo territoriale,
qual è? Che cosa vogliamo dire? Che cosa vogliono dire quegli
obiettivi per noi? Come facciamo a darci insieme degli strumenti
per monitorare i progressi che, attraverso le politiche che
scegliamo di fare, realizziamo nella direzione di realizzare questi
obiettivi? Se fondere questi obiettivi con quelli di
accompagnamento della nostra Regione sulle trasformazioni, cioè su
una riconversione ecologica che è ormai opera irrimediabile, e se
quello che abbiamo detto fin qui vale per tutti, Valle d'Aosta
compresa, la parte forte è certamente il partenariato. Il percorso
per arrivare sino a oggi è stato lungo, in particolare ci sono
stati undici momenti di confronto articolati in tre
cafés
citoyens
sul territorio, otto
workshop
di settore
on-line
e l'organizzazione di un forum finale di
presentazione dei risultati del percorso partecipato, con
l'obiettivo di informare e confrontarsi sugli obiettivi prioritari
per una Regione più intelligente, più verde, più connessa, più
sociale, più vicina alle cittadini e ai cittadini, in coerenza con
i diciassette obiettivi di sostenibilità dell'Agenda ONU 2020-2030
e con le direttive europee a sostegno delle politiche di
sostenibilità ambientale e sociale.
I workshop istituzionali di settore hanno visto la
partecipazione di sindaci, di dirigenti regionali, dei referenti
del settore ambiente e agricoltura, del mondo della scuola e delle
imprese, dei referenti del settore della salute e del mondo
no
profit
, nonché dei cittadini valdostani nei
café
citoyens
, per raccogliere valutazioni, idee e proposte dei
diversi
stakeholder
per la strategia regionale. I contributi
emersi sono tanti e vanno dall'istruzione alla conservazione e
tutela ambientale, l'energia, la tutela delle acque e del paesaggio
e molti altri.
Il percorso di costruzione della strategia regionale ha previsto
una prima valutazione allo stato di avanzamento, che possiamo
vedere nel documento, rispetto al raggiungimento dei diciassette
GOL dell'Agenda, con un'apposita attività di posizionamento che
descrive i
trend
regionali grazie a un
set
di
indicatori compositi e analitici sulle varie dimensioni di
sostenibilità ambientale, sociale ed economica. E lì vediamo che ci
sono molti obiettivi sui quali la nostra Regione può vantare di
essere avanti, ma ce ne sono altri su cui siamo più indietro e sui
quali dobbiamo concentrare i nostri sforzi per migliorare, attuando
politiche più efficaci, per una Valle d'Aosta più intelligente, più
verde, più sociale, più vicina alle cittadine e ai cittadini.
In chiusura vorrei ringraziare infine chi ha fatto un enorme
sforzo condiviso di costruzione di un documento che dovrà
rappresentare la bussola in grado di condurci verso un futuro che
vogliamo migliore. In questo senso, ogni contributo ha una funzione
fondamentale, che è quella di aiutare a far camminare sempre meglio
questo strumento.
Presidente -
Altri vogliono intervenire in discussione
generale? Consigliera Erika Guichardaz ne ha facoltà.
Guichardaz E. (PCP) -
Non mi dilungherò, perché la
consigliera Minelli ha fatto una relazione lunga e dettagliata. Mi
soffermerò solo su alcuni passaggi interessanti. Nel documento si
parla dello sviluppo sostenibile inteso nelle sue diverse
accezioni, ambientale, sociale ed economica, e dopo un'analisi di
contesto si punta molto sui meccanismi di
governance
che
dovrebbero accompagnare l'attuazione degli indirizzi emersi, al
fine di migliorare l'utilizzo e il coordinamento delle politiche.
Per questo, assume grande rilievo il potenziamento delle capacità
amministrative della Regione e delle amministrazioni comunali; lo
ritroviamo anche nella parte legata al rapporto tra locale e
regionale, come per ridare dignità, per dare continuità,
costituendo presidi stabili di professionalità e competenze ed
evitando le eccessive esternalizzazioni che non aiutano a
qualificare le strutture dell'ente.
I buoni propositi che appaiono in questo documento. Sicuramente,
come ha sottolineato sia la collega Minelli sia il consigliere
Padovani, è un documento su cui si apprezza un grande lavoro.
Sicuramente c'è stato un grande lavoro sia rispetto all'analisi di
contesto, sia rispetto alle questioni legate alle varie possibili
strategie, ma su cui rileviamo purtroppo che proprio queste
strategie spesso appaiono general generiche, un po' lacunose, e
forse su queste ci si sarebbe dovuti concentrare con maggior
attenzione.
Le varie tabelle che ritroviamo all'interno della strategia
certo non ci consegnano una bella fotografia della Valle d'Aosta.
La speranza di vita alla nascita risulta essere minore rispetto al
dato nazionale, abbiamo uno dei più bassi tassi di copertura
vaccinale antinfluenzale sugli
over
65, e ne stiamo vedendo
i risultati, un tasso molto elevato di ospedalizzazioni e di
accessi al pronto soccorso, un'elevata emigrazione ospedaliera, una
percentuale più alta che altrove di abbandono scolastico, una
minore competenza alfabetica, una quota più elevata di persone con
al massimo la licenza media, una consistente riduzione della
rappresentanza politica delle donne, e un divario occupazionale di
genere fra i più elevati.
Quello che noi sottolineiamo è che, nonostante questi dati, poi
se andiamo a ricercare le strategie, vediamo che questi punti ci si
aspettava fossero presi in considerazione maggiormente, proprio
perché saltano agli occhi, perché è vero che invece in molti altri
settori siamo messi bene; basta guardare, analizzare le tabelle e
comprendere che forse bisognava concentrarsi proprio in quei punti
dove sappiamo esserci delle grandi criticità.
Proprio su quei punti, anche i documenti di pianificazione sono
in fase di definizione. Uno fra tutti, il piano della salute e del
benessere ormai giace da tempo all'interno della Commissione e nel
mentre sono già state fatte anche azioni che hanno forse spostato
in alcuni casi dei principi che sono contenuti in quel piano. Ci
aspettavamo che nella strategia ci potesse essere una maggiore
attenzione rispetto proprio a quei punti che risultano essere
critici per la nostra realtà.
Ci sembra, ancora una volta, che sia stato fatto un grosso
lavoro di raccolta di dati che ci consegna un quadro molto
dettagliato della Valle d'Aosta, a seguire però non c'è stata
invece un'analisi e la visione politica che da tempo lamentiamo.
Come ha già sottolineato la consigliera Minelli, noi naturalmente
non voteremo questo documento, con rammarico.
Presidente -
Consigliere Lucianaz.
Lucianaz (LEGA VDA) -
Direi che abbiamo già sentito
parecchie critiche. Io non voglio addentrarmi negli aspetti tecnici
del documento e parlerò piuttosto dal punto di vista politico,
perché noi oggi siamo chiamati ad approvare la strategia di
sviluppo sostenibile della Valle d'Aosta 2030, integrata con il
quadro strategico regionale allegato alla presente.
Stasera si farà probabilmente un gran parlare del fatto che il
cittadino forse non ha potuto esprimersi direttamente sulla futura
forma di governo, però penso che nessuno prenda in considerazione
il fatto che questo piano condizioni fortemente il futuro del
Governo a medio e forse anche a lungo termine, e bisognerebbe
prestare, a mio avviso, molta più attenzione a cosa è scritto in
queste 112 pagine. É uno sforzo enorme che comporta l'impegno, come
ci è stato confermato dal dirigente in Commissione, di oltre
trenta, quaranta, forse cinquanta persone, per tutta una serie di
rilevazioni, di monitoraggi e di
step
diversi. Tutto questo
in concreto per cosa?
L'ispirazione del documento la leggiamo già a pagina 11, al
primo capoverso: "L'Agenda 2030 rappresenta il nuovo quadro di
riferimento globale per l'impegno nazionale e internazionale, teso
a trovare soluzioni comuni alle grandi sfide del pianeta, quali
l'estrema povertà, i cambiamenti climatici, il degrado
dell'ambiente, le crisi sanitarie". Non per nulla i diciassette
punti che sono integrati ai cinque che sono stati già ricordati più
di una volta - voi lo sapete bene, ma forse chi ci segue non lo sa
- sono dei punti che io definirei forse esagerati? Il primo punto
parla di porre fine alla povertà nel mondo, il secondo porre fine
alla fame nel mondo, assicurare la salute e il benessere a tutte le
età, fornire l'educazione di qualità e avanti di questo passo,
combattere l'ineguaglianza all'interno delle nazioni, rendere le
città più inclusive, addirittura utilizzare in modo sostenibile gli
oceani! Insomma, per carità, tutti bei concetti, ma noi dobbiamo
concentrarci su questi punti, far lavorare le nostre strutture, che
a quanto pare hanno già un sacco di lavoro da seguire, per
concentrarci su questi parametri?
Nella pagina successiva, al capitolo "Genesi del documento",
dopo l'introduzione interessante del presidente Lavevaz, che se
vogliamo parla di un confronto tra specificità differenti ma
confrontate con sfide comuni, in un territorio maestoso e
affascinante e nello stesso tempo fragile, sviluppo e sostenibilità
locale e globale. Insomma, ha avuto la capacità, in questo suo
incipit
, di fare il PRA di pianificazione, di
programmazione, invitando tutti gli
stakeholder
a prenderne
parte. Il problema è che nella genesi del documento si è molto più
schietti, il documento dice: "Risponde all'esigenza di disporre di
un testo organico che definisca una strategia unitaria che
costituisca il quadro di coerenza delle politiche regionali, nonché
il quadro di riferimento per l'aggiornamento, la pianificazione e
programmazione regionale".
Qui si delinea lo spirito di questo afflato decisamente di
sinistra. Non per nulla lo studio è stato seguito da strutture
decisamente orientate su queste finalità, e poi semmai ci ritorno,
ma che in poche parole sostiene una direzione a cascata, cioè a
partire - come è stato precedentemente detto dal mio collega Perron
- dall'Agenda ONU, si è passati alle strutture europee e a cascata
fino a quelle regionali. Il mio cruccio è questo: non era questo
l'insegnamento che la cultura autonomista ci aveva trasmesso. Qui
le dinamiche sono completamente ribaltate, qui dal pensiero
federalista si sta passando a un concetto di derivazione degli
obiettivi. Qui si parte al contrario rispetto a quello che ci è
stato insegnato da un maestro del federalismo come Émile Chanoux,
si sta viaggiando tranquillamente al contrario.
Si ricevono tutta una serie di obiettivi che, a mio parere, sono
esageratamente ambiziosi, per poi concentrarsi sull'attività
locale, con l'obiettivo - attenzione! - di federare in una visione
unitaria regionale l'attuazione della politica di coesione
dell'Unione e la declinazione della strategia nazionale di sviluppo
sostenibile, valorizzando il ruolo strategico dell'Agenda 2030. Già
il termine "federale": io ho sempre sentito parlare di federare
popoli o stati, mai di federare dei piani. Probabilmente la parola
"federalismo" comincia a dare del prurito al
politically
correct
, tanto che si tende a banalizzarla, poi verrà
declassificata, magari verrà anche estromessa, come è successo per
altri lemmi da glossario politico. Attenzione, il federalismo è una
scuola di pensiero, il federalismo è una pratica istituzionale. Qui
con questo piano, e poi non vado tanto oltre perché continuerei a
dire cose già trite e ritrite, stiamo andando esattamente nella
direzione opposta.
Per terminare, io vi dico solo che non sosterremo questo piano,
non ci piace, è uno sforzo immenso per la struttura della pubblica
amministrazione, non tiene conto di tutta una serie di
problematiche locali, di esigenze che sono preoccupanti e sono in
questo momento ben presenti nel territorio di questa regione, la
quale non ha bisogno, a mio avviso, di indirizzi dell'ONU o
indirizzi europei per trovare soluzioni ma che, invece, dovrebbe
avere la sua voce un po' più ascoltata. Quindi sinceramente, come è
successo in Commissione, noi non sosterremo questo piano
strategico.
Presidente -
Vi sono altri interventi in discussione
generale? Non vedo altre prenotazioni, chiudiamo la discussione
generale. Il Presidente della Regione ha detto che non ha
intenzione di replicare, pertanto passeremo direttamente, se non ci
sono dichiarazioni di voto, che direi sono già state fatte, alla
votazione dell'atto. La votazione è aperta.
Esito della votazione:
Presenti: 35
Votanti: 18
Favorevoli: 18
Astenuti: 17 (Aggravi, Baccega, Brunod, Carrel, Distort,
Foudraz, Ganis, Guichardaz Erika, Lavy, Lucianaz, Manfrin, Marquis,
Minelli, Perron, Planaz, Rollandin, Sammaritani)
L'atto è approvato.
