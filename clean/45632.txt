Classificazione
COMMERCIO



Oggetto del Consiglio n. 2300 del 6 aprile 2023 - Resoconto
OGGETTO N. 2300/XVI - Approvazione di mozione: "Impegno a
predisporre un rapporto sulla riduzione delle attività di commercio
al dettaglio nel territorio regionale e uno studio sulle misure
necessarie per perseguire il rafforzamento del tessuto
commerciale".
Bertin (Presidente) -
Il punto n. 74 è stato ritirato.
Punto n. 75 e in seguito facciamo la pausa. Il consigliere Marquis
per l'illustrazione.
Marquis (FI) -
Quest'iniziativa discende dalla notizia
che abbiamo appreso il 3 marzo ultimo scorso, notizia ANSA,
relativa al dato che è stato reso pubblico delle 114 unità di
commercio al dettaglio che sono venute meno nell'ultimo decennio
nel Comune di Aosta. Questo dato ci ha stimolato una riflessione
che ci ha portato poi a presentare questa mozione.
La riduzione delle attività commerciali negli ultimi anni è
sicuramente un dato di fatto che non interessa solo la città di
Aosta, ma tutta la regione e sarebbe importante avere dei dati
conoscitivi del fenomeno per anche capire come fare a fronteggiare
questa situazione di difficoltà; una situazione di difficoltà
perché le attività commerciali sono un po' l'anima pulsante delle
piccole comunità di montagna, perché non sono solo un punto dove
vengono acquistate delle merci o erogati dei servizi, ma sono anche
un punto di riferimento nei piccoli Comuni e nei piccoli paesi che
fanno parte della rete che costituisce la comunità.
Queste sono considerazioni che stanno anche alla base
dell'iniziativa di legge che ha presentato il collega Ganis - che
abbiamo sottoscritto - sull'istituzione dei distretti del
commercio.
Sicuramente, alla base di tutto, occorre avere dei dati perché è
necessario quantificare il fenomeno.
Non solo quest'emergenza, perché l'emergenza deriva da delle
questioni che sono fisiologiche al settore del commercio, al cambio
di modello di distribuzione, però ci sono anche delle scelte che
incidono a livello urbanistico, fiscale, quindi ci sono degli
aspetti da valutare a livello multidisciplinare.
In questo contesto, negli ultimi due anni, a livello di
Amministrazione regionale, è stata istituita una misura di sostegno
ai piccoli esercizi di vicinato, distinta in due azioni: una per il
mantenimento dell'attività e l'altra per la creazione di nuove
iniziative.
Nel 2021 - alcuni dati che sono stati acquisiti - hanno
beneficiato di quest'iniziativa 114 esercizi, per il mantenimento e
14 esercizi, per l'apertura di nuove attività, per un totale di 500
mila euro di contributo; giusto per dare un ordine di grandezza
medio sta a significare questo che è stato dato un contributo
erogato di 3.300 euro per il mantenimento delle attività. Ci
possiamo rendere conto che è un contributo sì di aiuto ma che poi
alla fine non può essere risolutivo per sostenere un'attività
commerciale, mentre per l'apertura il contributo vale mediamente
circa 9.600 euro per i soggetti che ne hanno beneficiato.
Dicevo che è interessante anche fare tutta una serie di
valutazioni a latere, tipo quelle che hanno interessato anche il
Comune di Aosta recentemente. La realizzazione, ad esempio della
pista ciclabile: ci sono tutta una serie di attività commerciali
che si trovano con la nuova pista di fronte alla propria vetrina,
hanno perso dei posti auto e quindi per chi non si trova nel centro
storico o in zone leggermente marginali rispetto al centro, questo
costituisce anche un pregiudizio. Bisognerebbe anche capire se è il
caso d'istituire delle indennità che possono essere temporanee, di
adeguamento a una nuova situazione che si deve fronteggiare o se
necessita qualche altro tipo d'iniziativa.
Per questa ragione abbiamo chiesto, a livello d'impegnativa, di
acquisire un rapporto che evidenzi qual è la situazione
disaggregata su tutti i Comuni della Valle d'Aosta nell'ultimo
decennio per poi fare le valutazioni del caso e, in seguito,
predisporre uno studio da parte del Governo da mettere a
disposizione del Consiglio regionale per affrontare in modo
proattivo la questione con delle misure eventuali per fronteggiare
in modo ancora più significativo di quello che è stato sino a oggi
perché, per quanto possano aver fatto del bene le misure che sono
state individuate e che ho rappresentato prima, probabilmente esse
non hanno l'intensità sufficiente per poter affrontare e risolvere
questa questione.
A questo riguardo volevo anche dar conto, già subito a livello
d'illustrazione, che le interlocuzioni con l'Assessore hanno
portato a modificare l'impegnativa così come è stata predisposta,
andando nel senso di come l'ho rappresentata con una dizione
leggermente diversa di quella che è stata messa al protocollo.
Ne darei lettura all'Aula: "Impegna il Governo regionale a
predisporre e mettere a disposizione del Consiglio regionale, nel
più breve tempo possibile, un rapporto esteso a tutto il territorio
valdostano indicante per ciascun Comune e per ciascun anno, in
relazione all'ultimo decennio, le dinamiche evolutive della
consistenza numerica degli esercizi commerciali. Punto n. 2:
"...Conseguentemente a definire, in collaborazione con tutti i
portatori di interesse, uno studio volto a rafforzare il tessuto
commerciale valdostano".
Nella sostanza il significato è il medesimo ma credo che venga
meglio esplicitato per rappresentare quello che dovrebbe essere
l'impegno che il Governo si assume.
Presidente -
Sempre in discussione generale, consigliere
Ganis ne ha facoltà.
Ganis (LEGA VDA) -
Ringrazio il collega Marquis per aver
evidenziato il problema che attanaglia il commercio al dettaglio e
le attività di vicinato.
Più volte in questo Consiglio regionale il nostro gruppo ha
messo in evidenza il problema della crisi dei negozi di vicinato e
il problema della desertificazione commerciale, un problema
tangibile - come ha ben evidenziato il collega Marquis - nella
nostra regione, in particolar modo in Bassa Valle, tant'è che
proprio in questi giorni il gruppo Lega, che ringrazio, ha
presentato una proposta di legge, condivisa con il gruppo Forza
Italia e il Gruppo Misto, finalizzata alla creazione dei distretti
del commercio, uno strumento innovativo per il presidio commerciale
del territorio, per il mantenimento dell'occupazione, per
rigenerare il tessuto urbano e con una finalità, quella di
valorizzare il commercio. Una legge che ora è al vaglio della IV
Commissione.
Ben vengano quindi altre iniziative a sostegno del commercio e
indirettamente alla nostra proposta di legge.
Come gruppo voteremo la mozione presentata dal gruppo Forza
Italia.
Presidente -
Posso chiudere la discussione generale? Non
vedo richieste. La discussione generale è chiusa. Per il Governo,
l'assessore Grosjacques.
Grosjacques (UV) -
La modifica della mozione presentata
dal collega Marquis in realtà, oltre all'impegnativa, modifica
anche il paragrafo del "Dato atto" che prima era formulato nel:
"Dato atto delle misure di sostegno dell'apertura di piccole
attività e al mantenimento delle attività in essere di cui
all'articolo 29 della legge regionale 29/2022, non si sono
dimostrate sufficienti a contenere la riduzione del numero delle
attività commerciali".
Il nuovo testo è: "Dato atto che le misure, pur essendo state
utili, non si sono dimostrate risolutive nel contenere il fenomeno
in atto".
Intanto partiamo da un'analisi delle motivazioni del declino del
piccolo commercio. Come ha già evidenziato il proponente, il
commercio on-line, la grande distribuzione, la pandemia, le
dinamiche inflattive e il costo dell'energia, che da tempo
caratterizzano come problema il settore della piccola distribuzione
in tutta Europa, e quindi anche quello della nostra regione, sono
state più volte trattate in questo Consiglio.
L'entità del calo delle attività commerciali di vicinato è
purtroppo sotto gli occhi di tutti e ci evidenzia come questa
dinamica abbia assunto dimensioni significative anche nel nostro
territorio e ci sprona quindi a lavorare tutti insieme per trovare
le opportune misure atte ad arginare il fenomeno.
È opportuno sottolineare che la riduzione dei 114 esercizi
nell'area del capoluogo regionale si riferisce all'ultimo decennio,
quindi le comparazioni con le misure della legge 29/2022 non sono
esattamente paragonabili, in quanto l'ultimo decennio della
valutazione della perdita di negozi fa da contraltare alla misura
che è stata inserita come primo esercizio nell'anno 2021, ripetuta
nel 2022 e avrà al momento termine nel 2023 e la sua analisi sulla
reale efficacia darà modo a questo Governo eventualmente di
proporne una prosecuzione o qualche altra misura.
La misura era finalizzata al sostegno del mantenimento in
attività degli esercizi esistenti o dell'avvio di nuovi, quindi un
intervento sperimentale, come ho detto, aveva valenza triennale e
alla fine del triennio la Giunta regionale informerà la Commissione
consiliare competente, al fine di consentire l'assunzione delle
conseguenti determinazioni in ordine alla conferma o alla
modificazione della relativa disciplina che, ovviamente, non può
essere considerata risolutiva, proprio perché è mirata a sostenere
un settore ben definito e specifico delle attività commerciali sul
nostro territorio, infatti - come il collega proponente sa bene -
la misura andava a sostenere dei piccoli negozi con dei parametri
di fatturato e di personale impiegato molto limitato.
In ogni caso, nonostante il calo registrato dagli esercizi
commerciali, la misura in questione ha prodotto dei risultati
significativi, leggermente diversi rispetto a quelli elencati dal
collega Marquis, in quanto sono stati 126 i beneficiari complessivi
nel 2021, 14 per l'apertura di nuove attività e 112 per il
mantenimento di attività esistenti. Lei aveva detto 114. E 153
beneficiari complessivi nel 2022, di cui 7 per l'apertura di nuove
attività e 146 per il mantenimento di attività esistenti, così come
confermato dall'associazione di categoria, e per tale ragione è
stata oggetto di un ulteriore implementazione del sostegno
finanziario, in quanto ci si è resi conto che la quota che andava
pro capite ad ogni esercizio era piuttosto limitata, in quanto la
copertura finanziaria non consentiva di raggiungere il massimo
previsto dalla delibera, per cui al primo esercizio che ha
impegnato 500 mila euro, è seguito il 2022 con 600 mila euro e la
misura nel 2023 avrà un impegno complessivo di spesa di 900 mila
euro.
Oltretutto stiamo predisponendo la delibera che prevederà delle
modificazioni regolamentari volte ad ampliare la platea dei
potenziali beneficiari, soprattutto nei territori comunali di media
e alta montagna meno serviti e con la presenza di esercizi
multiservizi che nei primi due anni di efficacia della delibera in
alcuni casi sono rimasti esclusi dalla misura, misura che stiamo -
come dicevo - approntando in questi giorni.
Più in generale l'azione sarà orientata quindi verso una
revisione della normativa regionale in materia di commercio, con
un'attenzione particolare, anche in termini di sostegno
finanziario, alle imprese storiche per accompagnarne il ricambio
generazionale e la loro riqualificazione, così come previsto nel
programma di Governo di questa maggioranza.
Proprio in considerazione della grande attenzione che questa
maggioranza pone nel settore del commercio, abbiamo concordato,
come già illustrato dal collega Marquis, una modifica delle
premesse e dell'impegnativa che ha l'obiettivo di analizzare
l'effettiva e reale efficacia d'interruzione, o quantomeno di
tamponamento dell'emorragia del piccolo commercio per le
motivazioni che abbiamo illustrato in premessa, peraltro emorragia
temporaneamente fermata dalle misure più volte citate dell'articolo
29 della legge regionale.
Di conseguenza, lavorare con tutti i portatori d'interesse per
elaborare uno studio e le conseguenti misure necessarie al
rafforzamento del tessuto commerciale della nostra regione; come
evidenziato dal collega Ganis, è stata presentata questa proposta
di legge che farà il suo percorso nella Commissione competente
sulla quale ovviamente si esprimeranno tutti i portatori
d'interesse per capire se questa misura, che è stata applicata in
altri territori, ha la possibilità, attraverso anche il contributo
degli Enti locali, di essere calata nella nostra piccola realtà
regionale.
Quindi, per i motivi che ho elencato e per accordo con il
proponente, la proposta della maggioranza è quella di votare
favorevolmente questa mozione.
Presidente -
Consigliere Marquis ne ha facoltà.
Marquis (FI) -
La ringrazio, Assessore, per le
considerazioni che ha fatto e per l'accettazione di questa proposta
da parte della maggioranza, per la quale lei è stato tramite,
perché riteniamo fondamentale, a livello di approccio,
l'acquisizione della situazione di fatto, quindi la prima parte
dell'impegnativa: "È fondamentale quella di acquisire la lettura
dei dati di contesto".
Apprezziamo in particolare questa disponibilità a predisporre
questa parte di rapporto preliminare perché è fondamentale, per
poter deliberare bene e in modo efficace, conoscere, perché
diversamente diventa veramente difficile.
Quindi apprezziamo questa disponibilità che è stata data.
Presidente -
Se non vi sono altri interventi, possiamo
mettere in votazione la mozione così come emendata, l'emendamento è
arrivato alla Presidenza ed è già stato illustrato sia dal
consigliere Marquis che dall'assessore Grosjacques.
Mettiamo in votazione la mozione. La votazione è aperta. La
votazione è chiusa.
Presenti, votanti e favorevoli: 33
La mozione è approvata all'unanimità.
Come anticipato in precedenza, sospendiamo brevemente per
arieggiare i locali.
La seduta è sospesa dalle ore 17:13 alle ore 17:32.
