Classificazione
ASSISTENZA SANITARIA E OSPEDALIERA
Personale medico e paramedico
ASSISTENZA SOCIALE
Assistenza socio-sanitaria



Oggetto del Consiglio n. 3814 del 11 luglio 2024 - Resoconto
OGGETTO N. 3814/XVI - Interrogazione: "Riorganizzazione
presso le microcomunità di Doues e Roisan, con riferimento ai
singoli utenti, a seguito del taglio di personale
infermieristico".
Bertin (Presidente) -
Punto n. 28. Risponde l'assessore
Marzi.
Marzi (SA) -
Venendo alla domanda n. 1, a margine delle
risposte puntuali fornite, è necessario precisare che nelle
premesse della sua iniziativa lei richiama la mia precedente
risposta senza specificare che quanto lei virgoletta è quanto
riportato e riferito dall'Azienda USL, sia nella parte delle sue
premesse del "Richiamate" che nella parte del "Sottolineato".
In merito alla parte del "Preso atto", è nostra intenzione
incontrare tutti gli attori del caso in forma audente e aggiornarli
nonostante abbiamo più volte richiamato, grazie anche a iniziative
come questa, che non risulta che questa rimodulazione del servizio
comporti attività non previste per il personale. Informiamo inoltre
che l'Azienda USL ha comunicato la riorganizzazione al Presidente e
al Segretario dell'Unité Grand-Combin, al Comune di Aosta e al
Coordinatore medico dell'Unità di Valutazione Multidimensionale,
l'UVMDi, con nota in data del 10 maggio 2024, protocollata USL n.
45/148. Alla suddetta comunicazione ha fatto seguito una nota del
Presidente dell'Unité Grand-Combin in data 5 giugno 2024 con la
quale venivano richieste informazioni in merito alla rimodulazione.
A tale nota l'Azienda USL ha fornito riscontro in data 11 giugno
2024.
È opportuno inoltre ricordare come tale organizzazione sia stata
da tempo attuata in strutture di pari complessità assistenziale,
come Cogne, Challand-Saint-Anselme, Sarre, Introd, Gaby e
Gressoney, rappresentando quindi un percorso già sperimentato senza
disagi e contribuendo quindi a un'omogeneizzazione dei trattamenti
tra le strutture.
Venendo alla domanda n. 2, non si rilevano valutazioni degli
utenti direttamente conseguenti alla rimodulazione dell'attività
infermieristica presso le strutture residenziali di Doues e Roisan.
Gli unici due casi che sono stati oggetto di rivalutazioni sono
stati un caso presso la struttura di Doues e uno presso la
struttura di Roisan. Nel primo caso trattasi di ospite che è stato
oggetto di rivalutazione perché era già in programma un cambiamento
di sede al fine di un riavvicinamento alla famiglia, nel secondo
caso trattasi di un ospite il cui quadro clinico complessivo era
mutato e richiedeva esigenze assistenziali diverse.
Ricordiamo inoltre che la Commissione dell'Unità di Valutazione
Multidimensionale, o UVMDi, svolge un importante compito nella
valutazione multidisciplinare degli utenti e propone gli
inserimenti delle strutture territoriali sulla base delle esigenze
e della complessità dei pazienti.
Quanto alle schede SVAMA, precisiamo che, da un lato, le
medesime vengono rivalutate semestralmente nei casi di esigenze
assistenziali elevate o in presenza di variazione dei bisogni;
dall'altro, che le stesse identificano il bisogno di assistenza di
base ma non permettono di valutare la complessità assistenziale
infermieristica.
Venendo alla domanda n. 3: il numero cioè di utenti che sono
stati spostati dalle strutture interessate perché non più idonei a
seguito del taglio di personale infermieristico e le risultanze di
tali trasferimenti, come già evidenziato, non si rilevano
spostamenti di pazienti direttamente conseguenti alla rimodulazione
dell'attività infermieristica presso le strutture residenziali in
Doues e Roisan e men che meno per tagli al personale perché questi
non sussistono. Oltre alle valutazioni infermieristiche effettuate
dal personale presente in struttura in data 10 giugno 2024, è stato
effettuato un sopralluogo dal Direttore del Distretto 1 con la
Coordinatrice infermieristica, membro effettivo dell'Unità di
Valutazione Multidisciplinare, in cui sono stati ravvisati bisogni
sanitari e socio-assistenziali compatibili con le risorse a loro
disposizione.
Venendo alla domanda n. 4, ad oggi non sono stati rilevati casi
di diniego da parte degli utenti nelle strutture presenti sul
territorio. Gli spostamenti nelle strutture vengono effettuati in
relazione alla proposta di variazione del progetto assistenziale,
come da delibera di Giunta regionale 495 del 2017 al fine di
garantire un
setting
assistenziale maggiormente adeguato ai
bisogni degli utenti. Ai sensi del punto 6.5 dell'allegato della
delibera di Giunta regionale 495/2017 richiamata, è infatti
possibile disporre il trasferimento dell'utente nel caso in cui la
struttura in cui è ospitato e il progetto assistenziale non
rispondano adeguatamente ai suoi bisogni.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Assessore, certo sono dichiarazioni
dell'USL ma, quando lei le riporta, o le verifica oppure non è che
ce le propina dicendo: "Abbiamo visto infermieri..." e via dicendo
senza verificare tutto questo. Evidentemente già dalla sua risposta
si evince che il Presidente dell'
Unité
non era stato sentito
se ha dovuto fare una lettera lui il 5 giugno, quindi non è stato
coinvolto. Dopodiché anche questa volta non sappiamo rispetto agli
assistenti sociali, che hanno un ruolo primario per quello che
riguarda gli ospiti di una microcomunità... e su questo io vorrei
farle rilevare, Assessore, perché so che lei è anche una persona
sensibile, che se la minoranza si concentra su determinate
situazioni, non è che lo fa per dare fastidio a lei, lo abbiamo
fatto su Variney, lo abbiamo fatto sul J.B. Festaz, ma perché molto
probabilmente ci sono persone in difficoltà che ci segnalano delle
situazioni di criticità e quello che noi... perché ci sarebbe anche
un'altra iniziativa del consigliere Manfrin... se glielo facciamo
da lati opposti di quest'aula, molto probabilmente le antenne
andrebbero raddrizzate due volte. Sotto questo punto di vista,
quindi io la invito a verificare, quando lei viene in aula e ci
dice delle cose, a verificare che queste siano effettivamente
così.
Dopodiché io, proprio per prepararmi sull'interpellanza, ho
fatto un accesso agli atti che lei conosce sugli esiti delle
valutazioni con lo strumento dei MAP, perché, sotto questo punto di
vista, c'era stata anche un po' una sua presa di posizione, dove si
diceva che venivano regolarmente utilizzati, che, sotto un certo
punto di vista, venivano verificati. Io la invito a leggere quei
documenti che mi sono arrivati, non esiste una legenda, non si
capisce il (
incomprensibile
)
quindi io mi chiedo come
lei possa leggere quei dati e soprattutto fare delle scelte
rispetto a quei dati, perché immagino che i dirigenti le faranno
delle proposte, ma lei, sotto quel punto di vista, le dovrà
prendere in considerazione, ma, ad esempio, l'indicazione della
complessità assistenziale di ogni singolo utente io non l'ho
ritrovata, ho ritrovato una media di ciascuna dimensione
moltiplicata per il numero di utenti, come se tutti fossero nella
stessa situazione. È importante quindi che anche i dati che fornite
alla minoranza siano dati che in qualche modo possano servirci per
la nostra attività ispettiva.
Dopodiché le faccio notare che in questa continua rimodulazione,
che toglie risorse alle strutture per assegnarle ai servizi
domiciliari, come lei ci ha detto, apprendiamo che, rispetto ai
servizi domiciliari, non viene fatta nessuna valutazione, quindi ci
chiediamo come è possibile... lei ci ha detto: "No, ma vengono
tolte delle risorse, vengono messe sul territorio", ma sul
territorio questa valutazione non c'è. Allora uno a quel punto si
chiede ma sinceramente quella rimodulazione - e lo ripeto per
l'ennesima volta - di cui lei ha parlato su che dati si basa.
Mi risulta che trasferimenti ce ne siano stati, quindi farò
nuovamente un accesso agli atti, perché sono stata contattata da
chi è stato trasferito, lei dice che di trasferimenti non ce ne
sono stati, verificheremo anche questo.
Infine le ho fatto notare che le assistenti sociali hanno un
ruolo importante proprio nella gestione del rapporto con le persone
che sono in struttura, l'infermiere non è quello che dà la terapia
come ci è stato detto, quello che distribuisce i farmaci, sarebbe
un po' limitante direi sotto questo punto di vista.
Le faccio notare che anche l'altra volta lei mi ha detto: "I MAP
sono firmati da mille persone". Ecco, i MAP che ho ricevuto io,
sono firmati dal Direttore generale, che non penso che sia una di
quelle tante persone che dovrebbero firmare i MAP. Anche sotto
questo punto di vista, visto che una firma vuol dire
responsabilità, chiederò nuovamente di avere i dati per comprendere
meglio quello che sta succedendo.
