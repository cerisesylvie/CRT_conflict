Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2934 del 24 giugno 1987 - Resoconto
OGGETTO N. 2934/VIII - IMPEGNO DI NON FUMARE DURANTE LE
SEDUTE CONSILIARI. (Reiezione di mozione).
PRESIDENTE:
Do lettura della mozione presentata dai
Consiglieri Sandri, Millet, Bajocco, Berti, Tonino e Torrione:
MOZIONE
IL CONSIGLIO REGIONALE DELLA VALLE D'AOSTA
CONSIDERATO che il fumo di tabacco è una delle principali
cause di malattia e di morte e la più importante tra quelle
eliminabili;
RICORDATO il ruolo fondamentale dell'esempio nel contribuire
a ridurre il consumo di tabacco e, con esso, i rischi per la
salute;
RICORDATO INOLTRE il proprio patrocinio della giornata contro
il fumo il 5 giugno u.s.;
SI IMPEGNA
a non fumare durante le sedute consiliari.
PRESIDENTE:
Ha chiesto di illustrare la mozione il
Consigliere Sandri, ne ha facoltà.
SANDRI - (N.S.):
L'illustrazione di questa mozione è
brevissima, nel senso che i Consiglieri sottoscritti non vogliono
appellarsi a nessuna legge, a nessun regolamento, a nessuna forma
coercitiva. Ci sembrava un segno di correttezza, di civiltà, dare
il buon esempio in questa battaglia, alla popolazione. Facciamo noi
un piccolo sacrificio per sottolineare alla popolazione i danni
derivanti dal fumo di sigaretta.
Questo anche perchè ricordo che il Consiglio regionale ha
patrocinato il 5 giugno la giornata contro il fumo. Posso capire il
disturbo dell'Assessore Faval, perchè sul manifesto che è stato
pubblicato c'era una 'immondizia' dal punto di vista letterale, in
quanto 'cigarette' era stato scritto con la 's'. Cosa non molto
bella per un manifesto sponsorizzato dalla Consulta Femminile
Regionale e dal Consiglio regionale.
Questa mozione si rivolge alla sensibilità personale di ognuno
di noi, non vuole essere assolutamente coercitiva, ma è solo un
invito ad un impegno di testimonianza verso la popolazione.
PRESIDENTE:
Pongo in votazione la mozione in oggetto:
ESITO DELLA VOTAZIONE
Presenti: 26;
Votanti: 22;
Favorevoli: 12;
Contrari: 10;
Astenuti: 4 (De Grandis, Lanièce, Maquignaz e Pollicini).
Il Consiglio non approva
