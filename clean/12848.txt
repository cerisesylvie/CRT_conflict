Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3804 del 7 ottobre 1992 - Resoconto
OGGETTO N. 3804/IX Disegno di legge: "Interventi a favore
delle imprese industriali per l'installazione di impianti idonei ad
evitare l'inquinamento ambientale".
Presidente Ha chiesto di parlare il relatore, Consigliere
Agnesod, ne ha facoltà.
Agnesod (UV)
Il presente disegno di legge predispone
una serie di disposizioni, dirette a ridurre l'inquinamento
ambientale attraverso la concessione di contributi alle
imprese.
Il senso di questo intervento, come già evidenziato dalla
relazione allegata al disegno di legge predisposto dalla Giunta
regionale, è quello di salvaguardare il territorio della nostra
Regione da problemi ambientali e di inquinamento, senza nel
contempo gravare troppo con costi ed oneri che inciderebbero
negativamente sui bilanci delle aziende, con possibili conseguenze
sulla competitività delle stesse e ripercussioni sugli investimenti
e l'occupazione.
L'articolo 2, primo comma, stabilisce la misura massima del
contributo, che è del 30 percento della spesa ammessa, cioè del
costo reale dell'investimento, ed individua un limite minimo di
spesa in lire 100 milioni per ogni intervento. Il limite minimo è
stato introdotto per evitare una eccessiva frammentazione degli
interventi, che potrebbe vanificare la bontà e la validità degli
stessi. Tale limite viene aggiornato annualmente dalla Giunta
regionale con apposito provvedimento sulla base della variazione
dell'indice generale del costo di costruzione dei capannoni
accertata dall'Istat. Sono ammesse a contributo anche le spese
sostenute nei 18 mesi antecedenti alla data di entrata in vigore
della legge, nonché gli investimenti effettuati mediante locazione
finanziaria, limitatamente all'importo relativo al valore reale del
bene, con esclusione degli oneri finanziari.
L'esame delle domande viene svolto da una apposita commissione
tecnico consultiva, nominata con provvedimento del Presidente della
Giunta regionale, la quale dovrà fornire il proprio parere alla
Giunta stessa, che con propria deliberazione provvederà alla
concessione dei contributi. Le modalità per la liquidazione del
contributo e la documentazione da allegare alle domande sono
determinate con provvedimento della Giunta regionale.
L'impresa che richiede questo intervento regionale deve
sottoscrivere un impegno a mantenere la destinazione dichiarata, a
non alienare o cedere i beni che formano oggetto di finanziamento,
per un periodo di dieci anni, a meno che, secondo quanto previsto
dall'articolo 5, non venga autorizzata dall'Assessorato regionale
competente. In tal caso dovrà provvedere entro trenta giorni a
restituire l'intero ammontare del contributo, maggiorato degli
interessi. È prevista la revoca del contributo in caso di mancato
rispetto degli impegni assunti da parte delle imprese, ed inoltre
per violazione di cui al comma 1 dell'articolo 6 è prevista una
sanzione amministrativa.
I contributi previsti dal disegno di legge che stiamo
esaminando, non sono cumulabili ovviamente con contributi previsti
da altre leggi per gli stessi interventi.
Non entro nel merito della parte finanziaria, la cui analisi
compete alla apposita commissione.
Preavviso che in commissione si è concordato di fissare un tetto
massimo sull'ammontare del contributo e che l'Assessore presenterà
a questo riguardo un emendamento.
Presidente Ha chiesto di parlare l'Assessore all'Industria,
Commercio e Artigianato Mafrica, ne ha facoltà.
Mafrica (PCI-PDS)
Questo disegno di legge si inserisce
in un pacchetto di iniziative volte a sostenere le attività
industriali. Come è noto a tutti, da alcuni anni ci sono difficoltà
crescenti nella industria, in particolare ancora in questi giorni
sono cresciute le difficoltà per l'andamento dell'economia e per
l'andamento dell'interscambio fra le monete, quindi è opportuno che
la Regione sostenga per quanto possibile le iniziative industriali
con provvedimenti aventi la capacità di migliorare la competitività
delle imprese.
Questo è un primo provvedimento, ha il compito di aiutare le
im-prese ad evitare l'inquinamento dell'aria, dell'acqua e da
rumore.
Come i consiglieri sanno, le normative comunitarie e le
normative nazionali sono progressivamente più restrittive e un po'
tutte le imprese, per tener dietro alle disposizioni esistenti,
sono obbligate a fare interventi costosi contro l'inquinamento
industriale.
La presente proposta di legge ha, appunto, lo scopo di
intervenire con contributi finalizzati che migliorino le capacità
lavorative delle imprese ed il loro adeguamento alle norme
esistenti, o che verranno man mano predisposte.
Nella discussione in commissione, come ha ricordato il
Consigliere Agnesod, si è concordato di stabilire comunque un tetto
massimo del contributo in lire 500 milioni e in questo senso
presento un emendamento alla Presidenza del Consiglio.
Presidente
Dichiaro aperta la discussione generale. Ha
chiesto di parlare il Consigliere Chiofalo, ne ha facoltà.
Chiofalo (DC)
Certamente noi su questo disegno di
legge non possiamo che votare favorevole, anche perché avevo perso
qualche giorno nel preparare una discreta relazione che ha letto
bene il collega Agnesod, in parte, e questo mi fa piacere, perché
vengono assegnati prima i disegni di legge, con successive
relazioni, e dopo vengono depennate. Ma non fa niente.
È un buon disegno di legge, come ha detto prima l'Assessore
competente, per incentivare le industrie a fare questi lavori di
risanamento, cosa alla quale teniamo tutti quanti per migliorare la
qualità della vita.
Dichiaro il nostro voto favorevole al disegno di legge.
Presidente
Si passa all'esame dell'articolato.
Do lettura dell'articolo 1:
Articolo 1 (Finalità)
1. Le disposizioni della presente legge sono dirette a ridurre
l'inquinamento ambientale attraverso interventi a favore delle
imprese industriali che installino impianti, collegati alla
produzione, destinati alla depurazione delle acque, dell'aria o
adottino tecniche e dispositivi atti alla riduzione del rumore ai
sensi delle leggi vigenti in materia.
Pongo in votazione l'articolo 1.
Esito della votazione:
Presenti: 29
Votanti: 28
Favorevoli: 28
Astenuti: 1 (Gremmo)
Il Consiglio approva.
Do lettura dell'articolo 2.
Articolo 2 (Carattere dei contributi)
1. Possono essere concessi, per gli investimenti di cui
all'articolo 1, che comportino una spesa superiore a lire 100
milioni per ogni intervento, contributi in conto capitale nella
misura del 30 percento della spesa riconosciuta ammissibile. Il
limite minimo di spesa viene aggiornato annualmente dalla Giunta
regionale, con apposito provvedimento, sulla base della variazione
dell'indice generale del costo di costruzione dei capannoni
accertata dall'Istituto nazionale di statistica (ISTAT).
2. Gli investimenti realizzati mediante lo strumento della
locazione finanziaria sono ammessi a fruire del contributo in conto
capitale limitatamente all'importo relativo al valore del bene, con
esclusione degli oneri finanziari.
3. Sono ammesse a contributo anche le spese sostenute nei
diciotto mesi anteriori alla data di entrata in vigore della
presente legge.
4. I contributi possono essere erogati anche per stati di
avanzamento.
All'articolo 2, al primo comma, vi è un emendamento
dell'Asses-sore Mafrica che recita:
Emendamento Il primo comma dell'articolo 2 è così
sostituito:
1. Possono essere concessi, per gli investimenti di cui
all'articolo 1, che comportino una spesa superiore a lire 100
milioni per ogni intervento, contributi in conto capitale nella
misura del 30 percento della spesa riconosciuta ammissibile con un
massimo di contributo di lire 500 milioni. Il limite minimo di
spesa viene aggiornato annualmente dalla Giunta regionale, con
apposito provvedimento, sulla base della variazione dell'indice
generale del costo di costruzione dei capannoni accertata
dall'Istituto nazionale di statistica (ISTAT).
Lo pongo in votazione.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Pongo in votazione l'articolo 2 nel testo così emendato:
Articolo 2 (Carattere dei contributi)
1. Possono essere concessi, per gli investimenti di cui
all'articolo 1, che comportino una spesa superiore a lire 100
milioni per ogni intervento, contributi in conto capitale nella
misura del 30 percento della spesa riconosciuta ammissibile con un
massimo di contributo di lire 500 milioni. Il limite minimo di
spesa viene aggiornato annualmente dalla Giunta regionale, con
apposito provvedimento, sulla base della variazione dell'indice
generale del costo di costruzione dei capannoni accertata
dall'Istituto nazionale di statistica (ISTAT).
2. Gli investimenti realizzati mediante lo strumento della
locazione finanziaria sono ammessi a fruire del contributo in conto
capitale limitatamente all'importo relativo al valore del bene, con
esclusione degli oneri finanziari.
3. Sono ammesse a contributo anche le spese sostenute nei
diciotto mesi anteriori alla data di entrata in vigore della
presente legge.
4. I contributi possono essere erogati anche per stati di
avanzamento.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Do lettura dell'articolo 3:
Articolo 3 (Procedure)
1. I contributi previsti dalla presente legge sono concessi con
deliberazione della Giunta regionale, previo parere favorevole
espresso dalla commissione tecnico-consultiva di cui all'articolo
4. La Giunta regionale provvede altresì alla revoca dei contributi
per la violazione di cui al comma uno dell'articolo 6.
2. Le domande devono essere presentate al Servizio
dell'industria, artigianato e energia dell'Assessorato regionale
dell'industria, commercio e artigianato, che provvede, con la
collaborazione della commissione tecnico-consultiva di cui
all'articolo 4, all'espletamento dell'istruttoria.
3. Il Servizio dell'industria, artigianato e energia
dell'Assessorato regio-nale dell'industria, commercio e artigianato
può avvalersi, per l'istrut-toria delle domande di contributo,
anche di tecnici competenti per mate-ria, appositamente nominati
con provvedimento della Giunta regionale.
4. Le modalità per la liquidazione del contributo e la
documentazione necessaria per la presentazione delle domande sono
determinate con provvedimento della Giunta regionale.
5. L'impresa richiedente i contributi previsti dalla presente
legge deve sottoscrivere un impegno a mantenere la destinazione
dichiarata e a non alienare o cedere i beni che formano oggetto di
finanziamento, separatamente dall'azienda, per il periodo di dieci
anni.
Pongo in votazione l'articolo 3.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Do lettura dell'articolo 4.
Articolo 4 (Commissione tecnico-consultiva)
1. Per l'esame delle domande dirette ad ottenere i contributi
previsti dalla presente legge è istituita una commissione
tecnico-consultiva, nominata con provvedimento del Presidente della
Giunta regionale, incaricata di fornire il proprio parere alla
Giunta regionale.
2. La Commissione tecnico-consultiva è così costituita:
a) dall'Assessore regionale all'industria, commercio e
artigianato o, in sua assenza, dal dirigente del Servizio
dell'industria, artigianato e energia dell'Assessorato regionale
dell'industria, commercio e artigianato, il quale funge da
presidente della commissione;
b) da un ingegnere, con qualifica dirigenziale, dell'Assessorato
regionale dei lavori pubblici, designato dall'Assessore;
c) da un funzionario, con qualifica dirigenziale,
dell'Assessorato regionale della sanità e assistenza sociale,
designato dall'Assessore;
d) da un funzionario, con qualifica dirigenziale,
dell'Assessorato regionale dell'ambiente, territorio e trasporti,
designato dall'Assessore;
e) dal capo del Servizio valutazione e controllo investimenti
dell'As-sessorato regionale dell'industria, commercio e
artigianato.
3. I compiti di segreteria della commissione sono assicurati da
un funzionario dell'Assessorato regionale dell'industria, commercio
e artigianato.
Pongo in votazione l'articolo 4.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Do lettura dell'articolo 5:
Articolo 5 (Alienazione, mutamento di destinazione o
sostituzione degli impianti)
1. Qualora l'impresa beneficiaria del contributo intenda
alienare o mutare destinazione degli impianti finanziati, deve
ottenere, tramite apposita istanza, la preventiva autorizzazione
dell'Assessorato regionale dell'industria, commercio e artigianato
e deve provvedere, entro trenta giorni dalla comunicazione della
concessione dell'autorizzazione, a restituire l'intero ammontare
del contributo, maggiorato degli interessi calcolati sulla base
della media ponderata del tasso ufficiale di sconto nel periodo in
cui ha beneficiato dell'agevolazione.
2. L'eventuale sostituzione di impianti finanziati dovrà essere
preventivamente autorizzata dall'Assessorato regionale
dell'industria, commercio e artigianato.
Pongo in votazione l'articolo 5.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Do lettura dell'articolo 6:
Articolo 6 (Revoca dei contributi)
1. Il mancato rispetto dell'impegno assunto ai sensi del comma
cinque dell'articolo 3 comporta la revoca del beneficio
concesso.
2. La revoca implica la restituzione del contributo alla
Regione, nel termine di trenta giorni dalla contestazione,
maggiorato degli interessi calcolati con le modalità di cui al
comma uno dell'articolo 5.
Pongo in votazione l'articolo 6.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Do lettura dell'articolo 7
Articolo 7 (Sanzioni amministrative)
1. Per la violazione di cui al comma uno dell'articolo 6, è
applicata ai trasgressori la sanzione amministrativa da lire
6.000.000 a lire 20.000.000.
2. Si applicano le disposizioni della legge 24 novembre 1981, n.
689, recante modifiche al sistema penale.
3. I proventi delle sanzioni amministrative sono introitati al
capitolo 07700 "Proventi pene pecuniarie per contravvenzioni" della
parte entrata dei rispettivi bilanci di previsione.
Pongo in votazione l'articolo 7.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Do lettura dell'articolo 8:
Articolo 8 (Non cumulabilità dei contributi)
1. I contributi di cui alla presente legge non sono cumulabili
con contributi previsti da altre leggi per gli stessi
interventi.
Pongo in votazione l'articolo 8.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Do lettura dell'articolo 9:
Articolo 9 (Norme finanziarie)
1. L'onere derivante dall'applicazione della presente legge,
previsto in lire 2.000 milioni per l'anno 1992, graverà
sull'istituendo capitolo 46945 del bilancio per l'esercizio in
corso.
2. Alla copertura dell'onere di cui al comma uno si provvede
mediante riduzione di pari importo dello stanziamento iscritto al
cap. 69020 "Fondo globale per il finanziamento di spese di
investimento", a valere sull'intervento previsto all'allegato n. 8
al bilancio per l'esercizio 1992 relativo agli interventi per
favorire l'installazione, negli stabilimenti industriali, di
impianti antinquinamento ambientale (Area tutela dell'ambiente e
valorizzazione territorio - tutela e protezione dell'ambiente -
codice: C.1.3.). Su detto intervento risulta quindi disponibile la
minor somma di lire 1.000 milioni.
3. Per gli esercizi futuri l'onere relativo sarà determinato con
legge di bilancio ai sensi dell'art 15 della legge regionale 27
dicembre 1989, n. 90 (Norme in materia di bilancio e di contabilità
generale della Regione autonoma Valle d'Aosta).
Pongo in votazione l'articolo 9.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Do lettura dell'articolo 10:
Articolo 10 (Variazioni di bilancio)
1. Alla parte spesa del bilancio di previsione della Regione per
l'esercizio finanziario 1992 sono apportate, in termini di
competenza e di cassa, le seguenti variazioni:
a) in diminuzione:
cap. 69020 "Fondo globale per il finanziamento di spese di
investimento"
lire 2.000.000.000;
b) in aumento:
programma regionale 2.2.2.09. codificazione
2.2.2.4.3.3.10.28.05. cap. 46945 (di nuova istituzione) "Contributi
in conto capitale alle imprese industriali per l'installazione di
impianti antinquinamento. Legge regionale n. "
lire 2.000.000.000.
Pongo in votazione l'articolo 10.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
Pongo in votazione la legge nel suo complesso.
Esito della votazione:
Presenti: 27
Votanti: 26
Favorevoli: 26
Astenuti: 1 (Gremmo)
Il Consiglio approva.
