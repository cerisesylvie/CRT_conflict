Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 546 del 22 aprile 2021 - Resoconto
OGGETTO N. 546/XVI - Interpellanza: "Modifica dei criteri per
la formazione della lista di riserva del piano vaccinale
COVID".
Bertin (Presidente)
- Punto n. 59. Per l'illustrazione,
la Consigliera Spelgatti.
Spelgatti (LEGA VDA) -
Viste le recenti notizie in merito
a un'indagine della Commissione antimafia, nonché a un altro
esposto del Codacons per alto numero di persone vaccinate sotto la
categoria "Altro" in Valle d'Aosta; atteso che si è appreso che
nella lista di riserva dei chiamati possono far parte tutti i
cittadini che ne facciano richiesta, indipendentemente dai criteri
di priorità indicati nel piano vaccinale, tutto ciò premesso,
interpelliamo il Governo regionale per conoscere quali siano i
criteri a oggi utilizzati nella scelta delle persone da vaccinare
tra quelle che hanno fatto richiesta di essere iscritti alla lista
di riserva e se il Governo intenda comunque modificare i criteri di
chiamata nella lista medesima, dando priorità alle categorie più a
rischio.
Sgombero subito il campo da ogni dubbio: non ho nessuna
intenzione di cavalcare le polemiche e tutte le discussioni nate in
relazione a questa lista di riserva, non è questo il tema su cui mi
interessa discutere, soprattutto anche perché il fatto che poi
sulla graticola finisca sempre lei, come Assessore, è qualche cosa
che desta in me automaticamente una simpatia per le dinamiche che
ci sono anche all'interno della maggioranza e quindi,
automaticamente, non voglio andare in questa direzione, e poi
soprattutto anche perché teniamo presente che è chiaro che ci sono
sempre tante iniziative nei suoi confronti, ma perché questa è
un'emergenza sanitaria, quindi è scontato, però l'ottica è sempre
quella propositiva.
Io ricordo che, prima ancora che Figliuolo - e quindi il Governo
- desse delle indicazioni su questa lista di riserva, noi come Lega
avevamo presentato una proposta in Consiglio quando era stato detto
inizialmente, appena partiti, che delle persone non si presentavano
al momento in cui dovevano essere vaccinate, non si presentavano
alla chiamata e quindi per questi vaccini c'era il problema che non
potevano essere utilizzati, anche per un discorso di temperatura e
quant'altro, quindi c'era venuto in mente l'idea di proporre una
lista di riserva, cosa che poi appunto è stata proposta dal
Governo, e quindi c'è.
Quindi ben venga la lista di riserva, è chiaro che è importante
comunque che ci sia chiarezza anche su come hanno funzionato le
cose fino a oggi su questa lista di riserva, ma è anche importante
magari quello che vogliamo proporre e quindi capire se sulla lista
di riserva si può utilizzare nell'ordine di chiamata gli stessi
criteri rispetto alle categorie più a rischio.
È una proposta che noi facciamo, soprattutto chiediamo se sia
possibile farla, anche perché non siamo al Governo quindi non
abbiamo tutti gli strumenti di analisi che ha lei in quanto
Assessore.
Presidente -
Per la risposta, l'assessore Barmasse.
Barmasse (UV) -
Quello dei vaccini e della lista di
riserva ovviamente, come ha detto lei, è un argomento molto
dibattuto in questi giorni, c'è stata anche una conferenza stampa,
però facciamo ulteriormente chiarezza.
Riepilogo di seguito tutto il percorso di attuazione del Piano
vaccinale regionale della Valle d'Aosta che si sta applicando
attraverso la USL Valle d'Aosta, che garantisce i LEA con un'unica
Azienda USL Valle d'Aosta e che agisce sull'intero territorio
regionale come unico presidio ospedaliero.
Analogamente a quanto avvenuto nelle altre ASL, l'attuazione del
piano è cominciata il 27 dicembre 2020 con il Vaccine Day, che si è
concretizzato con venti inoculazioni a sanitari, ospedalieri e del
territorio.
A partire dall'inizio di gennaio 2021, la campagna vaccinale è
proseguita prima con i sanitari dipendenti delle USL e delle
microcomunità per anziani e poi con le categorie che man mano
venivano definite dagli indirizzi, inviti e raccomandazioni,
recepiti a livello regionale, delle diverse autorità nazionali.
L'attuazione del Piano vaccinale è proseguita ispirandosi al
piano strategico del Ministero della Salute del 12 dicembre 2020,
che aveva previsto nella prima fase la priorità con le seguenti
categorie: operatori sanitari, personale e ospiti di strutture per
anziani, ultraottantenni.
Nel frattempo il 5 gennaio, su proposta della Presidenza della
Regione, il direttore generale, nella sua precedente veste di
Commissario della USL della Valle d'Aosta, costituiva un gruppo
tecnico di coordinamento dei vaccini composto, oltre che dal
direttore sanitario dell'azienda, dal coordinatore dell'emergenza
Covid, da un rappresentante dei medici di Medicina generale, dal
direttore della Protezione Civile e soggetto attuatore
dell'emergenza Covid e da un rappresentante dell'Assessorato alla
sanità.
Tale gruppo tecnico elaborava una proposta di piano vaccinale
che la Giunta regionale della Valle d'Aosta ha approvato con
deliberazione n. 51 del 25 gennaio 2021.
Tale documento illustra sia la fase attuativa già realizzata
fino a quel momento sia la programmazione dei successivi step,
distinguendo tra vaccini che necessitano dell'assoluto rispetto
della catena del freddo da quelli, quali Astrazeneca ed in futuro
Johnson & Johnson, che possono essere conservati a temperature
da + 2 a + 8 gradi.
La campagna è proseguita con il vaccino Moderna - impiegato
nelle comunità per anziani e a domicilio, per i non deambulabili -
e Pfizer, per le categorie degli operatori sanitari, e, a partire
dal 12 febbraio, è cominciata la somministrazione del vaccino
Astrazeneca.
L'Azienda, approfittando del fatto che aveva già provveduto a
suo tempo per altre finalità, come il piano cronicità, a dotarsi di
una stratificazione della popolazione, ha approntato un portale
utile a definire le prenotazioni della popolazione con un sistema
intuitivo di conferma o di diniego o di spostamento
dell'appuntamento.
È da questo momento che cominciano le complicazioni, in quanto
in quella fase quest'ultimo vaccino poteva essere inoculato solo
alla fascia d'età dei soggetti tra i 18 e i 55 anni ma di lì a
poche settimane, per disposizione del Ministero della Salute,
poteva essere esteso ai 65 anni e dall'otto marzo, sempre a seguito
di successivo aggiornamento delle istruzioni ministeriali,
inoculato senza limiti di età in soggetti non fragili e dal 7
aprile raccomandato solo alle persone di età superiore ai 60
anni.
Oltre al cambio della platea dei soggetti vaccinabili,
conseguente alle disposizioni ministeriali si è nel frattempo
inserita la modifica delle priorità definite prima dal Commissario
straordinario Domenico Arcuri e recentemente inviate dal Generale
Francesco Figliuolo, raccomandazioni pervenute il 12 marzo. Di
fronte a questo frequente cambiamento di scenari e con una
calendarizzazione delle consegne dei vaccini, soggette a continue
variazione delle previsioni di consegna e delle consegne effettive,
le difficoltà gestionali da parte dell'organizzazione della
campagna vaccinale aziendale ha dovuto adeguarsi per successivi
aggiustamenti ed è stato condiviso con l'Azienda USL il concetto
che gli adeguamenti avvenissero possibilmente senza disdire le
prenotazioni già confermate.
A partire dall'inizio del mese di marzo 2021, è diventata
operativa la cosiddetta Fase 2 del Piano vaccinale massivo, che è
coincisa con un maggior flusso di vaccini e con l'attivazione dei
quattro punti vaccinali, cioè Morgex, Aosta Palaindoor, Châtillon e
Donnas.
A questo punto, la macchina organizzativa dell'Azienda USL della
Valle d'Aosta doveva essere adeguata per avere una catena di
comando chiara e quindi è stato formalizzato a una coordinatrice
l'incarico dell'attuazione del Piano vaccinale, attribuendole con
delibera del direttore generale dell'USL n. 109 del 17 marzo 2021
un referente per ciascun centro vaccinale.
Il portale che è stato aperto al pubblico a fine febbraio, con
prima data di prenotazione massiva del 2 marzo 2021 permette agli
utenti - in base al Comune di residenza/domicilio - di confermare
la prenotazione nella sede più vicina.
La prenotazione, come precedentemente detto, viene fornita
dall'Azienda sulla base della stratificazione per patologia,
riadattata con le indicazioni ministeriali fornite con informativa
ministeriale dell'8 febbraio 2021, poi tradottasi nelle
raccomandazioni ad interim ministeriali del 10 marzo 2021.
Si consideri che, se il mancato invio di vaccini ha costretto
l'Azienda a rivedere la programmazione, anche sul portale, l'arrivo
di un numero di vaccini settimanali superiore agli attesi ha
costretto l'Azienda a contattare telefonicamente i nuovi aventi
diritto e a non utilizzare il portale, perché troppo stretti i
tempi di conferma utente, cioè si rischia di caricare sul portale
una prenotazione per l'indomani senza avere certezza che il
cittadino si colleghi e confermi.
Tutto ciò premesso, si evidenzia come il continuo
rimaneggiamento - sia dei flussi dei diversi vaccini sia delle
platee a cui gli stessi sono riservati - ha creato dubbi tra gli
aventi diritto alla somministrazione.
A titolo di esempio, si mette in luce come la fascia di età dei
soggetti dai 62 ai 65 anni idonei per il vaccino Astrazeneca sia
stata prenotata prima di quelli di età più elevata, in quanto la
prenotazione era avvenuta nelle due settimane in cui quel vaccino
era destinato solo fino ai nati nel 1956.
Allo stesso modo, fino all'inizio del mese di aprile,
contemporaneamente venivano vaccinati dai medici di Medicina
generale dei soggetti senza fragilità tra i 18 e i 55 anni e presso
i centri vaccinali anziani o fragili.
Quanto sopra era il limite per il vaccino Astrazeneca nella
settimana in cui fu stipulato l'accordo integrativo regionale tra
Regione, USL e sindacati dei medici di Medicina generale, a seguito
del quale i medici scelsero il 15% dei loro mutuati cui inoculare
il vaccino.
Questo stesso vaccino, a seguito di arrivi di ulteriori dosi
sufficienti a fornire i centri vaccinali, ora può essere inoculato
a soggetti invece preferibilmente di età superiore a 60 anni.
Un'ultima considerazione la voglio dedicare a quel week-end del
13 e 14 marzo 2021 in cui, a seguito del diffondersi già dal 12
marzo di notizie relative al sequestro di lotti di vaccini
Astrazeneca, prima a Biella e poi a livello nazionale, cominciò a
diffondersi una pericolosa ondata di sfiducia nei confronti di quel
vaccino; in contemporanea il Generale Figliuolo rilasciava
un'intervista affermando che era meglio vaccinare il primo che
passava per strada piuttosto che buttare i vaccini rimasti.
È in quel frangente che si è aperta la cosiddetta lista last
minute attraverso un comunicato stampa del 13 marzo in cui si
invitava la popolazione a mandare una mail a "info tamponi" per
dichiarare la disponibilità a essere chiamati con pochi minuti di
preavviso.
Nel volgere di un giorno arrivarono a circa 1.500 disponibilità
che mi riferiscono siano state utilizzate in ordine di arrivo solo
per le prime posizioni e poi rielaborate per classi di priorità e
di anzianità anagrafica.
A seguito di tale massiccia adesione, il giorno 15 marzo si
diramava altro comunicato chiedendo di non inviare altre
disponibilità.
Anche più recentemente continua il cambiamento degli
orientamenti da parte degli organi centrali, infatti l'ordinanza n.
6 del 9 aprile 2021 del Commissario per l'emergenza Generale
Figliuolo definisce le seguenti priorità: persone di età superiore
agli 80 anni, persone con elevata fragilità e - ove previsto dalle
specifiche indicazioni contenute nella categoria 1, tabella 1 e 2
delle citate raccomandazioni ad interim - i familiari conviventi,
caregiver, genitori, tutori e affidatari, e poi persone di età
compresa fra i 70 e i 79 anni e a seguire quelle di età compresa
tra i 60 e i 69 anni.
Con successiva disposizione del 9 aprile dello stesso
Commissario, è stata data la possibilità di posticipare fino a 42
giorni la somministrazione della seconda dose dei vaccini Moderna e
Pfizer, per ampliare la percentuale di coloro che ricevono la prima
dose.
Nel frattempo il D.L. 1 aprile 2021 n. 44 ha disciplinato
l'obbligo di vaccinazione per gli esercenti le professioni
sanitarie e gli operatori d'interesse sanitario e tale disposizione
comporterà l'istituzione di slot in parallelo con la vaccinazione
degli anziani.
Pur con le criticità enunciate prima siamo stati però in grado
di essere sempre a ottimi livelli nel rapporto tra vaccini
consegnati e somministrati e i dati relativi all'attuazione della
campagna vaccinale alla data del 15 aprile 2021 possono essere così
sintetizzati... (
Breve interruzione)
Se posso solo concludere, cercherò di essere molto sintetico,
volevo solamente dire - saltando un po' di dati ma mi sembra
importante - che attualmente l'Azienda USL ha utilizzato un portale
dedicato e utilizzato da ogni centro vaccinale per la gestione
della lista di riserva, che ha l'obiettivo di coprire il posto
della persona che non si è presentata alla vaccinazione. Tale lista
di riserva che si genera in automatico accedendo a tale portale si
costituisce a seconda del vaccino da utilizzare. Se trattasi di
Pfizer, esso è dato a pazienti definiti "fragili" presenti in
lista, ovvero che non hanno ancora ricevuto una prenotazione di
massima; se trattasi di Astrazeneca, essa invece è data dalle
autocandidature raccolte a seguito del comunicato stampa del 13
marzo, sistematizzate in ordine di età e considerando le recenti
indicazioni sull'impiego di Astrazeneca.
L'Azienda USL ha costituito in data 12 aprile una Commissione
interna alla quale ha assegnato il compito di verificare il
rispetto delle liste vaccinali e nella stessa data ha invitato i
coordinatori dei centri vaccinali a rafforzare le attività di
controllo del corretto utilizzo delle liste vaccinali.
Presidente -
Per la replica, la consigliera
Spelgatti.
Spelgatti (LEGA VDA) -
La risposta mi sembra esaustiva.
Lei ha fatto riferimento a una conferenza stampa in cui queste
considerazioni erano già state fatte, però ricordo che noi
depositiamo le iniziative con anticipo di quindici giorni rispetto
al Consiglio e poi, tra l'altro, anche le iniziative discusse
precedentemente arrivano addirittura dallo scorso Consiglio, per
cui la scadenza termine era ancora quindici giorni prima per cui
siamo sempre in ritardo rispetto alla velocità delle cose di tutti
i giorni.
Grazie per la risposta, mi sembra che sia stata chiara.
