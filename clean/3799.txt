Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 72 del 11 febbraio 1981 - Resoconto
OGGETTO N. 72/81 - INIZIATIVE A FAVORE DEL POPOLO SALVADOREGNO -
INVITO AL GOVERNO AD ASSUMERE LE INIZIATIVE OPPORTUNE A FAVORE DEL
POPOLO DEL SALVADOR. (Approvazione di mozioni)
Presidente
- Do lettura della mozione oggetto n. 24,
presentata dai Consiglieri Lanivi e Lustrissy:
MOZIONE
Il Consiglio regionale della Valle d'Aosta
CONSIDERATO che nella Repubblica centroamericana di El
Salvador la Giunta al potere continua lo sterminio di massa contro
il popolo salvadoregno in lotta per la libertà;
CONSTATATO
che il Governo italiano, unico fra i
Governi della C.E.E., non ha ancora ritirato il proprio
ambasciatore dalla Repubblica di El Salvador.
DELIBERA
1) di richiedere al Governo italiano il ritiro del proprio
ambasciatore della Repubblica di El Salvador;
2) di invitare le forze politiche presenti al Parlamento
italiano a promuovere a livello internazionale le iniziative atte a
sostenere la giusta lotta del popolo salvadoregno contro la
dittatura della Giunta di governo.
Presidente
- Illustra la mozione il Consigliere
Lustrissy, ne ha facoltà.
Lustrissy (DP)
- Sul problema riguardante la situazione
che si è venuta a determinare nel Salvador credo che la stampa di
questi ultimi tempi abbia dato ampie notizie e che pertanto questa
sia nota sotto il profilo generale a tutti i Consiglieri.
Dobbiamo solo dire che da una iniziale situazione di guerriglia
ci troviamo oggi di fronte ad una insurrezione di popolo contro un
governo militare oppressivo che non riscuote più la fiducia di
larghi strati della popolazione, tant'è che lo stato insurrezionale
è stato proclamato un mese addietro con l'alleanza di due gruppi
rivoluzionari, che sono il Fronte delle Sinistre e il Fronte
Democratico.
È chiaro che a questo punto non si tratta più di una situazione
particolare che ha per oggetto la distruzione di un potere
legittimato dalla base, ma si tratta di una sollevazione della base
contro un potere che non sembra più legittimato, viste le azioni
nefande che ha compiuto e che continua a compiere nei confronti
della popolazione che non è più salvaguardata nei propri diritti
civili ed umani, e si parla apertamente di massacri.
Sotto questo profilo sono state intraprese a livello nazionale e
a livello internazionale molte iniziative; le prime aventi di mira
il sostegno sul piano economico a questa opposizione popolare, nel
senso di fornire vettovagliamenti e medicinali, le altre sul piano
generale e politico, per sollecitare l'attenzione dei Paesi sulla
esigenza di perlomeno richiamare i propri ambasciatori per
discutere meglio della situazione.
Dobbiamo dire che per quanto riguarda il nostro Paese,
nonostante che a livello di Comunità Europea ci sia stata già una
presa di posizione degli altri Governi, che hanno ritirato per
consultazioni i propri ambasciatori, il Governo italiano, per mezzo
del Sottosegretario al Ministero degli Esteri, l'altra settimana,
rispondendo alle numerose interrogazioni parlamentari, ha affermato
che non era intenzionato a ritirare il proprio ambasciatore, ma di
aver consigliato al medesimo di rendere note tutte le situazioni di
infrazione dei diritti civili ed umani della popolazione, e di
segnalarle al Governo in carica.
La stessa situazione ha interessato anche le forze politiche nel
nostro Paese; notiamo con piacere che da ultimo anche all'interno
della Democrazia Cristiana, nell'ultima direzione, si è perlomeno
ritenuto necessario, per esplorare meglio la situazione, inviare
una delegazione sul posto per meglio verificare lo stato di cose
che si è andato determinando. Dobbiamo dire che la posizione della
Democrazia Cristiana sul piano nazionale, che è più direttamente
interessata in quanto il Governo del Salvador è composto da una
Giunta militare appoggiata da alcuni esponenti locali aderenti
all'Internazionale democristiana, è diversa da quella del
Presidente dell'Internazionale Rumor, che per conto suo si dice
pienamente d'accordo con gli esponenti democratici cristiani al
potere con la Giunta militare. Per cui c'è un ampio dibattito anche
nel partito più direttamente interessato a questa situazione, che
vede propri esponenti sul piano internazionale impegnati in prima
linea. Lo stesso Granelli ha già sollevato numerose interrogazioni
all'interno del proprio partito per meglio mettere a fuoco tutta la
questione.
Per quanto ci riguarda a livello locale, abbiamo avuto una serie
di riunioni con il Comitato popolare a sostegno della lotta del
popolo salvadoregno, con la presenza di molti dei partiti presenti
in questo Consiglio regionale, e in quella sede si sono concordate
alcune iniziative, la prima delle quali è il manifesto che è
apparso in questi giorni sulle mura delle città e della Valle
d'Aosta, che denuncia una situazione di fatto colà esistente, coi
massacri continui, e chiede apertamente al Governo italiano di
ritirare la propria rappresentanza diplomatica. Questo manifesto è
stato sottoscritto da tutte le forze politiche presenti in questo
Consiglio, più dalle forze di base: dalle ACLI, dai Comitati
cristiani di base e da tutte le forze sociali che sono presenti in
modo organizzato nella nostra regione. Nello stesso tempo è stata
anche discussa l'iniziativa di raccogliere una serie di firme a
livello popolare, dietro distribuzione di un manifesto
rappresentante la situazione così come si è determinata.
Tale volantino è stato oggetto di lunghe discussioni e di
approfondimenti all'interno delle rappresentanze dei partiti, e
credo che debba uscire tra poco e che le firme si debbano
raccogliere quanto prima.
Per quanto ci riguarda, l'On. Dujany, in sede parlamentare, ha
presentato una interrogazione chiedendo al Governo di ritirare per
consultazioni l'ambasciatore da quel Paese, affinché si possano
meglio chiarire, anche sul piano internazionale, i rapporti fra il
nostro Paese e il Governo in carica nel Salvador.
Altre iniziative si sono sviluppate sul piano internazionale; lo
stesso Messico sta dando la propria legittimazione al Governo
insurrezionale che si è formato e di cui non si conoscono ancora i
Componenti; l'organizzazione dell'America Centrale, che vede
riuniti quegli Stati, del quale il Messico è parte attiva, ha già
preso delle posizioni; l'Organizzazione OAS degli Stati americani
sta esaminando il problema. Di fronte a tutte queste iniziative,
però, dobbiamo notare che c'è ancora una gran confusione,
soprattutto per quanto riguarda l'intervento sul piano
economico-finanziario e sul piano militare degli Stati Uniti, anche
sollecitato dal nuovo Presidente in carica, per cui la situazione
va rapidamente peggiorando.
Non sto a leggervi tutte le cose ormai note su quella che è la
condizione di questo Paese, governato ormai da una Giunta militare
e civile che non è più legittimata dalla base, visto lo stato
insurrezionale, la situazione politica e sociale che ha determinato
tutto questo, le varie prese di posizione che sono avvenute nei
confronti della situazione dei Paesi dell'America Latina che sono
continuamente sottoposti a queste forme di violenze esterne, per
cui credo che oggi si tratti di fare degli atti concreti a sostegno
di questa popolazione.
Per facilitare questa discussione e per rendersi conto meglio
del problema abbiamo presentato questa mozione e abbiamo
sottolineato l'importanza sul piano internazionale del problema,
perché riteniamo che laddove vengono lesi i diritti della persona
umana, laddove la civiltà manifesta sintomi così degenerativi nei
confronti di una popolazione ormai inerme, sia dovere civile dei
Paesi di adoperarsi per riportare pace e tranquillità in questi
Paesi così provati da una situazione di disfavore sul piano
economico-sociale nei confronti di una larga fascia di
popolazione.
Per cui noi ci rimettiamo alle determinazioni del Consiglio e
siamo disponibili per confrontarci con le proposte fatte anche
dalla mozione iscritta all'ordine del giorno al punto 25,
presentata dai Consiglieri del Partito Comunista e di Nuova
Sinistra.
Presidente:
Do lettura della mozione oggetto n. 25.
MOZIONE
RICORDATO
che nel Salvador è in atto una lotta di
popolo per rovesciare la dittatura che opprime quel paese;
RILEVATO il grave atteggiamento del Governo italiano, che in
Europa è rimasto l'unico a mantenere rapporti diplomatici con una
Giunta sanguinaria che continua ad uccidere i suoi oppositori,
siano essi dirigenti sindacali, sacerdoti o cittadini;
RITENUTO opportuno dare un contributo per isolare
politicamente il regime al potere nel Salvador;
PREOCCUPATO che la ripresa dell'aiuto militare americano
possa rendere più acuta e più estesa la guerra civile che infuria
nel Paese;
AUSPICANDO che il popolo salvadoregno attraverso le sue
organizzazioni democratiche riesca a determinare nel più breve
tempo possibile la costituzione di un governo democratico;
Il Consiglio regionale
DELIBERA
di chiedere al Governo italiano:
a) il ritiro immediato dell'Ambasciatore da San
Salvador;
b) di farsi promotore di una iniziativa internazionale tesa a
scongiurare ogni intervento militare straniero;
c) di richiedere alla Giunta salvadoregna la liberazione di
tutti i sindacalisti e democratici arrestati;
d) di invitare ufficialmente la D.C. italiana ad adoperarsi
per isolare nelle sedi internazionali la D.C. di Duarte;
e) di inviare copia della presente a:
Presidente della Repubblica, Presidente del Consiglio,
Presidente del Senato, Presidente della Camera dei Deputati,
Capigruppo parlamentari, TG 1, TG 2, TG 3.
Presidente -
Illustra la mozione il Consigliere Mafrica,
ne ha facoltà.
Mafrica (PCI) -
Il nostro Gruppo, assieme al Consigliere
di Nuova Sinistra, ha ritenuto opportuno presentare questa mozione
che è analoga a quella presentata dal Gruppo dei Democratici
Popolari.
Il Consigliere Lustrissy ha illustrato in modo adeguato la
situazione; io voglio sottolineare soltanto due elementi
particolari e invitare il Consiglio a votare entrambe le
mozioni.
Il primo elemento è che una dichiarazione del Presidente degli
Stati Uniti d'America Reagan sul terrorismo ha cercato di
presentare anche le lotte del popolo del Salvador come momento di
battaglia condotta da gruppi terroristici, mentre - io credo che
questo debba essere sottolineato - si tratta in realtà di una
rivolta popolare contro un regime che forse all'inizio aveva dato
qualche speranza, ma che si è rilevato sempre più oppressivo e
sanguinario e che indubbiamente non è più in grado di dare risposte
positive alle necessità di quel popolo. Quindi credo che al popolo
del Salvador in lotta debba andare la solidarietà politica, la
solidarietà morale e, se possibile, anche un aiuto sia in
medicinali che per quel che riguarda la parte economica.
La seconda osservazione che differenzia in parte la mozione
presentata dal PCI e da Nuova Sinistra rispetto a quella presentata
dai Democratici Popolari è un appello diretto alla Democrazia
Cristiana perché assuma a livello nazionale una posizione nella
direzione comune indicata anche in precedenza, quella cioè del
ritiro dell'ambasciatore italiano - il nostro è l'unico Paese che
ancora non lo ha fatto - ed al Governo perché si faccia promotore
di un'iniziativa affinché non ci siano a livello internazionale, da
parte degli Stati Uniti o di altri Paesi; interventi militari in El
Salvador.
Io credo che il fatto che la Democrazia Cristiana valdostana
abbia firmato il manifesto comune proposto dal Comitato per il
Salvador ci possa far ritenere che a livello della Valle d'Aosta
sia possibile avere una posizione unitaria, che indubbiamente
sarebbe un segnale della sensibilità del popolo valdostano alle
sorti e alle sventure di un popolo che lotta per la sua libertà, un
popolo piccolo che vive in un Paese grande quanto la Toscana, ma
che indubbiamente ha grosse difficoltà ed è sottoposto
continuamente a soprusi e massacri.
Termino quindi ribadendo l'invito a tutte le forze politiche a
votare entrambe le mozioni.
Presidente
- Mi sembra che da parte dei proponenti ci sia
la richiesta che le mozioni siano poste separatamente ai voti, e
non ci sia l'intenzione di una eventuale unificazione.
Pertanto do la parola in sede di discussione generale, comunque
facendo una sola discussione generale. Vi è qualcuno che chiede la
parola?
Ha chiesto di parlare il Consigliere Fosson, ne ha facoltà.
Fosson (DC)
- Indubbiamente, quella del Salvador è una
situazione che tutti conosciamo e che ci preoccupa particolarmente,
così come ci preoccupano altre situazioni analoghe che il mondo o
altri popoli stanno vivendo in questo momento. Noi riteniamo
infatti che in ogni luogo dove i diritti dell'uomo vengono bloccati
o conculcati, là debba esserci la nostra presenza, per lo meno la
nostra presenza ideale, a condannare chi questi diritti
conculca.
Per quanto riguarda il caso specifico della posizione della
Democrazia Cristiana - che sia valdostana, o italiana, o della
organizzazione che raccoglie i partiti democristiani presenti nel
mondo - desidero fare due precisazioni.
La prima è che questa organizzazione dei partiti democristiani
non è certo in grado di dare degli ordini precisi che vengano poi
eseguiti totalmente, in quanto è una federazione con legami molto
labili. La seconda notazione è che la situazione del Salvador è
ancora estremamente fluida e al di là di quella che è ovviamente la
rivolta del popolo contro il Governo, non si capisce ancora con
esattezza quali siano gli interessi in gioco.
E se è vero che gli Stati Uniti d'America hanno preso posizione
per una certa parte politica, è pur anche vero che sono presenti
nel Salvador delle armi che provengono da Cuba. Questo a
significare come sia un punto di rottura e di frizione
dell'equilibrio mondiale e dello scontro tra i blocchi di potenze,
ed a giustificare o a spiegare la diversità di posizioni esistenti
nella Democrazia Cristiana, dove d'altra parte possono coesistere
visioni anche differenti.
Noi non abbiamo mai nascosto che ognuno di noi possa avere sui
singoli problemi posizioni differenti: è un dibattito in corso.
Per quello che riguarda questo Gruppo consiliare e la Democrazia
Cristiana valdostana, mi pare che la risposta sia già stata data -
lo diceva il collega Mafrica prima - con la sottoscrizione del
documento pubblicato sui muri di questa città, e sarà data oggi con
la votazione delle due mozioni.
Mi permetto semplicemente di aggiungere che se noi prendiamo
questa posizione sulla questione del Salvador ci riserviamo di
porre il dito e l'attenzione di questo Consiglio, con altre
mozioni, su situazioni analoghe, come l'Afghanistan e le Polonia,
che si potessero verificare nel resto del mondo.
Presidente
- Vi sono altri che intendono prendere la
parola prima che passiamo alle votazioni? Nessuno chiede di parlare
per dichiarazione di voto? Passiamo alle votazioni.
Metto in approvazione l'oggetto n. 24: "Iniziative a favore del
popolo salvadoregno".
Esito della votazione:
Presenti: 29
Votanti: 28
Astenuti: 1 (Consigliere Pedrini)
Favorevoli: 28
Il Consiglio approva.
Presidente
- Metto in approvazione l'oggetto n. 25:
"Invito al Governo ad assumere le iniziative opportune a favore del
popolo del Salvador".
Esito della votazione:
Presenti: 29
Votanti: 28
Astenuti: 1 (Consigliere Pedrini)
Favorevoli: 28
Il Consiglio approva.
