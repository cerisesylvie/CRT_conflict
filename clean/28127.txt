Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 125 del 13 luglio 1970 - Resoconto
OGGETTO N. 125/70 - Recinzione del piazzale delle scuole del
Comune di Issogne. (Interrogazione)
Lustrissy
(D.P.)
- Qua la questione del cortile
della scuola del Comune di Issogne non è una questione nuova, ma è
una questione che ha già dei precedenti, ha già avuto dei
precedenti in passato; c'è stata tutta una corrispondenza tra
l'Assessorato alla Pubblica Istruzione e il Comune di Issogne a
seguito di un reclamo pervenuto da parte di un proprietario della
zona.
Attualmente la situazione è ancora questa: è che sin dalla
costruzione dell'edificio scolastico di Issogne nel 1951, il
cortile antistante è sempre stato fonte di problemi trattandosi di
un'area teoricamente riservata ai fanciulli in età scolastica e in
pratica spesso occupata da adolescenti e adulti per il gioco del
calcio, talvolta anche da automezzi di turisti in visita al
castello.
Al fine di evitare la caduta degli alunni che, rincorrendosi,
correvano il rischio di ruzzolare nei campi, ora giardini
sottostanti in netto dislivello rispetto al cortile, alcuni anni
addietro, lungo il lato est del cortile medesimo, fu costruito un
muretto di cinta sormontato da rete metallica. Fu così data
parziale soddisfazione ai confinanti con il cortile della scuola, i
quali precedentemente ebbero ad esprimere lamentele per le
frequenti scorribande, tra le coltivazioni, di scolari, di
adolescenti alla ricerca del pallone.
Siccome sul lato confinante con la strada di accesso al paese ed
al lato adiacente al cortiletto dell'edificio non esiste alcuna
recinzione, i giovani sono soliti riunirsi nel cortile per giocare
al pallone, attrattivi anche dalla sua posizione centrale o quasi e
tenuto conto che il campo sportivo comunale è fuori mano.
È ovvio che la recinzione del cortile dal lato adiacente al
cortiletto del Municipio e lungo la strada di accesso al paese
permetterebbe di riservare il cortile alle sue funzioni specifiche
di spazio libero per il gioco dei fanciulli dai tre agli undici
anni di età. È perciò da auspicare che ciò sia attuato senza
indugi.
In merito, però, è da tener presente che la costruzione e la
manutenzione degli edifici scolastici per le elementari spetta
d'obbligo ai Comuni, pertanto, alla recinzione di cui trattasi deve
provvedere l'Amministrazione Comunale di Issogne. E in questo caso,
alcuni giorni fa, riprendendo una vecchia corrispondenza già
intercorsa con il Comune, il sottoscritto ha sollecitato il Sindaco
del Comune di Issogne ad adottare opportuni provvedimenti affinché
tale situazione incresciosa non abbia a ripetersi.
Riguardo poi alla rottura di lampioni, ho avuto una precisazione
da parte del Sindaco che detta situazione era stata provocata dalla
manovra di alcuni camion nel piazzale antistante il cortile, però
l'Amministrazione Comunale ha già provveduto, come ha fatto anche
nel passato per altre situazioni analoghe, a farsi risarcire i
danni da parte dei responsabili di dette rotture.
Pertanto, allo stato degli atti è stata ripresa la
corrispondenza col Comune di Issogne al fine di sollecitare la
soluzione di questo problema.
Pedrini
(P.L.I.)
- Io ringrazio l'Assessore per le
sue precisazioni, per la lettera spero di non essere costretto fra
un mese a ripresentare questa interrogazione.
Vorrei soltanto fare due precisazioni.
Primo, il campo sportivo di Issogne non è affatto fuori mano,
perché è a quattro passi dall'attuale campo sportivo, praticamente,
sarebbe quello della scuola, trasformato in campo sportivo, sono
proprio quattro passi.
Secondo, trovo molto strano la risposta del Sindaco di Issogne
sui danni ai lampioni da parte di camion, eccetera. Io posso dire:
potrà anche essere successo, però su altri fatti non riguardanti
quelli che io ho scritto, posso assicurare che su venticinque
lampioni che ci sono, ventiquattro, dico ventiquattro colonne
fluorescenti sono state rotte dal pallone. Quindi su venticinque
ventiquattro rotte.
Il Comune le ha pagate evidentemente, ma le ha pagate di tasca
sua, non facendole pagare ad altri.
Ora, io sono soddisfatto che sia ripresa la collaborazione e do
atto all'Assessore Maquignaz, che a me risulta... comunque
l'Assessore all'Agricoltura, e spero effettivamente che l'Assessore
stia dietro a questo piccolo problema che però crea una valanga di
fastidi nel Comune e fuori. Grazie.
