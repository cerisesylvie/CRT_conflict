Classificazione
COMMERCIO
DEMANIO E PATRIMONIO REGIONALE



Oggetto del Consiglio n. 1378 del 13 luglio 2005 - Resoconto
OGGETTO N. 1378/XII - Locazione dei beni immobili regionali
destinati ad attività produttive e commerciali.
(Interrogazione)
Interrogazione
Premesso che:
- la legge regionale n. 1/98 avente ad oggetto "regime del
canone di locazione dei beni immobili di proprietà regionale
utilizzati da imprese industriali e cooperative di produzione e
lavoro" è stata abrogata a far data dal 1/1/05 dalla L.R.
9/04;
- ad oggi molteplici aziende occupano immobili regionali in
assenza di un regolare contratto e in stato di morosità;
- la materia di tali locazioni è stata regolata dalla L.R.
10/04, che autorizza la Giunta ad effettuare il conferimento del
patrimonio immobiliare a destinazione produttiva a una società da
definirsi;
- con deliberazione di Giunta n. 1180/04 è stato conferito a
"Finaosta" spa l'incarico di provvedere - tramite nomina di un
perito - ad "un'analisi valutativa e descrittiva dei beni facenti
parte del patrimonio immobiliare regionale destinato ad attività
produttive e commerciali", impegnando la spesa massima di 500 mila
euro;
i sottoscritti Consiglieri regionali
Interrogano
Il Presidente della Regione e l'Assessore delegato per
conoscere:
1) su quali parametri sono definiti nelle more
dell'attuazione della previsione della L.R. 10/04, stante
l'abrogazione dal 1/1/05 della L.R.1/98, i contratti di locazione
degli immobili produttivi;
2) quante e quali sono le aziende che devono ancora
sottoscrivere un contratto di locazione;
3) le cause per cui i dati oggetto di incarico della D.G.
1180/04 non sono nella disponibilità dell'Amministrazione
regionale;
4) su quali parametri è stato definito il compenso indicato
in deliberazione.
F.to: Frassy - Tibaldi - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - In questa interrogazione si richiedono
alcune informazioni in merito a un percorso che è stato avviato da
questo Consiglio nel momento in cui è stata abrogata la legge
regionale n. 1/1998 e in data 1° gennaio 2005, quando è entrata in
vigore la legge regionale n. 9/2004.
Sembrerebbe, da come sono state combinate le premesse, che in
termini di locazioni di immobili ci sia quasi un "vuoto
legislativo". Ora, nel rispondere, ovviamente dico che non è così,
nel senso che la legge n. 1/1998 aveva un approccio predefinito nel
calcolo della locazione che assumeva, come valore della locazione,
un valore percentuale del 2 o dell'1% rispetto a un valore di
inventario. Questo era un criterio rigido, un criterio
assolutamente inadeguato, che poteva portare all'espressione di
valori corretti piuttosto che a valori sovrastimati o sottostimati.
In assenza di questo criterio predeterminato vale sempre la legge
n. 12/1997, cioè il criterio generale previsto dall'articolo 18,
che indica come criterio di valutazione un valore che - immagino -
stia a cuore alla componente politica che pone l'interrogazione,
cioè i valori di stima che non possono tener conto di criteri
costruttivi non appartenenti alle logiche di mercato.
Se un immobile industriale ha avuto dei costi importanti perché
ha visto una progettazione di un certo tipo, se cambiano le
destinazioni e quindi quell'immobile industriale non è più un
immobile che ha delle valenze di rappresentanza piuttosto che di
immagine, se viene destinato esclusivamente ad attività produttiva,
capite che definire il canone di locazione in virtù del costo di
costruzione e non rispetto alla funzionalità è un criterio rigido.
Ecco perché, dalla cessazione della legge regionale n. 1/1998 in
avanti, tutte le richieste vengono valutate con questo tipo di
criterio, nel mentre è "in itinere" il processo di trasferimento e
di valutazione del parco immobiliare di proprietà della Regione,
per cui ci sono degli immobili industriali che devono essere
ceduti, che abbiamo già inserito, mentre su altri è "in itinere" la
valutazione prevista dal nostro Codice civile, la quale necessita
tempi di realizzazione. A questo proposito vorrei dire - anche se
non è richiesto - che c'è un'attività "in itinere" da parte di
"Finaosta" che ha individuato l'"advisor" che procederà alle
valutazioni che verranno asseverate.
In risposta alla seconda domanda, per quanto riguarda le imprese
industriali e le cooperative di produzione lavoro, attribuite ad
inizio legislatura alla Direzione del contenzioso civile in quanto
oggetto di regolazione, viene da dire che l'affermazione contenuta
nella premessa dell'interrogazione, cioè che ad oggi molteplici
aziende occupano immobili regionali in assenza di un regolare
contratto e in stato di morosità, non riflette la situazione
attuale. A seguito dell'attività svolta alla regolazione risultano
infatti, al 31 dicembre 2004, quando era il D-Day rispetto alla
legge n. 1/1998, definite 22 posizioni relative alle imprese
industriali e cooperative produzione lavoro attraverso la stipula
dei relativi contratti di locazione, con contestuale
regolarizzazione del debito pregresso, ove presente, maturato a
titolo di indennità di occupazione extracontrattuale o canoni
pregressi. Fra queste c'è anche l'ex "Cooperativa Saint-Ours", solo
1 delle 22, dalla quale è derivata la stipulazione di 6 contratti
in capo agli ex soci, quindi sarebbero 27 i contratti, ma poco
importa. Residuano - se questa era la domanda - allo stato attuale,
stante l'infruttuosità delle pur protratte trattative, 3 posizioni
inerenti soggetti occupanti immobili regionali in assenza di
contratto di locazione. Nei confronti di queste società la Giunta
ha deliberato di intraprendere azioni legali allo scopo di
conseguire le somme maturate a titolo di indennità di occupazione
extracontrattuale. L'introduzione dei relativi giudizi è in corso
di perfezionamento. Per queste tre che non hanno sottoscritto, c'è
un'attività coatta di recupero dei canoni di locazione; quindi,
rispetto alle premesse, è marginale il numero di aziende che non
hanno regolarizzato.
In risposta alla terza domanda, il valore relativo al patrimonio
industriale è determinato dai costi via via sostenuti negli anni
per i diversi interventi e ristrutturazioni effettuate sugli
immobili. Questo vuol dire che il valore che abbiamo contabilmente
è un valore determinato da una somma pedissequa dei costi
sostenuti; qualsiasi nozione di estimo porta a dire che la
valutazione dell'immobile per la locazione non è la somma di quello
che è si è speso, ma è il valore effettivo dell'immobile, tanto che
se dovessi conferire un immobile in un'azienda e avere in cambio
delle quote di capitale sociale, non è che posso dire: "ho speso
tanto, ma ci vuole una perizia asseverata". Questa è la "ratio"
della norma: non è tanto derivante dal fatto che non sappiamo
quanto abbiamo speso, ma perché abbiamo bisogno di un "advisor" che
dica quanto vale, soprattutto in virtù della funzione industriale.
Sapete che per gli immobili di tipo industriale non è che il
discorso del metro quadro sia il criterio che la fa da
padrone...
Infine - ultimo quesito -, l'importo di euro 500.000 indicato
nella deliberazione regionale rappresenta il fondo sul quale
graverà la spesa, che non è al momento stata determinata e che
verrà rimborsata a "Finaosta"" a seguito di rendiconto; lì c'è una
gara fra vari soggetti che hanno dei requisiti... stiamo parlando
di società che fanno questo di mestiere, e quello è il fondo su cui
graverà la spesa.
Président - La parole au Conseiller Frassy.
Frassy (CdL) - A replica della risposta dell'Assessore a questa
interrogazione esprimo alcune perplessità, innanzitutto sui numeri
che ci ha fornito. Ricordo che la vicenda delle aziende cosiddette
"morose" aveva una quantità di soggetti doppi rispetto a quelli che
lei ci ha ricordato, perciò 22 più 3 fa 25... io ne ricordo almeno
altri 20; può darsi che siano stati definiti prima e lei non li
abbia messi fra le posizioni definite, ma visto che il riferimento
era a tutto il contenzioso sollevato sul finire della scorsa
legislatura, mi aspettavo che nel suo dato ci fosse l'insieme dei
numeri! Se è 22, ho dei dubbi che sia esaustivo della totalità
delle situazioni, perciò su questo esprimo delle perplessità e mi
riservo di verificarlo.
Per quanto riguarda il ragionamento che lei fa sulla necessità
di dare una consulenza tecnica per poter periziare la valutazione
dei beni, il problema, qui, è diverso rispetto a come lei lo ha
venduto. Non ci troviamo nella situazione - che lei ha cercato
infruttuosamente di gestire - del casinò, dove le perizie erano
necessarie perché c'era una controparte, per cui l'insieme delle
perizie che le parti davano ai loro fiduciari avrebbero dovuto
avvicinare le trattative; in questo caso si dimentica un passaggio:
che noi, Amministrazione regionale, andremmo a conferire il
patrimonio immobiliare a una società di tipo strumentale; di
conseguenza non si pone questo problema di diffidenza che c'è fra
soggetti diversi, perché se è un ente strumentale il valore
potrebbe addirittura essere un valore politico simbolico di
cessione di trasferimento. Pensate a quello che fate con l'USL
quando vengono realizzati dei beni che vengono conferiti a valore
simbolico, senza che ci sia una partita economica fra la cassa
regionale e la cassa dell'USL... questo per dire che il discorso
della perizia non era probabilmente necessario!
Non mi fermo qui, vado oltre. È incredibile che
un'Amministrazione regionale che ha un servizio patrimoniale, che
ha un insieme di strutture, non sia in grado di gestire quello che
lei affida a un incarico esterno, ovvero l'analisi descrittiva e
valutativa dei beni. Mi domando come sia possibile avere una
struttura all'interno dell'Amministrazione regionale che si occupa
di patrimonio e non sia in grado di avere la scheda descrittiva e
valutativa dei beni! Fossi al suo posto, inizierei a preoccuparmi,
perché più che dare questo incarico ribalterei completamente la
struttura! Anche qui esprimo dei dubbi sul fatto che questi dati
non ci siano o non siano in grado di...
L'impegno di spesa - qui le do io il supplemento di risposta -
nasce sulla previsione di legge che ipotizza la cessione a questa
società chiamiamola "strumentale" e dice che l'Amministrazione
regionale può impegnare fino a questa cifra per conseguire il
perfezionamento e il trasferimento dei beni; ma questa cifra voi
l'avete impegnata per l'intero! Poi, per carità, fa parte delle
valutazioni discrezionali dell'Amministrazione, però la
considerazione che facciamo è che le valutazioni discrezionali
dovrebbero essere sempre motivate, razionali e dovrebbero mirare a
quell'efficacia ed efficienza dell'azione amministrativa che, anche
in questo caso, ci sembra mancare!
L'ultimo aspetto - e torno alla questione che ha fatto scattare
questa interrogazione - è il più importante. Non può dimenticare
che tutta la legislazione che avete abolito, l'avete abolita su un
presupposto: quello della difficoltà di gestire i contratti e
sull'esosità che certi parametri facevano scaturire. L'applicazione
della legge n. 12 - ossia il valore di mercato - oggi crea una
disparità evidente fra quelli che hanno beneficiato della normativa
abrogata e quelli che dovranno andare a sostenere il valore di
mercato. In punto di principio possiamo anche essere per il valore
di mercato soprattutto nell'ambito della produzione, perché se uno
produce dovrebbe essere in grado di stare sul mercato, ma quello
che non è giusto è che si applicano, ancora una volta, 2 pesi e 2
misure: quelli che hanno chiuso i contratti prima li hanno chiusi a
condizioni agevolati; quelli che li chiuderanno dopo andranno,
invece, ad impattare sul valore di mercato... queste sono le
perplessità alle sue risposte.
