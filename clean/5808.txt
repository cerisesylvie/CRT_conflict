Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 231 del 14 dicembre 1983 - Resoconto
OGGETTO N. 231/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Signori Consiglieri, do comunicazione
dell'avvenuta presentazione di 4 Disegni di Legge:
Disegno di legge n. 5, concernente: "Provvedimenti per favorire
il credito in agricoltura".
Disegno di legge n. 6, concernente: "Intervento finanziario in
capo alla gestione speciale della Società Finanziaria regionale
Valle d'Aosta a favore della Società Funivie di Champoluc".
Disegno di legge n. 7, concernente: "Rifinanziamento del fondo
di dotazione della gestione speciale della Società Finanziaria
Valle d'Aosta".
Disegno di legge n. 8, concernente: "Provvidenze a favore di
imprese artigiane".
PRESIDENTE
: Comunico altresì al Consiglio che sono state
vistate n. 17 deliberazioni.
La deliberazione n. 185/VIII del 25.11.1983, concernente:
"Ratifica della deliberazione n. 6383 in data 28.10.1983, adottata
dalla Giunta regionale in via d'urgenza, recante acquisto di
medicinali e materiale sanitario da destinare alla popolazione del
Nicaragua" è stata annullata dalla Commissione di
Coordinamento.
Comunico inoltre che si sono tenute le seguenti riunioni:
Ufficio di Presidenza: 1
1^ Commissione: 3
2^ Commissione: 1
3^ Commissione: 2
4^ Commissione: 1
5^ Commissione: 2
1^ Commissione e Capi Gruppo per accertamenti e verifiche sulla
gestione della Casa da Gioco: 4
PRESIDENTE
: In apertura di questa adunanza consiliare che
dovrà, a seguito delle determinazioni assunte dai Capi Gruppo
rappresentati nella 1
-
Commissione Consiliare Permanente
per gli Affari Generali nella riunione in data 9 dicembre,
discutere nuovamente il problema "Casinò", mi corre l'obbligo, e
credo di interpretare la volontà unanime di questo consesso, di
formulare alcune considerazioni sulla clamorosa vicenda giudiziaria
che ha coinvolto l'intera struttura dei controlli regionali e il
vertice della Società che gestisce la Casa da Gioco di
Saint-Vincent.
Si tratta di fatti di una gravità eccezionale che non possono
non indurre coloro che sono preposti alla gestione della cosa
pubblica ad una profonda riflessione su certi aspetti degenerativi
che si sarebbero verificati.
La Valle d'Aosta in quest'ultimo mese è balzata all'onore della
cronaca non come esempio di corretta e sana amministrazione, come
avveniva nel passato, ma come una Regione inquinata, dove ogni
illecito sarebbe consentito.
Questo ci deve far riflettere perché non è concepibile che si
possa in pochi attimi intaccare così gravemente il prestigio
dell'istituto autonomistico, che il popolo valdostano ha
conquistato a prezzo di duri sacrifici, allo scopo di far
progredire questo lembo di terra e di assicurare, dopo anni di
mortificazioni, alle nuove generazioni un avvenire più sereno e più
ricco di prospettive.
Pensando di interpretare non soltanto le giuste preoccupazioni
di voi tutti componenti di questa Assemblea, ma anche di coloro che
ci hanno eletti, ritengo sia doveroso rivolgere un apprezzamento
all'azione posta in essere dal Ministro per gli Interni Onorevole
Oscar Luigi Scalfaro, protagonista di una dura battaglia contro
fenomeni degenerativi che, se non stroncati in tempo, rischiano di
portare un grave colpo alle istituzioni.
Voglio altresì informare il Consiglio che nella mattinata di
ieri ho avuto un incontro al Viminale col Ministro degli Interni
Onorevole Scalfaro, il quale, in riferimento alle vicende del
Casinò di Saint-Vincent, mi ha dato assicurazione che da parte del
Governo non vi è nessun tentativo di attentare all'autonomia
valdostana, come affermato da qualcuno in questa sala, che non vi è
nessun intendimento di procedere ad una eventuale chiusura della
Casa da Gioco e che non vi è nessuna intenzione di procedere ad
un'eventuale statalizzazione della Casa da Gioco, non rientrando
questa, giuridicamente, nei compiti dello Stato.
Prima di chiudere vorrei ricordare brevemente la figura del
Senatore Umberto Terracini, scomparso in data 6 dicembre, all'età
di 88 anni.
Il Senatore Umberto Terracini, uno dei fondatori del Partito
Comunista Italiano, è stato uno dei protagonisti degli ultimi
cinquant'anni della storia d'Italia.
Antifascista convinto, fu Presidente dell'Assemblea Costituente
dal 1947 fino alle elezioni del 1948 e fu uno dei promotori della
stesura della nuova Carta Costituzionale, di cui fu firmatario
unitamente a De Nicola e De Gasperi.
Penso di interpretare il pensiero di questa Assemblea rinnovando
alla famiglia dell'illustre scomparso e al Partito Comunista le più
sincere condoglianze.
Desidero ancora comunicare al Consiglio che in data di ieri il
Governo ha presentato al Parlamento una legge di riduzione da 9/10
a 7/10 del riparto della Valle d'Aosta.
PRESIDENTE
: La parola al Consigliere Dolchi, ne ha
facoltà.
DOLCHI - (P.C.I.):
Signor Presidente, colleghi
Consiglieri, il gruppo regionale del Partito Comunista ringrazia il
Presidente del Consiglio per avere interpretato i sentimenti di
tutti noi rivolgendo espressioni di cordoglio ed omaggio alla
figura di Umberto Terracini.
A nome del Gruppo Comunista vorrei aggiungere due parole, due
testimonianze, direi tipicamente valdostane, perché di lui
fondatore della Repubblica, prestigioso dirigente del movimento
operaio, indomito combattente, incarcerato dai fascisti per 18
anni, profondamente legato a Lenin, Gramsci e Togliatti, e nello
stesso tempo polemico con Stalin, massimo ed anche scomodo
dirigente del P.C.I., di lui, dicevo, hanno parlato e scritto in
questi giorni, e non solamente in questi giorni, i grandi mezzi di
informazione, le più qualificate personalità della Repubblica.
Noi vorremo ricordarlo come un amico della Valle d'Aosta e come
l'uomo che dette un contributo particolare alla formazione dello
Statuto Speciale.
Umberto Terracini, prestigioso Presidente dell'Assemblea
Costituente, riconosciuto tale unanimemente da tutti i componenti
dell'Assemblea che ha votato il 26 febbraio 1948 lo Statuto
Speciale, venne ad Aosta il 5 e 6 marzo del 1948, qualche giorno
dopo il voto alla Costituente. I giornali dell'epoca riportano la
visita ufficiale del Presidente della Costituente ed io vorrei
leggere solamente alcune righe che riguardano la sua presenza in
Valle d'Aosta, riportata dalla cronaca:
"Alle ore 16 del 5 marzo 1948 il Comune di Aosta ha offerto al
noto statista un ricevimento al quale erano presenti i Consiglieri
della Valle, i Consiglieri del Comune di Aosta, le autorità
cittadine, civili e militari, numerosi Sindaci dei Comuni della
Valle e rappresentanti dei Partiti. Hanno rivolto all'Onorevole
Terracini, Presidente dell'Assemblea Costituente, parole di saluto
e di riconoscenza per la sua intelligente opera in favore dello
Statuto Speciale della Valle d'Aosta il Sindaco Savioz, l'Onorevole
Giulio Bordon e il Presidente Caveri che ha ricordato come un
Presidente di Assemblea, pur rimanendo giusto ed imparziale, possa
agevolare una giusta causa come quella dell'autonomia della Valle
d'Aosta, il che ha fatto Umberto Terracini".
E Terracini, con la lucidità che lo contraddistingueva, in una
conferenza a cui ha partecipato tutta la popolazione valdostana,
aggiungeva: "Vi è una questione che riguarda il vostro Statuto e
sono i mezzi. Ci vogliono le basi finanziarie per poter fare i
bilanci e da questo punto di vista occorre dire che lo Statuto
approvato non soddisfa, perché esso dispone, per il bilancio della
Valle di certe fonti che rendono, in definitiva, la Valle ancora
troppo ampiamente dipendente dal Governo centrale per avere mezzi
necessari allo svolgimento della propria attività".
Siccome il problema è di viva attualità, mi permetto di
aggiungere che nel '48 Terracini diceva: "Per fortuna vi è un
articolo dello Statuto che dice che fra due anni (eravamo nel '48),
sulla base delle esperienze che saranno fatte, verrà stabilita una
nuova disposizione in relazione alla parte finanziaria della vostra
autonomia. Occorre che voi valdostani vi prepariate con studi di
organizzazione, con forze positive che andrete costituendo, per far
sì che nel momento in cui dovrà essere deciso il problema
finanziario, e cioè entro 2 anni (eravamo nel 1948), esso venga
risolto in modo da soddisfare le vostre necessità molto di più di
quanto adesso non siano state soddisfatte dallo Statuto".
Dopo l'annuncio fatto questa mattina dal Presidente del
Consiglio relativo alla presentazione di una legge dello Stato per
una riduzione da 9 a 7/10, possiamo dire che queste parole di
Umberto Terracini sono state profetiche; non solo non si è risolto
il problema nei due anni previsti dallo Statuto, ma a distanza di
decenni lo Stato, che non demorde, rimette nuovamente in
discussione i rapporti finanziari fra lo Stato e la Regione. Io mi
auguro, come allora si è augurato Umberto Terracini, che le forze
positive siano nuovamente pronte ad unirsi per vincere la battaglia
a favore della Valle.
Queste considerazioni riguardano giornate che ho vissuto
personalmente, anche se poi Terracini non ha limitato le sue
presenze in Valle e i suoi contatti con la Regione a quella visita
del 5 e 6 marzo del 1948. E' venuto tante altre volte, è stato con
noi in occasioni particolari, è stato consigliere di moderazione
nel 1966, nel travagliato momento della costituzione del
Centro-Sinistra.
Le testimonianze potrebbero continuare, ma io termino
ringraziando ancora il Consiglio ed il suo Presidente per la
manifestazione di cordoglio e di solidarietà manifestate e vorrei
concludere usando le parole di un nostro dirigente, Giancarlo
Pajetta: "Ricordandolo vorremmo ringraziarlo per le cose, per le
tante cose che abbiamo imparato da lui".
