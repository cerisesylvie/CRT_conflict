Classificazione
CONSIGLIO REGIONALE
Anagrafe patrimoniale - Indennità e previdenza
ENTI LOCALI
Comuni



Oggetto del Consiglio n. 2939 del 27 luglio 2007 - Resoconto
OGGETTO N. 2939/XII - Continuazione della discussione
congiunta delle proposte di legge n. 133 e 142 e di una
risoluzione, per il contenimento dei costi della politica.
Président
- Je rappelle là où nous étions. Il y a la
discussion conjointe des objets n° 36, n° 37 et n° 46 de l'ordre du
jour. Hier on avait suspendu les travaux dans la discussion
générale; nous pouvons reprendre le débat.
La parole au Conseiller Vicquéry.
Vicquéry (UV)
- Justement, suite au débat qui a été
entamé hier soir, par rapport aux points cités et aux accords que
nous avons faits, je demande la suspension des travaux pour la
convocation de la Conférence des Chefs de groupe.
Président
- Le Conseil est suspendu pendant 15 minutes et
une réunion des Chefs de groupe est convoquée dans la Salle des
commissions.
Si dà atto che la seduta è sospesa dalle ore 9,08 alle ore
10,23.
Presidente
- Riprendiamo i lavori. È stato depositato
alla presidenza un nuovo testo di una risoluzione sull'argomento
che vi sarà distribuito, a firma dei colleghi Vicquéry, Viérin
Marco, Ferraris, Tibaldi, Lavoyer, Ottoz e del Presidente
Caveri.
Siamo sempre in discussione generale.
La parola al Consigliere Vicquéry.
Vicquéry (UV)
- Voglio presentare il documento che il
gruppo dell'"Union Valdôtaine" ha firmato assieme agli altri gruppi
consiliari, con esclusione dei gruppi dell'"Arcobaleno" e dei "DS".
È un documento di cui do lettura perché nella sua sintesi, a nostro
parere, è comprensivo di tutte le richieste che sono emerse durante
il dibattito consiliare di ieri:
Il Consiglio regionale della Valle d'Aosta
Segnalato come il dibattito in corso sui costi della politica
risulti importante e significativo con l'obiettivo di contemperare
l'efficacia, l'efficienza e l'economicità della democrazia con i
principi di risparmio e di austerità;
Preso atto dei contenuti del Patto interistituzionale fra
Governo, Regioni e Province autonome, Province, Comuni e Comunità
montane per il perseguimento di obiettivi comuni, ai fini del
contenimento del costo delle Istituzioni stipulato il 12 luglio
scorso;
Ritenendo condivisibili l'impostazione del documento - in
particolare con l'esigenza di razionalizzazione dei costi dei
diversi livelli di Governo - e la conseguente assunzione di
responsabilità in capo alle nostre Istituzioni nel rispetto dello
Statuto di autonomia;
Sottolineata l'importanza di intraprendere azioni concrete di
sistema evitando ogni logica parziale e spezzettata;
Stabilisce
di dare mandato alla Conferenza dei Capigruppo di svolgere un
esame della situazione esistente e di proporre entro il 30 novembre
2007 - nella comparazione con l'esterno e nella verifica
complessiva del settore pubblico in Valle - soluzioni concrete per
un contenimento dei costi della democrazia regionale in una logica
di equità e di rapporto fra i differenti livelli di rappresentanza
democratica e in coerenza con le decisioni complessivamente assunte
dal sistema delle Regioni italiane;
di impegnare il Governo regionale alla definizione di un
Patto fra Regione ed enti locali finalizzato alla razionalizzazione
delle competenze, all'utilizzo delle risorse finanziarie degli enti
locali e al contenimento dei costi della democrazia locale;
di rendere pubblica sul sito web del Consiglio regionale la
seduta conclusiva della Conferenza dei Capigruppo.
Questo documento è un segnale forte, decisivo, rispetto al
dibattito in corso sui costi che preferiamo definire "i costi della
democrazia", ed è una risposta concreta alla demagogia che ieri è
stata emanata a più mani durante il dibattito da parte dei gruppi
dell'"Arcobaleno" e dei "DS", demagogia pura, demagogia che è il
contrario della democrazia, demagogia che denota un vuoto totale di
proposte. Nel nostro documento abbiamo accolto tutte le richieste
che sono state avanzate dalla bozza di documento presentata dai
gruppi dell'"Arcobaleno" e dei "DS", perché il documento che
proporremo alla votazione recepisce la necessità di ragionare sui
costi delle istituzioni Regione ed enti locali e sui costi in
generale della democrazia.
Riteniamo sia molto limitativo ragionare - come ci è stato
proposto - su alcuni aspetti specifici minimalisti dei disegni di
legge che sono all'ordine del giorno, disegni di legge che vanno a
colpire 3, 4 persone in Val d'Aosta: ex Senatori, ex Deputati, ex
Consiglieri regionali. Noi ragioniamo in termini più complessivi,
vogliamo dire con forza che la nostra Regione non ha nulla da
temere nei confronti delle altre Regioni rispetto ai costi. Siamo
però consapevoli che c'è un comune sentire da parte della
popolazione rispetto non tanto e non solo ai costi, ma rispetto al
ruolo di democrazia rappresentativa ed è su questo punto che
vogliamo incentrare la nostra attenzione: il ruolo della democrazia
rappresentativa a livello di Regione, a livello di Comune, a
livello di Comunità montana. Dobbiamo chiederci se quello che
stiamo facendo lo stiamo facendo bene e se lo stiamo facendo
rispettando le esigenze della popolazione valdostana. Se la
risposta è "sì", non temiamo confronti; se la risposta è "no",
dobbiamo porci problemi che vanno ben al di là della tematica delle
indennità.
In questo documento vogliamo anzitutto informare la popolazione,
conoscere; il primo punto di partenza è la conoscenza dei dati,
dopodiché si può e si deve contestare, criticare. Oggi siamo di
fronte ad una situazione nella quale, giustamente, le indennità dei
Consiglieri regionali sono pubbliche, ma siamo totalmente
all'oscuro di qual è la qualità di vita e il livello di indennità
di tutta una serie di rappresentanze di democrazia diretta ed
indiretta e di fette della popolazione valdostana che assumono dei
ruoli importanti nella società civile. Vogliamo solo fare un
raffronto; dopodiché ci chiederemo, in tutta trasparenza, qual è il
ruolo del Consigliere regionale.
Riteniamo che il ruolo del Consigliere regionale debba essere un
ruolo di alto livello, perché rappresentiamo l'Assise più
importante della nostra Regione (speriamo di rappresentarlo con
dignità, ognuno risponde per sé stesso) ma vogliamo ribadire con
forza che ci sono ruoli istituzionali diversi: c'è il ruolo di
rappresentanza legislativa (che è il nostro); c'è il ruolo di
rappresentanza amministrativa (che è di altri); c'è il ruolo di
rappresentanza gestionale (che è di altri ancora). Vogliamo mettere
sul piatto della bilancia questo dibattito e non limitarci a
banalizzare il tutto rispetto a quanto percepisce uno e quanto
percepisce l'altro.
La conclusione potrebbe essere identica, ma il punto di partenza
è un altro. Il punto di partenza non è di dire che siamo pagati
troppo, collega Bortot, nessuno vieta a lei, anziché di
accompagnare l'anziano, di dargli una parte della sua indennità e
ognuno risponde per conto suo. Io non verrò sicuramente in
Consiglio regionale a dire quali sono i miei comportamenti nella
mia vita privata. Di certo c'è che, se la logica è quella di
confrontare le pensioni sociali con le indennità e gli stipendi di
chi assume un ruolo importante nella società, siamo su livelli di
discussione diversi. Non è questo il metodo di lavoro, anche perché
potremmo parlare ore rispetto al welfare valdostano, ma non voglio
entrare su questo tema. La Val d'Aosta è quella che spende di più e
meglio di tutte le altre Regioni rispetto al sistema sociale: è un
dato ufficiale pubblicato dal Ministero e dalle riviste di settore.
Si potrà fare di più, sicuramente, però siamo quelli più virtuosi,
siamo quelli che spendiamo di più e meglio in sanità. Il nostro
ruolo è quello di utilizzare al meglio le risorse pubbliche, ma non
possiamo metterci sul livello che lei ha utilizzato, anche
abbastanza offensivo rispetto a coloro che siedono attorno a questo
tavolo, perché non è permesso a nessuno entrare nel merito di
comportamenti individuali, in quanto potremmo discutere a lungo sul
metodo di lavoro, su come si lavora in Consiglio o in commissione,
su come ci si atteggia nei confronti della società civile... non lo
accettiamo questo tipo di atteggiamento, così come non accettiamo
metodi che sono definibili "gattopardeschi", alla "Tomasi di
Lampedusa"!
Il collega Sandri vuole insegnarci la morale e l'etica; il
collega Sandri è quello che, non più tardi di un anno fa, ha
proposto con forza - ed è stato appoggiato dagli altri gruppi -
l'aumento del finanziamento ai gruppi consiliari, dicendo cose che
non voglio riferire in questa sede, per correttezza, ma... la
motivazione non era così nobile! Il Consiglio ha approvato
l'aumento del finanziamento ai gruppi consiliari su proposta del
collega Sandri, questo dovrebbe rientrare in una logica dei costi
della politica, o... no? Perché se il metodo è quello di far vedere
"lucciole per lanterne", possiamo ragionare su tutta una serie di
settori; se la logica è quella di cambiare tutto per cambiare
nulla, non ci stiamo! Le proposte di legge che presentate sono
minimaliste e non risolvono alcun problema. Il nostro documento,
invece, vuole prendere nell'insieme le tematiche e affrontarle
nell'insieme, ed è un documento serio, il vostro è una proposta
minimalista, anche se avete più volte ribadito che volete dare un
segnale.
Noi non vogliamo dare un segnale, vogliamo proporre delle
soluzioni concrete, perché dare il segnale della riduzione del 10%
è "aria fritta", in quanto il problema di fondo è se noi stiamo
facendo bene o male il nostro lavoro; se lo facciamo male, dovremmo
avere il coraggio di dire che sediamo in questa sede gratuitamente,
non con la riduzione del 10% o con la partecipazione per 5 minuti
attorno al tavolo della commissione per non perdere il gettone di
presenza. Questa è serietà, il resto è demagogia ed è anche un
metodo falso di atteggiarsi nei confronti del cittadino... questo
non lo accettiamo! Il vostro documento non solo è minimalista, ma è
provocatorio, perché volete solo atteggiarvi di fronte all'opinione
pubblica. Il fatto che la collega Squarzino si sia rifiutata di
firmare il nostro documento perché le sedute dei Capigruppo non
sono tutte pubbliche, è la dimostrazione di un certo modo di
pensare strumentale. In Conferenza dei Capigruppo abbiamo richiesto
la loro firma, la risposta è stata "no", perché vogliamo che tutte
le sedute siano pubbliche. Alle rimostranze da parte nostra che ci
potrebbero essere problemi di privacy la risposta è stata "no",
perché interessa solo poter dire all'esterno che loro sono i primi
della classe, ma... dimostreremo che così non è! Dimostreremo che
non abbiamo nulla da nascondere!
Il vostro documento è mirato "ad personam", volete solo punire
chi ha ricoperto il ruolo di Senatore, Deputato e quant'altro, e
questo non è un modo di lavorare, non è il nostro tipo di
atteggiamento. Noi vogliamo ragionare sul ruolo delle istituzioni,
vogliamo ragionare sul ruolo dei partiti, vogliamo ragionare sul
ruolo dei Comuni. Siamo convinti che la democrazia si esplicita in
modo complessivo, difendiamo il ruolo di rappresentatività dei
partiti, difendiamo il ruolo importantissimo dei Comuni, e non
accetto, collega Sandri, che lei venga a strumentalizzare quanto ho
cercato di dire in sede di Capigruppo! Ho solo detto, collega
Sandri, che ci sono ruoli diversi fra Consiglio regionale e
Sindaci: uno è un ruolo legislativo, l'altro è il ruolo
amministrativo, e il ruolo legislativo, essendo rappresentativo di
tutto il popolo valdostano, è ad un livello superiore rispetto al
ruolo del Sindaco. Non mi metto a discutere se il Sindaco di Aosta
ha una funzione e una responsabilità più importante rispetto al
Consigliere Vicquéry. Sicuramente il Sindaco di Aosta ha una
responsabilità maggiore rispetto al semplice Consigliere Vicquéry,
ma sicuramente il Consigliere Vicquéry si è messo in lista, è stato
eletto dal popolo regionale e rappresenta il popolo regionale! Il
Sindaco di Aosta si è messo in lista, è stato eletto dal Comune di
Aosta e rappresenta il cittadino di Aosta! Questa è la differenza,
al di là del livello istituzionale; poi, se lei vuole
strumentalizzare, strumentalizzi pure, ma sia ben chiaro che
andremo a vedere anche chi ha proposto l'indennità dei Sindaci.
L'"Union Valdôtaine" è stata l'anima di questo, perché da sempre ha
ritenuto e ritiene tuttora che il Sindaco nel sistema federalista
sia alla base della democrazia, per cui non accettiamo che lei,
interpretando a modo suo le parole che ho espresso in sede di
Conferenza dei Capigruppo, tenti di demonizzare il sistema
comunale.
Non accettiamo il suo atteggiamento rispetto alla casta, è
deprimente! Se lei si sente di far parte di una casta, la prego, si
dimetta da questo Consiglio regionale, farebbe un piacere non a
noi, perché è anche simpatico fuori dall'ufficialità, ma farebbe un
piacere alla comunità valdostana, perché se casta è, essa deve
essere combattuta in quanto è l'affosso della rappresentanza
democratica! La logica della casta è quella che porta alle
dittature! La marcia su Roma non fu una marcia trionfale, la marcia
su Roma fu fatta in treno, accompagnata dai saluti di gran parte
della popolazione italiana compreso il Re, perché era venuto meno
il ruolo di rappresentanza della democrazia e, con questa logica
della casta, coloro che pensano di difendere il popolo e le fasce
più deboli, stanno facendo il gioco di coloro che vogliono
distruggere il sistema democratico.
Siamo sicuramente in una fase delicata, in cui abbiamo perso
credibilità e dobbiamo riconquistarla e con questo documento
vogliamo produrre azioni concrete da qui al 30 novembre, per
dimostrare che siamo in grado di rappresentare degnamente la
comunità valdostana. Vorremmo anche in prospettiva che chi siederà
in questo Consiglio, sia rappresentativo di tutte le fasce sociali,
perché la logica di ragionare in termini di indennità in su o in
giù rischia di produrre effetti nella democrazia che sono
avvilenti: o avremo tutti Consiglieri regionali che sono dipendenti
pubblici in aspettativa, con l'esclusione totale dal Consiglio di
fasce di società civile, espressione della cosiddetta "attività
liberale", oppure avremo persone che scelgono di fare la politica
per interesse. Questo è il grosso rischio che corriamo, perché il
punto di partenza e di arrivo è l'onestà.
Voi ci trattate da disonesti, Consigliere Bortot, non lo
accettiamo! Chi ruba, ruba, ma non permettetevi di dire che tutti
noi rubiamo. È vergognoso che in quest'aula si usino questi
termini... non lo accetto personalmente, né per tutti coloro che
rappresentano onestamente il mestiere che fanno, perché di mestiere
si tratta! Allora ognuno risponda a sé stesso e se la logica è
quella di demonizzare, fatelo, andremo sulle piazze! Parla chi, per
anni, ha fatto volontariato; non solo lei, Consigliere Bortot, ha
fatto volontariato... l'ho fatto e ho continuato a farlo, e
continuo a farlo!
Ritengo che quanto noi percepiamo oggi sia sicuramente una
situazione di privilegio rispetto al pensionato sociale, ma vorrei
anche mettermi in confronto con altre categorie pubbliche e private
che rappresentano fette importanti della popolazione valdostana,
rispetto a scelte di vita che non mi riguarderanno più per i motivi
che sapete, ma che riguarderanno coloro che siederanno in questo
Consiglio. Invito tutti a un po' di moderazione.
Presidente
- La parola al Consigliere Sandri, per il
secondo intervento.
Sandri (GV-DS-PSE)
- Mi compiaccio che alcuni colleghi
stiano esprimendo solidarietà e apprezzamento per le parole del
Capogruppo dell'"UV", Vicquéry, che ha fatto sicuramente un
intervento appassionato.
Non so se appartengo a una casta o non vi appartengo, non
confondo mai il privato con il pubblico, come giustamente ha detto
il collega Vicquéry, ma proprio da lì muove "La casta", che
casualmente ho qui, sul mio posto di lavoro; riprendo una frase
alle pagine 27-29 che iniziano dicendo:
"Il principio che la
politica fosse un servizio da rendere gratuitamente lo prevedeva un
tempo l'articolo 50 dello Statuto Albertino, le funzioni di
Senatore e Deputato non danno luogo ad alcuna retribuzione".
Questo fu abbandonato nel 1913, quando i Deputati si
autoattribuirono una modesta indennità a titolo di rimborso spese e
da lì è cominciato quello che tutti conosciamo. C'è poi una
simpatica descrizione della comunità del Porcellino, dove c'erano
Giuseppe Dossetti, Giuseppe Lazzati, La Pira, Fanfani, il papà
della Iervolino, eccetera, che avevano un solo vestito e un solo
cappotto, come Pietro Nenni e altri... erano tempi diversi. Cito
questo perché non c'è alcuna lezione di etica o di morale che
abbiamo voluto fare, abbiamo solo voluto porre un problema storico
e di trasparenza, "storico" nel senso di oggi; fra l'altro siamo
riusciti, a proposito della qualità del nostro lavoro, collega
Vicquéry, a beccarci una pagina intera di "Repubblica", un articolo
troppo volgarotto nei suoi apprezzamenti, ma i giornalisti
esprimono la realtà di oggi, noi dobbiamo prevedere il futuro, e
dobbiamo tener conto anche del giudizio di chi l'oggi lo sa
leggere... appunto, i giornalisti.
Ci eravamo allora fermati, ieri sera, facendo una serie di
osservazioni su una proposta del Vicecapogruppo della "CdL",
Lattanzi, che proponeva di dare trasparenza a tutto questo
dibattito... credo che questo sia molto serio e, per fare
un'illustrazione di questa trasparenza, aveva proposto di rendere
pubbliche tutte le sedute della Commissione dei Capigruppo
trattanti questo argomento. A questo punto ne chiederei anche la
registrazione, visto che le cose dette ieri, in Consiglio
regionale, tendono ad essere smentite; i giudizi sui Sindaci
espressi dal collega Vicquéry, ad esempio... e poi anche trasmesse,
perché credo che questo possa essere la trasparenza; quando si
parla di "trasparenza", bisogna parlare di quello di cui si tratta;
non ho sentito nella Conferenza dei Capigruppo o qui, in aula,
nessuno che abbia parlato delle cifre di cui stiamo parlando.
Vogliamo inquadrare il problema? In particolare abbiamo 2 proposte
di legge, perché torniamo sempre al tema che in questo momento è
all'ordine del giorno di cui stiamo discutendo, abbiamo posto la
nostra attenzione sul vitalizio, perché devono sapere tutti i
nostri concittadini che riceviamo, a livello di Consigliere
semplice... poi l'Assessore, il Presidente del Consiglio, eccetera,
hanno emolumenti suppletivi... circa 6.000 euro al mese netti -
sono 8.400 emolumenti lordi, tolte le tasse, sono circa 6.000 netti
-, ma a questo si deve aggiungere il 21% delle nostre indennità che
viene devoluta al vitalizio, a cui si aggiungono poi 2 quote (come
stanno chiedendo i colleghi dell'"Arcobaleno" di ridurre ad una)
per un totale di altri 5.100 euro. Diciamo quindi che al netto la
patrimonializzazione dei Consiglieri regionali è di circa, a
spanne, 11.100 euro: questo è quello di cui stiamo discutendo... è
troppo... è poco... lo valuteremo!
Il Capogruppo dell'"UV" dice: "se facciamo i paragoni..." -
anche ieri il collega Ottoz diceva - è vero che "il Molise costa
meno", ma perché sono meno Consiglieri, però gli stipendi sono
anche più alti. Noi non possiamo soltanto guardare il vicino che ci
fa comodo, dobbiamo anche rileggere che ognuno dei 350 Deputati
spagnoli ha uno stipendio di 3.020 euro al mese, come i 259
Senatori, più 1.762 euro se non è di Madrid e deve trasferirsi
nella capitale, e la pensione la matura dopo 7 anni di servizio. Ho
già citato un'altra volta, in questa sede, che il rimborso spese
non è neanche uno stipendio perché non hanno vitalizio dei
Consiglieri del Canton Vallese qui vicino, che sono 125, molti più
di noi, ma prendono sostanzialmente in un anno quello che noi
prendiamo in un mese e di indennità, prendono circa 1.000 franchi
svizzeri al mese, grosso modo: questi sono i paragoni... è
troppo... è poco? Ma vogliamo parlare di cifre? Vogliamo essere
concreti? Oppure vogliamo solo fare "aria fritta", e qui davvero,
con queste frasi che sono illuminanti?
"Segnalato come il dibattito..."
- sto rileggendo il
vostro documento, votato anche dalla maggioranza surrettizia, cioè
dai Consiglieri Ferraris e Tibaldi -
"in corso sui costi della
politica risulti importante e significativo..."
- e fin qui,
collega Squarzino, credo che siamo tutti d'accordo - con
l'obiettivo però
"di contemperare efficacia, efficienza ed
economicità della democrazia con i principi di risparmio e
austerità"
... non si capisce perché ci debba essere la
contemperanza, come se l'efficacia, l'efficienza e l'economicità
non potessero andare d'accordo con il risparmio e l'austerità!
"Preso atto dei contenuti del patto interistituzionale..."
-
questo è un dato acquisito -,
"Ritenendo condivisibile
l'impostazione del documento..."
, che non parla di riduzione,
ma
"di razionalizzazione dei costi di diversi livelli di
Governo..."
- quindi già ammorbidiamo le cose che vogliamo
conseguire - e, conseguentemente, l'assunzione
"di
responsabilità in capo alle nostre Istituzioni nel rispetto dello
Statuto di autonomia..."
, comunque poi decidiamo noi quello che
vogliamo fare. Allora se c'è questa direzione, perché non abbiamo
la voglia di sganciare il nostro emolumento da quello del Deputato
e del Senatore e, a sua volta, da quello del Magistrato, visto
quello che sta combinando questo Governo che toglie da una parte e
poi restituisce attraverso l'aumento ai Magistrati... Poi si passa
alla parte più importante, che è quella impegnativa:
"stabilisce
di dare mandato alla Conferenza dei Capigruppo di svolgere un esame
della situazione esistente"
... come se noi non lo sapessimo,
dice giustamente il collega Bortot, ma noi avremmo dovuto saperlo
da sempre, visto che siamo pagati per conoscere la situazione,
comunque la vogliamo precisare e va benissimo, ma attenzione,
perché ci mettiamo dei paletti...
"nella comparazione con
l'esterno"
... qui c'è un accenno, autosmentitosi oggi dal
collega Vicquéry, ma che ieri è stato detto: il paragone con
l'esterno, lo ha detto in aula il collega Ottoz, i Sindaci
valdostani hanno 2-3 volte lo stipendio di quelli di fuori, ci
ripetono costantemente e
"nella verifica complessiva del settore
pubblico in Valle..."
, quindi si dice: mica volete guardare
solo il Consiglio regionale? Andiamo a vedere anche i Comuni,
quindi di nuovo la volontà di scaricare su Sindaci e sugli
amministratori delle Comunità montane il problema di fare la bella
figura!
Dove si arriva? Si arriva a
"soluzioni concrete"
(non si
capisce se sono leggi, disposizioni...)
"per un contenimento dei
costi della democrazia regionale..."
, ma qui prima era scritto
locale, poi nel momento di discussione... era stato messo dopo?
Allora niente, recita ancora il testo:
"in una logica di equità
e di rapporto fra i differenti livelli di rappresentanza
democratica e in coerenza con le decisioni complessivamente assunte
dal sistema delle Regioni italiane"
. Questo è stato ribadito
bene prima, ma... come? Io sono stato eletto da tutto il popolo
valdostano... devo valere come il Sindaco della città di Aosta, che
è stato eletto solo dai suoi concittadini? Ma vogliamo mica
scherzare? Quindi comunque ci garantiamo e allora dobbiamo spaziare
queste cose, pertanto sono posizioni legittime, ma tutte che vanno,
meno che dire quello che bisogna dire: che prima di tutto il
Consiglio regionale, se vuole dare l'esempio ai Sindaci, deve
partire da sé stesso e non può non partire da una riduzione delle
spettanze, che non è detto che sia una riduzione dello stipendio
piuttosto che del vitalizio; deve essere una riduzione di questi
costi, perché sarebbe davvero questo un segnale che ci consente di
poter andare a dire alle Comunità montane, agli enti locali,
eccetera, anche voi adesso ci seguite.
Si dice poi:
"di impegnare il Governo regionale alla
definizione di un Patto fra Regione ed enti locali finalizzato alla
razionalizzazione delle competenze, all'utilizzo delle risorse
finanziarie degli enti locali e al contenimento dei costi della
democrazia locale"
... e qui è grave, perché si delega alla
Giunta e si toglie al Consiglio quello che è competenza del
Consiglio, cioè la regolazione dei rapporti con gli enti locali.
Allora vuol dire che la legge sugli enti locali e tutte le leggi
che stabiliscono emolumenti non si vanno a toccare, perché si va a
fare solo un accordo con gli enti locali, ma nell'accordo con gli
enti locali bisogna essere in due, perché dai anche all'altro la
possibilità di intervenire, quindi i margini di manovra per ridurre
sono pochissimi, forse nulli. E poi questa, che è la cosa ridicola
finale...
"di rendere pubblica sul sito web del Consiglio
regionale la seduta conclusiva della Conferenza dei
Capigruppo"
... proprio per la trasparenza che necessita su
questi temi, credo sarebbe indispensabile che tutte le riunioni,
anche quelle che si fanno durante le interruzioni del Consiglio
regionale, fossero in presa diretta, perché così i nostri
concittadini sarebbero informati sulle questioni esistenti al
nostro interno e si potrebbero rendere conto di quanto sono diversi
gli atteggiamenti fra il pubblico e il privato da parte di alcuni
Consiglieri.
Ci sono due cose che meritano di essere valutate: dice il
collega Vicquéry che il sottoscritto, con tutti gli altri
Capigruppo, si è fatto promotore di un aumento degli emolumenti ai
gruppi... questa è una storia molto interessante, perché l'"UV" dal
1990 si è ben guardata di finanziare i gruppi consiliari regionali,
tenerli a stecchetto, non dar loro la possibilità di avere le
risorse per avere dei consulenti, per poter fare attività politica,
tanto l'"UV" si prendeva i lauti rimborsi elettorali e i lauti
rifinanziamenti statali dallo Stato, visto che aveva il Deputato o
il Senatore - o tutti e due, qualche volta -, per cui questi
emolumenti erano fermi al 1990, perché non era mai stato fatto un
adeguamento ISTAT. Noi siamo arrivati a fare questa proposizione,
che non ha nemmeno recuperato tutto l'adeguamento ISTAT di tutti
questi anni; non solo, ma insieme a quella proposta di legge
abbiamo presentato le altre proposte di legge per ridurre i costi
per il Consiglio regionale.
Abbiamo fatto attività istituzionale perché si sprechino meno
soldi per farsi le gite turistiche in Vietnam piuttosto che da
qualche altra parte, la Martinica... c'è una vergogna grossa,
invece, che devo ammettere in Consiglio regionale. Con il collega
Borre mi sono fatto promotore di una proposta di legge per
prevedere l'indennità per i Consiglieri comunali della città di
Aosta. Ci era stato richiesto fortemente - all'epoca eravamo
Capigruppo di maggioranza insieme - da parte del Sindaco di Aosta
perché non riusciva più a controllare il numero delle commissioni e
quindi dei gettoni di presenza ai Consiglieri a livello di
Consiglio comunale. C'erano delle commissioni che si riunivano
anche 10-12 volte al mese con emolumenti significativi che
arrivavano alle migliaia di euro per qualche Consigliere. Ebbene,
al posto di richiamare il Consiglio comunale della città di Aosta e
il Sindaco a controllare questo fenomeno, abbiamo ceduto e abbiamo
permesso questo tipo di indennità, abbiamo messo il 12%,
casualmente il massimo è stato subito ottenuto.
Sul fatto che non siete credibili circa la volontà di ridurre i
costi della politica e i costi comunque in generale, gli sprechi
pubblici... è anche la legge che è stata da voi depositata in
Consiglio regionale e che è all'esame delle commissioni, dove si
vanno a prevedere gli emolumenti ai Consiglieri di amministrazione,
ai Presidenti e agli Amministratori delegati delle società
partecipate. Allora avete messo il limite, dicendo: "limitiamo le
prebende per tutti questi Grands Commis della Regione Val d'Aosta
al 50% degli emolumenti del Consigliere regionale". Peccato che la
stragrande maggioranza dei Consiglieri di amministrazione di queste
società prende infinitamente meno, per cui di fatto è la volontà
pre-elettorale di dire: "avete quel limite, fate quel che volete,
quindi aumentatevi tutto quello che potete aumentarvi". Per fortuna
in commissione è stata stoppata e si è deciso di chiedere un
preciso rendiconto su tutte le retribuzioni di tutte queste
posizioni, per riuscire ad avere un quadro più definito.
Ultima questione che volevo affrontare: voi dite che facciamo le
leggi piccole, spezzettate... può essere. Credo che le grandi
montagne si scalano mettendo un passo dopo l'altro, secondo una
mentalità da montanaro, e noi mettiamo dei passettini, ma rifiuto
il tentativo di dire che siano dei provvedimenti "ad personam",
perché l'incompatibilità fra le spettanze, le prebende o - come
volete definirle - fra i differenti livelli istituzionali, è
previsto dall'accordo del 12 luglio. Prima me lo aveva segnalato il
collega Venturella, quindi è proprio previsto, cioè se tu prendi
una prebenda da Deputato non puoi prendere la prebenda da
Presidente della Provincia, questo è stato ricordato anche dal
Presidente della Regione. Per analogia, se prendi il vitalizio da
Parlamentare non prendi più il vitalizio da Consigliere regionale:
questo credo sia un ragionamento semplice; poi è chiaro che,
essendo una Regione piccola, alla fine le persone che in questo
momento sono interessate da questo provvedimento sono poche, 7 o 8,
ma nella dimostrazione dell'animo più totalmente "bipartisan" su
questo tema è il fatto che fra i due che potrebbero avere delle
ripercussioni di questo provvedimento di legge ci sono anche
l'attuale Deputato e attuale Senatore, che non fanno riferimento al
vostro movimento politico. C'è quindi anche un po' di masochismo
nel vostro modo di ragionare, ma non è così, perché non c'è alcuna
intenzione di colpire qualcuno.
Su questo problema del vitalizio c'è un problema di fondo, che
ci porta ad aver concentrato la nostra attenzione su detto tema ed
è la questione che è cambiata la legislazione nazionale sul tema
del vitalizio e che sono cambiati tutta una serie di riferimenti e,
oggi come oggi, non ha più quell'importanza che aveva una volta...
mi spiego meglio. Da qualche anno è venuta fuori la legge sui
contributi figurativi, quindi ognuno di noi può versare - cosa che
stiamo facendo con lo stipendio di questo mese - i contributi per
mantenere la nostra posizione assicurativa... si lamentava del peso
di questa trattenuta, ieri, nella Conferenza dei Capigruppo, il
Presidente della Regione. Una volta questo non c'era, per quello
che era nato il vitalizio: perché oggettivamente c'era la
difficoltà a mantenere una posizione assicurativa. Questa
previsione di possibilità ci porterà tutti non solo ad avere il
vitalizio, ma ad avere la nostra posizione contributiva totalmente
garantita, cosa che una volta non era. Credo che questa sia una
ulteriore motivazione per cui è proprio sul vitalizio che si
possono dare dei segnali forti e i segnali forti prima partono dal
Consiglio, meglio è per la credibilità del Consiglio, ma anche per
la possibilità di intervenire sugli altri livelli; fare il
contrario, ci fa passare per quelli che vogliono lavorare sull'orto
degli altri e non vogliono guardare sul proprio orto.
Presidente
- La parola alla Consigliera Squarzino
Secondina.
Squarzino (Arc-VA)
- Solo due osservazioni rispetto
all'intervento del collega Vicquéry.
Il nostro gruppo rifiuta il giudizio di essere demagogici,
perché - come dicevamo ieri nel presentare il nostro disegno di
legge - abbiamo elencato tempi e iniziative che, in momenti non
sospetti, abbiamo qui più volte sollevato; quindi 3 anni fa, 7 mesi
fa la nostra legge, ancora delle mozioni in Consiglio, e
continuiamo in questo percorso che abbiamo iniziato e lo abbiamo
fatto perché crediamo che il problema etico sia un problema
importante. Cerchiamo, nei limiti di un movimento politico, di
tradurre anche questo principio etico nelle nostre scelte di
movimento e di gruppo.
Rifiutiamo l'accusa di avere un "vuoto" di proposte. Abbiamo
fatto delle proposte precise, mirate in particolare allo "status"
economico del Consigliere, perché su questo abbiamo maggior
contezza, poiché per il problema dei dati del monitoraggio è chiaro
che ciascuno lavora nell'ambito che meglio conosce e che più gli
tocca da vicino. Non solo, noi abbiamo dato voce a un comune
sentire - è vero, come diceva il Consigliere Vicquéry, che c'è in
questo periodo un comune sentire -, ma un comune sentire che da
anni sentiamo e siamo ben contenti che adesso emerga in modo più
forte, anche in altre forze politiche.
Vogliamo con le nostre proposte dare una risposta immediata a
questo "comune sentire" per essere più seri, nel momento in cui
affrontiamo tutti gli altri problemi. Allora è chiaro che siamo
consapevoli che occorra affrontare l'insieme dei problemi, già ieri
lo dissi, quindi c'è questa consapevolezza che non basta incidere
su un elemento per dare una svolta alla politica o ai costi della
politica, però siamo anche convinti che molte volte le nostre
decisioni diventano più credibili, se in qualche modo già hanno
attuato in chi le propone una parte delle proposte che vengono
fatte: questo è il senso delle nostre leggi. È come dire: "noi,
Consiglio regionale, nel momento in cui ci metteremo a fare tutto
quel lavoro, gruppo di lavoro che a settembre comincerà a lavorare,
ci presentiamo come coloro che affrontano la questione dei costi
della politica..." dicendo: "noi non vogliamo togliere privilegi ad
altri, vogliamo calibrare bene quale costo la collettività deve
sostenere in questo caso per noi che siamo eletti", che è diverso.
Forse non possiamo confrontarci tanto, noi, eletti, con i
professionisti, perché è diverso il nostro "status", noi chiediamo
di essere pagati perché facciamo un lavoro che riteniamo di
interesse pubblico, quindi è anche giusto che pubblicamente
rendiamo conto di quanto costa alla collettività il nostro servizio
(poi possiamo disquisire sulla qualità del servizio). Ed è anche
per questo che eravamo disponibili ieri a dire: "se vogliamo fare
un discorso tutti insieme, siamo disposti a farlo, ma con alcuni
paletti". Prima abbiamo posto come paletti alcuni contenuti, ci è
stato detto: "non vogliamo alcuni contenuti"... va bene, allora
abbiamo detto: "rinunciamo a mettere i contenuti e accettiamo
quella che è stata una proposta del collega Lattanzi sul metodo
della pubblicità, cioè mettiamo da parte i punti e accettiamo di
organizzare un discorso più generale in cui ci sia, dal punto di
vista dei contenuti, una cosa che, come Consiglio, ci interessa di
più: lo "status economico" del Consigliere regionale.
L'altro elemento prioritario era la pubblicizzazione dei lavori
che vengono fatti... perché? Perché la proposta del collega
Lattanzi ci ha fatto dire: "probabilmente si apre un nuovo spazio
in cui possiamo dialogare, per trovare una posizione comune in cui
tutti troviamo la risposta parziale alle nostre esigenze". Stamani,
quando discutevamo sull'ultima proposta del documento di rendere
pubblico sul sito Web del Consiglio regionale la seduta conclusiva
della Conferenza dei Capigruppo, a noi è sembrato un mettere le
mani avanti e dire: "attenzione, quando si parla di soldi è bene
che la gente non sappia, deve solo sapere la parte finale del
nostro dibattito".
Ritorno sul concetto che ho detto prima: i soldi che attribuiamo
a noi e ad altri non sono soldi nostri...
(interruzione del Consigliere Viérin Marco, fuori
microfono)
... collega Viérin Marco, non rifuggo dalla sua osservazione; è
chiaro che il discorso di privacy legato al nome delle persone è un
discorso di privacy, ma quando parliamo di una funzione, che è una
funzione pubblica, che sia Presidente di una società o che sia
Consigliere o Assessore comunale, sono figure che svolgono una
funzione pubblica. Allora credo che proprio perché sono funzioni
pubbliche e sono usate risorse pubbliche, il ragionamento che viene
fatto su questi elementi possa e debba essere pubblico in nome
della trasparenza. Mi suggeriva il collega Bortot scherzando: "con
tutti questi programmi di informatica... noi non vogliamo
utilizzarli proprio nel momento in cui discutiamo di problemi che
interessano tutti?"...
Riteniamo che sia stato fatto un grosso tentativo da parte della
maggioranza dei Consiglieri per dare una risposta alle nostre
istanze; a nostro avviso, alcuni elementi che avevamo posto non
sono stati presi in considerazione, per cui noi manteniamo le
nostre leggi che incidono proprio sullo "status" del Consigliere e
vanno anche - soprattutto l'articolo 2 della nostra legge -
nell'ottica della riduzione degli assegni vitalizi, che è uno dei
punti cruciali dell'accordo fra Camera e Senato al Parlamento.
Presidente
- La parola al Vicepresidente Tibaldi.
Tibaldi (CdL)
- Sì, per alcune considerazioni
sull'argomento che, per come viene affrontato in aula, suscita
sempre un largo interesse e un ampio dibattito.
La collega Squarzino, come il sottoscritto, come il collega
Vicquéry, o anche il collega Ferraris, che interverrà dopo di me...
siamo tutti di lungo corso, la nostra anzianità istituzionale è
datata e possiamo essere testimoni di quello che è accaduto in
questi anni, in questa sede, in merito a tale argomento. Ieri, per
la prima volta, ho sentito delle frasi che stridevano forte al mio
udito e sono state quelle del collega Bortot.
Collega Bortot, non mi vergogno di svolgere il ruolo di
Consigliere regionale, di essere impegnato pressoché "full time" da
un punto di vista politico-istituzionale, di sostenere con i miei
soldi e il mio impegno il partito, di utilizzare parte di questi
emolumenti per eventi istituzionali come l'invito, la Conferenza
dell'On. Stefania Craxi, che si è recentemente consumato in Aosta,
di ospitare domenica l'On. Cicchitto che verrà a Courmayeur, eventi
che sosteniamo con la quota parte dei nostri stipendi, e di
finanziare parzialmente anche un giornale, di pagare una sede, e di
contribuire a tutte le iniziative pubbliche che ogni Consigliere
deve affrontare! Sentir dire dalla sua bocca che "noi rubiamo dei
soldi pubblici", penso che dovrebbe far scattare in lei, oggi, la
dignità di dire: "strappo quella busta che ho percepito oggi, che è
il 27, rinuncio al mio mandato e mi dimetto", perché il furto è un
reato e chi vuole dare lezioni di etica non commette furti! Questo
è un ragionamento talmente banale... per la prima volta ho sentito
ieri, proferire da lei, delle parole che mi hanno turbato,
infastidito... lascio perdere i ragionamenti che lei ha fatto e che
possono essere ritenuti demagogici o meno, ma penso che un minimo
di rispetto per il ruolo che lei svolge dovrebbe averlo e anche un
minimo di riconoscimento per l'istituzione nella quale lei si
colloca!
Fatta questa premessa, è naturale che io stesso, con il mio
gruppo, siamo contrarissimi ai privilegi della politica e al
"Bengodi" della politica. Ne siamo profondamente convinti, tanto
che è stato un Governo di Centro-Destra - quello di Berlusconi -
che ha proposto un taglio del 10% degli emolumenti nella
finanziaria del 2006, un taglio che ben pochi Consigli regionali,
fra i quali il nostro, si sono adeguati e hanno reciso del 10%
l'indennità di carica. Un sacco di altri Consigli regionali in
prevalenza di Centro-Sinistra si sono rifiutati di adottare questo
taglio, la Regione Campania ha addirittura impugnato la finanziaria
in quel punto, la Corte costituzionale le ha dato ragione e quella
legge è dichiarata illegittima, tanto che è probabile che il
Consiglio regionale campano non procederà ad una decurtazione e,
sulla base di quella sentenza, altri Consigli regionali che avevano
proceduto alla decurtazione magari se la riattribuiranno.
Sarkozy l'ho sentito citare in lungo e in largo, anche lui è un
esponente di Centro-Destra; dal Centro-Sinistra non abbiamo mai
avuto delle lezioni di stile e di etica, tanto che l'Umbria,
Regione tipicamente "rossa", ha affondato il referendum contro i
superstipendi che era stato promosso dai "Verdi" e dai Comunisti
italiani. L'articolo è firmato da Stefano Rizzo, coautore del libro
de "La Casta" ed è pubblicato su "Il Corriere della Sera"; dice:
"era scritto che sarebbe successo ed era scontato anche quello che
il portavoce del comitato referendario umbro, Claudio Abiuso,
definisce, senza mezzi termini, il tradimento dei Verdi e dei
Comunisti italiani". Sono i due partiti della maggioranza in quella
Regione, che essendo stati fra i promotori del referendum, hanno
poi votato a favore della sua decadenza. Questo è uno dei tanti
esempi.
Ho avuto il piacere, il 30 maggio scorso, di partecipare su
delega del Presidente Perron alla Conferenza dei Presidenti dei
Consigli regionali, dove si parlava di costi della politica. Devo
dire che in un certo senso mi sono sentito sollevato rispetto ai
colleghi delle altre Regioni, perché non voglio che ci definiamo
"Consiglieri operai" come qualcuno - forse con tono sarcastico - su
"Italia Oggi" ci ha definito, però siamo i Consiglieri che hanno la
minore percezione in termine di emolumenti. Vi sono dei colleghi
Consiglieri regionali che hanno, ciascuno, delle segretarie
particolari, che noi non abbiamo; delle auto blu per ogni gruppo o
presidenza di commissione, che noi non abbiamo; l'indennità di
funerale come ha inserito il Veneto e che adesso forse toglierà; si
sono aumentati il numero dei Consiglieri, come ha fatto il Friuli
Venezia Giulia a guida del Centro-Sinistra, 60 Consiglieri per una
Regione che ha 1.200.000 abitanti, e noi siamo sempre rimasti fermi
a 35 Consiglieri; hanno dei rimborsi spese ultronei rispetto alle
indennità percepite da noi. C'è tutta una pletora di situazioni che
sono veramente scandalose e il Presidente della Regione Toscana,
Nencini, che è della vostra area politica, ha confermato che la Val
d'Aosta figura fra le Regioni più parsimoniose.
Siamo d'accordo con voi che dobbiamo ulteriormente ridurre i
costi della democrazia e della politica, ma non si può ragionare
solo sui costi del Consiglio regionale o dei Consiglieri regionali.
Il ragionamento dovrebbe essere fatto in scala più ampia ed è
questo l'intento di tale risoluzione. Su scala più ampia, io come
lei, collega Bortot, abbiamo superato un vaglio elettorale, il
popolo ci ha dato una quota di consensi tale per dirci che abbiamo
diritto di accedere a quest'aula. Se fra qualche mese questo
diritto ci viene negato, ce ne staremo a casa! Ci sono persone che
hanno emolumenti in questa Regione - e che fanno parte di altri
enti o società partecipate - molto superiori ai nostri, persone che
non hanno superato il vaglio elettorale e che, per designazione
politica, o per legge, o per deliberazione di Giunta, hanno delle
percezioni che sono da capogiro. I costi della politica sono anche
e soprattutto quelli, non sono i 6.000 euro di netto al mese che
ogni Consigliere regionale percepisce e che deve, in quota parte,
dare al partito per il giusto funzionamento del partito!
Sono d'accordo con lei che, se possibile, dobbiamo ridurre
ulteriormente questi costi, vedrà che verranno ridotti, come
senz'altro non saranno accumulati i vitalizi dei Parlamentari con i
vitalizi dei Consiglieri regionali, perché è nella logica delle
cose che si vada verso una restrizione di certe facoltà che c'erano
in passato; fra l'altro, sono confortato dal fatto di leggere in un
disegno di legge in esame al Senato, che finalmente anche il Senato
si è reso conto che prima di obbligare le Regioni e i Comuni a
tagliare le spese politiche, forse è opportuno che guardi in casa
cosa si può recidere come privilegi! Il Senato ha fatto un decalogo
di proposte che riguardano e le indennità e, soprattutto, i
vitalizi; innanzitutto il vitalizio potrà essere percepito solo a
65 anni... la legge regionale n. 28 del 1999 di cui sono
cofirmatario e che abbiamo votato come gruppo in allora "Forza
Italia", aveva inserito l'età a 65 per andare in pensione... altre
Regioni, a guida Centro-Sinistra, lo hanno abbassato a 55 anni!
Parli con i suoi colleghi... quindi noi, in questo caso, siamo
stati precursori. Serviranno 5 anni di mandato per avere diritto al
vitalizio, dal 1973, qui, esiste questa norma; finalmente anche il
Parlamento supererà l'ostacolo temporale di 2 anni, 6 mesi ed 1
giorno per cui non si va mai al voto ed è necessario cumulare 5
anni di mandato parlamentare. La soppressione del riscatto da noi è
temporizzata; se si andrà verso la soppressione sono ben d'accordo
a firmarla e votarla, perché il vitalizio deve equivalere ad una
pensione e non ad una speculazione per singoli.
Diminuisce l'entità dell'assegno vitalizio... oggi il vitalizio
parlamentare va dal 25 all'80% delle indennità, lo porteranno dal
20 al 60, come in Val d'Aosta. Se nel 1999 non fosse stata fatta
quella legge, sotto l'egida di un Presidente che si chiama Louvin,
"Valle d'Aosta Viva", i cui proseliti, oggi, scrivono contro il
sistema del vitalizio regionale, avremmo sforato la spesa pubblica!
Oggi la spesa pubblica è sotto controllo, è stato introdotto un
regime a capitalizzazione, ovvero "tanto si versa, tanto si
percepisce", e non più come i nostri antenati, in quest'aula, che
percepiscono tutto e il contrario di tutto senza aver mai versato
nulla! Ben venga, quindi, che anche a Roma si sono accorti che
anche il piccolo modello valdostano è efficace dal punto di vista
politico.
Basta il cumulo del vitalizio con altre indennità... siamo
d'accordo in una logica che sia naturalmente condivisa; poi, i
capponi, non anticipano il Natale, è naturale; non lo hanno fatto a
Roma, non lo si fa neanche ad Aosta, perché le novità entreranno in
vigore dalla prossima legislatura, è naturale che il legislatore
non vada a danneggiare le proprie tasche, ma... la stessa cosa
avete fatto voi, cari "Verdi"! Collega Squarzino, lei non è andata
a toccare nella sua proposta di legge la quota parte versata dalla
Regione rispetto alla quota parte versata dal Consigliere, non ha
decorrenza retroattiva, perché lei giustamente ha 3 mandati
cumulati, è bene conservare piccoli privilegi che sono stati
guadagnati in questi anni. Giustamente non vuole fare la fine del
cappone e non anticipa il Natale! Non si fa cenno sulla
temporizzazione della sua legge...
Stop rimborsi viaggi all'estero di aggiornamento... questo fa
parte della grande quantità di vantaggi ingiusti che hanno i
Parlamentari. Credo che noi Consiglieri, tutto sommato, siamo in un
alveo di sobrietà rispetto ad altre Regioni e soprattutto rispetto
a quanto sta succedendo a Roma... è auspicabile che ci sia una
recisione netta rispetto al passato.
Questa risoluzione che abbiamo cofirmato mette comunque un punto
fermo, ampiamente condiviso: stabiliamo di contenere i costi della
democrazia regionale, perché la democrazia regionale se costa
tanto, non costa solo a questo livello, ma ad altri livelli, fra
cui gli enti locali, ha ragione il collega Sandri, ma... la legge
venne approvata ampiamente dal suo gruppo consiliare, anche se
allora lei non c'era! Lei però c'era 20 anni fa quando, facendo
parte di "Nuova Sinistra", non si preoccupò mai delle spese del
vitalizio che in quel momento stavano crescendo in maniera
esorbitante ed erano fuori controllo e i suoi colleghi dell'epoca,
che oggi sono percettori di vitalizi, non hanno versato una lira
all'epoca, e... gravano sui costi attuali! Finalmente nel 1999
qualcuno si è svegliato in Val d'Aosta e si è preso di quelle
"lavate di capo" tramite i giornali memorabili! Ricordo Louvin e
tutti i cofirmatari, fra i quali il sottoscritto, cosa si trovarono
scritto sui giornali! Si parlò di "attentato alla casse della
Regione", mentre era il contenimento e il riordino di una spesa
pubblica davvero dimenticata a sé stessa e quando c'era bisogno si
prendeva dal "pozzo di S. Patrizio" e si faceva fronte alle
esigenze dei singoli... finalmente, oggi, ci sono le regole della
politica!
Credo che se vogliamo dare lezioni di etica, tutti possiamo
salire sul pulpito come tutti possiamo essere schiaffeggiati,
nessuno è primo della classe, perché se solo noi potessimo dare
trasparenza a tutte le richieste strampalate che arrivano
all'Ufficio di Presidenza da parte di "qualcuno" che pretende di
camuffare in viaggio istituzionale qualcosa che, invece, è privato
- e che noi respingiamo - ci sarebbe davvero da ridere!
Credo che anche l'aspetto della pubblicità, colleghi Squarzino e
Sandri, sia un aspetto sensato, è una proposta fatta ieri dal
collega Lattanzi e nel cui solco oggi mi sono inserito e non ho
assolutamente travisato quello che il collega Lattanzi ieri ha
detto. Anzi, penso che su questo documento, che ritengo più
completo anche perché ieri, alla fine, abbiamo sospeso la seduta e
non abbiamo potuto ragionare sul contenuto della prima bozza che si
stava preparando, il documento di oggi era monco di una parte, di
quella parte che non dava pubblicità ai nostri lavori. Noi
chiediamo - ed è stato incluso - che sia data visibilità e
trasparenza sul sito Web del Consiglio regionale alla seduta
conclusiva della Conferenza dei Capigruppo, che deciderà quali
soluzioni concrete adottare per tagliare i costi della democrazia,
partendo da qui per dare il buon esempio dall'alto e, a cascata,
scendere sugli enti locali.
Voi chiedete che sia data pubblicità a tutte le sedute; abbiamo
due momenti pubblici molto importanti, a fronte dei quali possiamo
non solo esprimere le nostre valutazioni e considerazioni, ma
soprattutto possiamo fare un po' di demagogia. Abbiamo la seduta
conclusiva dei Capigruppo e la seduta del Consiglio regionale, due
momenti in cui uno può ribadire e modificare addirittura i suoi
punti di vista. Credo che sia ragionevole, collega Bortot; non si
vuole censurare nulla, ma ci sono situazioni personali, forse, che
qualcuno non gradisce mettere alla mercé di tutti. I nostri
benefici, l'uso del computer, l'utilizzo del telefono sono sotto
gli occhi di tutti, sono stati divulgati in ogni maniera; l'Ufficio
di Presidenza del Consiglio, di cui faccio parte, è molto rigoroso
nell'uso dei telefoni, tanto che qualche collega ha obiettato sui
metodi. Mi pare di aver colto in questi anni che non ci sono stati
abusi e credo che la logica della sobrietà abbia ispirato tutti, a
prescindere dal ruolo e dalla posizione politica. La pubblicità
delle sedute darà quindi ulteriore conforto alle nostre proposte e
alle vostre attese.
L'auspicio è che, dopo un esame comparato, sulla base di quello
che è stato deciso il 12 luglio in sede di Conferenza
intergovernativa, dove c'è un indirizzo condiviso, la Conferenza
dei Capigruppo sappia adottare tutte quelle misure di rigore che
sono necessarie. Tenete presente che non ci sono solo i costi della
politica, facciamo anche valutazioni sui rendimenti della politica
e sui danni della politica; sono questi i due aspetti spesso
trascurati: quanto rende l'attività amministrativa in tutti i
settori e quali sono i danni che qualcuno commette e passano magari
inosservati... ci mettiamo a cercare la pagliuzza nell'occhio, ma
poi non vediamo la trave! Allora credo che sia con questo spirito
che ci dobbiamo accingere a dare ulteriori segnali di sobrietà e
penso che ne siamo capaci: è per questa ragione che il nostro
gruppo ha firmato questo documento, nel quale crede convintamente,
e che voterà.
Président
- La parole au Conseiller Ferraris.
Ferraris (PPD-VDA)
- Sono firmatario del disegno di legge
n. 133, non certo per spirito di vendetta nei confronti dei
Parlamentari, ma quando era stato presentato questo disegno di
legge nell'ottobre 2006 aveva lo scopo di sollecitare una
discussione sul tema dei costi della politica, che successivamente
ha avuto un notevole successo... la discussione, e non le soluzioni
che ancora si stanno ricercando.
Ritengo estremamente riduttivo parlare di "costi della
politica", riducendo questi all'assegno vitalizio a ridurre lo
stipendio dei Consiglieri, eliminare il cumulo dei vitalizi e
impedire il ritiro del 100% del vitalizio, cose sicuramente sulle
quali bisogna discutere, ma credo e mi riconosco nel documento che
è stato sottoscritto a livello nazionale, nel Patto
interistituzionale fra Governo, Regioni, Province autonome,
Province, Comuni e Comunità montane, che viene recepito nell'ordine
del giorno che, come gruppo "Per il Partito Democratico", abbiamo
sottoscritto, e che dice che le semplificazioni in questo campo,
come in altri campi, non portano da alcuna parte. Allora parlare di
efficacia, di efficienza e di economicità della democrazia, vuol
dire cercare di allargare il discorso, non evitare il discorso
delle indennità, ma cercare di fare un'analisi più approfondita. Se
questo mi porta ad un sostegno surrettizio alla maggioranza, credo
da questo punto di vista che forse ogni volta che c'è un mio
collega peripatetico che non perde occasione per magnificare le
sorti del "Governo Prodi", questo collega sopramenzionato non si
renda conto che con la posizione che ha assunto in quest'aula di
essersi posto al di fuori di un contesto nazionale, in cui i "DS" e
il "Partito Democratico" hanno preso una posizione precisa e hanno
raggiunto un accordo con gli enti locali e con le Regioni, cioè chi
si mette fuori da questo, fa una scelta autonoma, liberissima, ma
sappia che si pone al di fuori di un contesto nazionale in cui si
cerca di affrontare seriamente un problema. Allora, da questo punto
di vista vorrei dire che i costi della politica sono sicuramente
gli stipendi che vengono pagati ai politici, sono anche indennità,
vitalizi, ma sono anche "costi della politica" cosa è in grado la
politica di produrre!
Allora... ritardi di anni sull'Ospedale... non sono "costi della
politica"? Indennizzi che sono stati pagati con denaro pubblico per
opere pubbliche - penso all'autostrada per raggiungere il Traforo
del Monte Bianco - sono costati diversi miliardi di vecchie lire,
questi sono "costi della politica", altro che le nostre indennità!
Con questo dico che dobbiamo discutere delle nostre indennità,
laceriamoci sulle nostre indennità! Scusate, illudere i lavoratori
sull'amianto e creare un clima generale per cui ormai i cittadini
valdostani sono convinti che la "Cogne" produca amianto e non
acciaio, perché è questo il messaggio che passa all'esterno di
quest'aula, dichiarare fallite aziende che magari sono in attività
e magari crear loro dei problemi, sono o non sono "costi della
politica"? Costi della politica sono anche... un Consiglio che si
espropria della propria capacità di fare leggi... noi votiamo le
leggi che vengono decise dalla Giunta, ma quello di proporre leggi
non è un compito specifico del Consiglio! Il Consiglio ha un
compito precipuo nel proporre e votare le leggi, dopodiché la
possibilità di proporre leggi è anche in capo alla Giunta, ma noi,
qui, non stiamo svolgendo bene il nostro lavoro, siamo costo da
questo punto di vista! Noi produciamo delle leggi in cui non
mettiamo mai, in fondo, una verifica dei risultati, quante leggi
facciamo e... quando mai siamo andati a vedere gli effetti in
positivo e in negativo delle leggi di contributo a altro che
abbiamo votato?
Il costo della politica però è anche quel costume che vige a
livello nazionale, ma anche regionale, secondo il quale di fronte
ad un problema complesso, la colpa è sempre di quello che c'era
prima che non è stato in grado di risolvere le cose. Qualche volta
bisognerebbe avere la modestia di capire che i problemi sono
complessi e quindi aver la capacità di risolverli. I "costi della
politica" sono qualche volta anche non sviluppare una giusta
concertazione; ieri ero all'assemblea della "Confartigianato" e, in
quella sede, è stato detto che alcuni provvedimenti importanti per
quanto riguarda leggi di finanziamento del settore l'associazione
le ha lette sul giornale e non c'è stato un minimo di
concertazione... questo sicuramente è un altro costo della
politica! Un costo della politica è anche una politica
dell'annuncio, quando si danno per fatte cose che sono ancora da
realizzare, non sono in provvedimenti di Giunta, non sono in leggi,
ma si legge che il comunicato ha risolto il problema... sono
sicuramente anche questi dei costi! Poi sono stato anch'io
partecipe e non voglio disconoscere le mie responsabilità, ma sono
"costi della politica" anche progetti che impiegano anni per
arrivare in fondo... si potrebbero elencare...
Siamo convinti che, a fronte di questa complessità, se tagliamo
del 10 o del 20%, togliamo i vitalizi ai Consiglieri, entriamo
nella considerazione dei nostri concittadini. È stato citato prima,
Zapatero. Zapatero ha un'economia che va bene, ha rivoluzionato un
paese, cioè la politica viene giudicata per quel che produce e non
solo per gli stipendi dei Consiglieri. Come dicevo, condivido come
è stato impostato il problema nel documento nazionale, perché cerca
di affrontare innanzitutto in modo condiviso il problema, quindi lo
Stato, le Regioni, gli enti locali, ognuno deve fare la sua
parte.
Ci sono poi delle proposte che ritengo assolutamente
cervellotiche, come quando si dice che dobbiamo sganciare le
indennità da quelle dei Parlamentari, ma... facciamo o non facciamo
parte di un Paese che ha determinate norme? Vogliamo fare il
Consiglio autonomo della Valle d'Aosta? Penso che esercitare
l'autonomia non sia fare dei giochini di separatismo o di scarso
respiro, poi decidiamo qual è la percentuale di aggancio o meno, ma
nel momento in cui a livello nazionale si decide che si fa un
confronto fra le varie indennità, si vanno a definire delle medie e
su quello bisogna confrontarsi, noi ci mettiamo a fare un'altra
cosa... con quali motivazioni sinceramente non l'ho capito! Così
come una cosa che non capisco... ma cos'è questa sindrome da
"Grande Fratello" che aleggia in quest'aula? Che lo proponga il
Consigliere Lattanzi lo capisco, fa parte di una forza politica che
il cui leader possiede anche delle reti televisive che hanno
giocato molto su questo, però che un Consiglio regionale debba
appropriarsi di questo, perché la trasparenza non coincide con la
telecamera posta in ogni singolo posto... La trasparenza è qualcosa
di più, anzi, posso dire una cosa: ho notato che la qualità degli
interventi che vengono fatti - non spetta a me esprimere dei
giudizi -, metto anche me stesso, quando ci sono le telecamere non
miglioriamo in qualità rispetto a quello che normalmente accade
quando si fanno delle discussioni, in cui non c'è la preoccupazione
di "sedurre" il pubblico! Alcuni interventi che sono stati fatti in
Consiglio sui vitalizi non credo che abbiano dato una grande
immagine del Consiglio... penso anche a certe sedute del Parlamento
nazionale dove ci sono delle baruffe prese in diretta... non credo
che questo sia un elemento che avvicina i cittadini alla politica,
magari riesce a gettare qualche elemento in negativo in più!
Va bene la soluzione che è stata trovata nell'ordine del giorno,
ma non pensiamo, anche qui, di crearci delle tribunette per andare
a fare un qualche comizietto di Provincia, sapendo che si vota nel
2008, anche perché le forze politiche, in particolare il gruppo
"Arcobaleno", che hanno fatto della riduzione delle indennità il
loro "cavallo di battaglia", salvo poi accettare tutti gli aumenti,
ma... quanti voti in più hanno preso? Tre seggi erano 15 anni fa,
auguro loro di avere un grandissimo successo nelle prossime
elezioni regionali, ma se andiamo a vedere la storia, 3 sono stati,
3 nell'elezione dopo, e anche nella successiva! Anche qui, non
pensiamo di lucrare vantaggi politici con un po' di demagogia o
populismo, perché questo non porta da alcuna parte e a me spiace
che la Sinistra indulga in temi di questo genere, perché non sono
temi di Sinistra né il qualunquismo, né la demagogia. Io, per
"Sinistra", intendo quella forza politica che cerca di approfondire
i problemi, trovare soluzioni razionali, trovare le giuste
mediazioni, soprattutto evitare di considerare i Consigli regionali
o qualche altra commissione come un pulpito per farsi un po' di
pubblicità personale, anche perché questo tipo di pubblicità, poi,
ha le gambe corte!
Presidente
- La parola al Consigliere Viérin Marco.
Viérin M. (SA)
- Forse mi ripeterò in qualche passaggio,
ma è bene farlo, perché così si capisce anche che ci sono cose
condivise, esplicitate anche in pubblico, senza alcuna paura, come
qualcuno ritiene invece che ci sia.
Innanzitutto la chiarezza: cari amici, non è perché bisogna
richiamare qualcuno a fare non dico un'informazione, ma soprattutto
a ricordarsi delle cose che sono state fatte e delle situazioni in
essere... Come ben diceva chi mi ha preceduto, il primo obiettivo
del nostro ruolo è far capire alla gente le cose reali. Su questo
aspetto da troppo tempo si usa - o per vendere qualche copia in più
di giornale o perché qualcuno vuole dei voti in più - divulgare
notizie che sono molto distanti dalla realtà... allora è bene che
qui si faccia chiarezza su queste cose!
La nostra situazione reale, in sintesi... altrimenti
bisognerebbe fare quello che dovremmo fare in Conferenza
Capigruppo... è quello di distribuire a tutte le famiglie
valdostane... in modo che così qualcuno sarà additato come
bugiardo, perché se ci sarà un documento ufficiale, la gente dirà:
"io sulla stampa non ho letto questo", per cui qualcuno, invece che
fare il giornalista, dovrebbe fare altre cose. Adesso sento dei
mugugni, ma il concetto è questo, poi ragioneremo facendo un
discorso molto chiaro su alcuni passaggi giornalistici.
Veniamo alla nostra situazione reale: stipendio netto annuale,
perché la gente mi chiede cosa prendo di netto, non il fatto delle
tasse, cosa verso, quello che poi rientra nei 9/10 della Regione.
Il discorso del reale, a Consigliere, è sui 65.000 euro netti
all'anno; poi, come giustamente ha detto anche il Vicepresidente
Tibaldi, credo che tutti noi versiamo una quota al nostro Movimento
Politico e, da qualche giornalista, ho ricevuto questa battuta: "a
noi non ce ne frega niente di cosa versate, voi, ai movimenti"...
allora, a qualcuno interessa cosa si faceva prima? Che per
mantenere una segretaria, per fare il giornale, per comprare i
francobolli, qualcuno faceva delle porcherie? Io credo che qui sia
stato il nuovo, che qualcuno sia cosciente che deve versare 1/3 del
suo per mantenere quello in cui crede, cioè il movimento, il
partito e quello che è. Non dire: "non me ne frega niente dire alla
gente che si versa una parte per pagare la segretaria, il
riscaldamento, il giornale, i francobolli e le lettere"! Anche qui,
bisogna essere onesti e allora, per quanto riguarda noi, sono sui
15-16.000 all'anno.
Poi c'è il discorso che qui, rispetto ad altri Consiglieri
regionali, io, ma tutti voi, quando dobbiamo andare alla
manifestazione di qua o di là prendiamo la nostra auto, nessun
problema, a Cogne piuttosto che altrove, sempre fatto! Il telefono
è la stessa cosa, noi Consiglieri abbiamo qualche rimborso sul
telefono? No... ce lo paghiamo! Ho fatto un resoconto che togliendo
solo di costi, di benzina, di telefono... sono circa 12.000 euro...
arriviamo a 35.000 euro netti. Sono tanti, è un buon stipendio, ma
ritengo che sia anche una cosa abbastanza normale, dico
"abbastanza", perché noi abbiamo sempre detto che i correttivi
vanno fatti, e poi entrerò nel merito, ma bisogna iniziare a
focalizzare qual è la situazione rispetto agli altri. È vero che
dobbiamo guardarci, noi, sono il primo a dirlo, ma bisogna guardare
anche il panorama generale!
Fondo vitalizio: su questo aspetto ringrazio anche la collega
Squarzino, come altri, che hanno partecipato ad estenuanti riunioni
di cui ho fatto parte anch'io, per trovare una via per evitare
l'esplosione di quel fondo, perché il Consigliere Sandri che non
conosce la storia e dovrebbe informarsi prima di parlare su questi
aspetti... noi abbiamo fatto... Dina lo può confermare... quante
riunioni? E non sono state pubbliche, sono state di lavoro vero e
abbiamo portato un netto ridimensionamento rispetto al passato.
Qualcuno lo ha ricordato in parte, il fatto di portarlo a 65 anni,
il fatto di portare l'età minima di 5 anni di permanenza in
Consiglio regionale, il fatto che 1/3 deve essere versato dal
Consigliere, che prima non c'era, e... sono 1.700 euro al mese da
parte del Consigliere che deve essere versato! Tutte queste cose
sono state fatte, è stata evitata anche l'esplosione del fondo e
Dina lo sa perfettamente, a livello generale dove saremmo andati se
avessimo tardato? Anziché affrontare questa situazione nel 1999?
Oggi saremmo all'esplosione totale! A fronte di tutte queste cose
che abbiamo fatto in anticipo di 6-10 anni rispetto alle altre
Regioni, qualche riflessione bisogna farla! È apparso verso i
cittadini valdostani che abbiamo avuto il coraggio di fare quelle
cose 8 anni fa e qualcuno sta pensando di farle adesso, cioè...
tutti gli altri? Allora c'è qualcosa che non funziona su quella che
è stata la comunicazione ai cittadini... sulle cose che abbiamo
fatto nei momenti non sospetti...
Passiamo poi al ruolo che ha il Consiglio regionale... anche
qui, qualcuno si dimentica che abbiamo un ruolo di Provincia, di
circoscrizione, nel resto d'Italia si sommano queste cose? Siamo
per uno snellimento dei 6-7 livelli che ci sono a livello
nazionale, ma in Valle d'Aosta ne abbiamo solo 4! Quando leggiamo
gli articoli nazionali, qualcuno non si ricorda che tutti gli altri
hanno 2-3 livelli in più dei nostri, quei livelli che
rappresentiamo con questa Assemblea tutti insieme. Quanto ai
"benefits", noi abbiamo due tipi di "benefits": la tessera
dell'autostrada e i viaggi di lavoro, però mi sono fatto dare
adesso alcuni dati. Quando si parla di viaggi di lavoro, basterebbe
andare a vedere il totale, cosa spendono all'anno i Consiglieri, e
qualcuno si accorgerebbe che quel totale non è andato tanto
distante dal totale di un'unica persona che ha ricoperto un alto
ruolo che non c'entra con il Consiglio regionale, che rappresentava
un'istituzione, che oggi non voglio nominare, perché è un esempio
della privacy, di cui discuteremo se vogliamo lavorare in maniera
seria nella commissione. In anni passati una sola persona
istituzionalmente ha quasi speso come tutti i Consiglieri, e quando
penso alle accuse sull'APF, se mantenere rapporti con 72 Paesi che
sarà poco lavoro, quello che vogliamo, ma... ci sono i rapporti
anche di conoscenza e di azione, su normative e di quant'altro, con
l'occasione di incontrare dagli Ambasciatori ai Ministri dei Paesi
francofoni, che sono fatti arricchenti, e adesso il dibattito è se
spendiamo fra 160.000 o 400.000 all'anno... credo che servano più
quelle cose per farci crescere che tante altre cose! Purtroppo la
gente non conosce la situazione reale... perché? Perché non hanno
avuto un'informazione corretta! La gente quando parla con noi dice:
"ma voi avete l'auto blu, la benzina gratis, i biglietti aerei, il
portaborse, il gettone di presenza, il transito ai trafori, gli
ingressi ai teatri e ai cinema"... non abbiamo niente di tutto
questo! E siamo contenti di non averlo, ma i Valdostani non lo
sanno, pensa che abbiamo queste cose che gli altri non hanno!
Questo è per fare un quadro della chiarezza... dopodiché, se
andiamo agli obiettivi, e spero che gli obiettivi siano comuni come
hanno detto altri colleghi, di arrivare ad un esame serio e a dare
delle risposte puntuali e concrete su questi aspetti.
I costi della politica o, meglio, i costi della democrazia,
ma... tenendo conto da dove arriviamo e cosa abbiamo già fatto,
senza pensare che qui siamo stati con il cervello all'ammasso per
anni... forse siamo stati gli unici appartenenti ad un Consiglio
regionale che qualcosa ha fatto in passato, poco o tanto, ci sono
le prove scritte, i documenti, non ci sono le parole di Viérin
Marco! Riteniamo che si debba evitare questa biforcazione che sta
avvenendo su un discorso meramente populista o su un discorso di
affrontare il tema vero. Sul discorso meramente populista, per
essere sincero, devo diversificarlo in altri due rami: quello
dell'"Arcobaleno", che è diverso da quello del Consigliere Sandri,
perché anche nella sospensione abbiamo avuto degli atteggiamenti e
delle intenzioni molto diverse, lo dico con tranquillità, come ho
detto alla Consigliera Squarzino che ha detto una cosa non vera in
merito.
Il documento presentato - come ha detto il collega Ferraris -, è
riduttivo, perché vengono posti solo 4 obiettivi come punti
essenziali e cioè, riduzione dell'assegno vitalizio di 1/3, per la
Regione, stipendio dei Consiglieri abbassato del 10%, e questo è il
discorso sul Consigliere. Poi è stato fatto un discorso sul non
cumulo dei vitalizi e sul divieto di ritiro del 10% del capitale
versato nel fondo, che è un aspetto che riguarda il fondo; ma noi,
come "Stella Alpina", e come maggioranza, abbiamo altre cose più
importanti e sostanziali, senza essere contrari su una parte di
questi aspetti, perché voglio ricordare - e credo che la collega
Squarzino fra tutti i Consiglieri che hanno firmato il documento
sia l'unica ad avere memoria storica perché era qui - che come
"Stella Alpina" abbiamo presentato altri punti, 6 anni fa, molto
chiari, non condivisi neanche dalla collega Squarzino, che vogliamo
rimettere sul tavolo. Avevamo proposto allora la riduzione dello
stipendio del 30% per chi fa un doppio lavoro, perché chi viene qui
e fa l'avvocato e va a fare le udienze tutta la mattina e non ha
avuto bisogno di licenziarsi - come ha dovuto fare il sottoscritto
- o chi proviene dall'ente pubblico e ha comunque la possibilità di
prendere l'aspettativa... Se uno decide di fare attività
politico-amministrativa e deve licenziarsi - come ha fatto il
sottoscritto -, alla fine, a 50 anni, deve fare un ragionamento...
è comodo per chi continua a fare il suo lavoro e viene anche qui!
Noi avevamo proposto un discorso chiaro: se un eletto decide di
dedicarsi qui o se decide di dedicarsi a due cose, quelle sue di
una volta e quelle di adesso, in quel caso deve avere una riduzione
che avevamo proposto in un 30%; come avevamo proposto di diminuire
lo stipendio del Consigliere che già percepisce una pensione,
perché oggi se continuo a svolgere un lavoro e sono in pensione non
percepisco la pensione, l'importo della pensione mi viene bloccato
finché non smetto di lavorare, ma... queste cose le abbiamo
proposte 6 anni fa, come "Stella Alpina", e abbiamo avuto delle
legnate sulle orecchie anche dai vostri banchi! Qui bisogna
ricordarsi delle cose che si sono fatte e dette... ecco perché
vogliamo che si lavorasse tutti insieme senza fare le belle
statuine dove non ancora finita una riunione c'è qualcuno che esce
per farsi intervistare! Qui non si deve giocare con la gente
tramite l'informazione... questo è il discorso! Allora non possiamo
accettare certi ragionamenti, altrimenti sono totalmente
demagogici.
Abbiamo altre cose da dire: vogliamo coinvolgere gli enti
locali, lo abbiamo scritto sul nostro documento, mentre sul vostro
non c'è, vogliamo parlare delle strutture, vi dicevo prima che ci
sono strutture che spendono solo per rappresentanza di più di tutti
i Consiglieri regionali. È serio questo discorso? Non è un costo
della politica o della democrazia? Però quando siamo lì a parlare
di queste cose, siamo obbligati a fare nomi e cognomi... Quando
parliamo dei bandi, ma questo discorso è più ampio, lo lancio qui
per dire che si potrà fare una battaglia... e mi stupisce che a
livello nazionale non si parli di questo, e cioè il costo degli
appalti e dei lavori che si fanno, l'1% circa sono per i bandi che
devono essere pubblicati sui giornali, che sono il triplo, il
quadruplo di tutti i costi nazionali della politica! Non è il costo
della democrazia? Basterebbe fare a livello nazionale una legge che
dica: "pubblico su Internet, costo per l'Amministrazione 1 euro"...
chi è che non è collegato ad Internet, oggi? Non c'è più nessuno! E
faremmo prima a vedere i bandi che leggerci tutte le cartacce
magari scritte piccolissime sui giornali! È chiaro che i giornali
dovrebbero ragionare in maniera diversa, perché la metà dei loro
introiti sparirebbe! Di queste cose cominciamo a parlarne con la
gente, io lo faccio nelle riunioni sul territorio. È chiaro che se
sparisce questo, non avremo 352 o 363 giornali in Italia, di cui 30
che parlano solo di sport e scrivono tutti i giorni... non sono i
costi della democrazia questi? Ma chi li paga? Fate conto sull'1%
del valore dei bandi di appalto dei lavori che devono essere fatti
come costo di pubblicazione, fate conto del costo totale... è di
più del costo di tutta la politica nazionale! Ma di queste cose non
si parla, va bene così!
Sul documento, tanto per essere chiari, voi avete fatto un
documento molto sintetico, ma non avete nelle vostre diciture
inserito grandi cose, perché io leggo:
"a predisporre entro il
30 novembre 2007"
- è la stessa cosa che abbiamo scritto noi -
non quello che ha affermato il Consigliere Sandri, che ha detto:
"ma poi non sappiamo se sarà una legge, se sarà qui o sarà là"...
altra falsità, a predisporre entro il 30 novembre 2007 un documento
in merito alla riduzione dei costi della politica. Non avete
scritto neanche voi se è una proposta di legge o se è un ordine del
giorno, non avete scritto niente! Non potete parlare di cose che
non avete neanche scritto e pensare che la gente sia ebete! Voi
avete scritto le stesse cose che abbiamo scritto noi!
Sull'ultimo passaggio importante che riguarda la pubblicità, ho
detto prima, collega Squarzino, che sulla privacy - le chiedo scusa
- per quel termine che ho utilizzato, ma sono un po' sanguigno, un
po' come il Consigliere Bortot, nel senso che abbiamo discusso di
là non sul fatto della non conoscenza dei nostri dati, perché lei
sa che c'è una legge dove io devo ricordarmi come Consigliere di
dichiarare la bicicletta che ho comprato a mia figlia l'anno scorso
in autunno... Giusto, non c'è alcun problema, lei sa che dobbiamo
dichiarare tutto quanto compriamo o a figli, o a mogli, o per noi,
ed è giusto... quindi non c'è problema per la gente di sapere,
conoscere cosa abbiamo fatto noi; il problema della privacy è
rivolto sul lavoro che dovremo fare di comparazione, per esempio:
se discutiamo su chi ha due lavori, cioè siede qui e fa altro, lei
pensa di poter discutere pubblicamente parlando di medici,
avvocati, commercialisti, pensionati? E che qualcuno domani non
arrivi con una denuncia per la privacy? Lei non pensa che se noi
dobbiamo discutere, volendo fare le cose serie, anche sulle altre
istituzioni, come sull'informazione, come sui Magistrati eccetera e
a me fa piacere, oggi, vedere che finalmente, sul primo articolo di
"Panorama" che titola:
"Più soldi ai politici grazie ai
Magistrati"
, tutti hanno paura di parlare dei Magistrati,
perché qualcuno dice: "se parlo dei Magistrati, mi intercettano e
mi fanno un "sedere così" per una fesseria, forse io sono uno di
quelli, ma se cominciamo a parlare di tutti i costi veri della
politica e della democrazia non ci siamo! Se parliamo di queste
cose, dobbiamo avere la capacità di farlo con tranquillità, non di
arrivare lì e dire: "ma di questo non posso parlare perché c'è la
privacy"! Non me ne frega niente della privacy su questi argomenti,
su di noi non c'è ed è giusto, non ci deve essere neppure sulle
altre "caste"! Purtroppo se ne parliamo pubblicamente, possiamo
essere denunciati e allora dobbiamo farlo in maniera intelligente,
guardando al risultato, e non al fatto di avere una telecamera in
modo che qualcuno possa fare la battuta per recuperare 3 voti in
più.
Noi abbiamo delle sensibilità - parlo, credo, a nome di tutti -
e delle attività che arrivano anche dalla nostra storia, e non
parlo di me, perché non voglio fare come qualcuno che era qui e che
parlava sempre di sé, un tempo passato, ma tutti abbiamo una
storia, un legame con associazioni e altro che, senza bisogno di
divulgarlo... perché se lo divulghi poi vuol dire che lo hai fatto
apposta per dire: "come sono bravo", e credo che tutti noi abbiamo
aiutato qualcun altro in maniera diversa; quando si richiama il
discorso della sensibilità, tutti l'abbiamo: nei momenti difficili
dell'alluvione come in altri momenti particolari. È stato detto che
questo discorso era fatto per provocare; accetto, se è una
provocazione, ma credo che dobbiamo fare un ragionamento più
costruttivo.
Questo documento lo condividiamo - abbiamo partecipato alla sua
stesura - è un documento importante, soprattutto perché è vicino al
vostro obiettivo, obiettivo di tutti, ma dopo aver letto questo
articolo di "Panorama", che invito tutti a leggere... anzi, lo
leggo, perché ho ancora qualche minuto... il titolo, anche qui,
solo il titolo è sbagliato, colpisce la gente perché dice:
"Più
soldi ai politici"
, ma quando leggi è tutto il contrario. Si
dice:
"Aumenti per gli stipendi di Camera e Senato legati a
quelli dei Magistrati, ci sarà un consistente scatto. Doppio
aumento in vista per Deputati e Senatori, proprio quando i vertici
di Camera e Senato hanno deciso un pacchetto di austerità per
ridurre le pensioni dei Parlamentari e alcune voci della loro busta
paga. La paradossale situazione è figlia del meccanismo che
aggancia lo stipendio base dei Parlamentari a quello del primo
Presidente della Corte di Cassazione, cioè il Magistrato italiano
di grado più alto. Ogni 3 anni per tutti i Magistrati scatta un
aumento calcolato in base al complicato sistema di previsione degli
indici ISTAT. Nel gennaio 2008, data del prossimo scatto, esso sarà
del 4% circa. Di pari percentuale si rivaluterà l'indennità dei
Parlamentari, cioè la voce più consistente della loro busta paga,
ma non basta. È in arrivo un altro aumento assai più consistente e
sempre più per via giudiziaria e non politica. La nuova legge
sull'ordinamento della Magistratura in via di approvazione allinea
tutti gli stipendi a quello dei giudici amministrativi attualmente
ai componenti di TAR e Consiglio di Stato, a parità di grado è
riconosciuta un'anzianità di 8 anni, 8 anni in più rispetto ai
Magistrati ordinari e dunque uno stipendio più alto. Per mettersi
alla pari, il Parlamento dovrà approvare una legge che conceda a
questi ultimi un aumento valutabile intorno al 12% (12 + 4 fa 16).
Occorrerebbe una legge per sganciare la retribuzione parlamentare
da quella di primo Presidente di Cassazione cioè dalla
Magistratura, ma il Parlamento l'approverà mai?"
...
Se il Parlamento facesse - come spero - lo sganciamento dalla
Magistratura, abbiamo finito di discutere fra di noi sullo stare
agganciati o non stare agganciati. Condivido il ragionamento del
Consigliere Ferraris, per correttezza dobbiamo essere agganciati,
ma la battaglia che dobbiamo fare e che il Parlamento abbia i
cosiddetti... di sganciarsi dai Magistrati! Poi sarà la popolazione
a dire se i Magistrati prendono troppo o no, come i giornalisti
RAI, eccetera, perché sarà interessante capire in audizione certe
cose. Su questa base riteniamo che il nostro documento abbia
ripreso in maniera chiara gli obiettivi: nel fissare una data
certa, che è la stessa vostra, ma c'è un'altra posizione comune
cioè arrivare a fare delle cose concrete, nel dichiarare
l'obiettivo del contenimento dei costi della democrazia regionale,
ben specificata al 1° comma mentre, al 2°, c'è la volontà di
ricercare un patto con gli enti locali, sempre per una riduzione
dei costi della politica... perché? Perché tutti a parole abbiamo
detto che, se vogliamo ribadire il concetto di autonomia della
nostra Regione, dobbiamo anche rispettare il concetto di autonomia
degli enti locali e dobbiamo fare con loro un patto per quello che
riguarda il loro futuro, altrimenti qui ci parliamo per anni tutti
alla stessa maniera, ma nei fatti agiamo in maniera diversa! Ci
siamo quindi, e non da oggi, come ho detto prima, portando degli
esempi sulle proposte che abbiamo fatto 6 anni fa, per affrontare
questa cosa in maniera vera e seria, e non solo per fare un
ragionamento del 10% o quel che è... queste sono cose che non
stanno in piedi, bisogna fare un ragionamento serio capendo anche
cosa vorranno fare a livello parlamentare, perché è inutile che ci
parliamo addosso!
Bisogna capire onestamente anche da parte vostra: avete scritto
una lettera dove minacciate le vostre dimissioni da questi partiti
che rappresentate qui, a livello nazionale, se continuano a
comportarsi così sui costi della politica? Se non lo avete fatto,
non potete venire qui a raccontarci la favola, quando in tutte le
altre stanze dovete ingoiare! Bisogna essere seri anche in
questo... se avete una missiva dove minacciate le dimissioni dai
vostri movimenti che a livello nazionale stanno lì sull'Aventino e
giocano... basta vedere l'ultimo articolo di "Panorama" o altre
cose... vi faccio i complimenti, altrimenti non potete venir qui a
cercare di prendere dei consensi dai Valdostani, prendendoli in
giro, perché questo sarebbe un discorso avvilente!
Presidente
- La parola al Consigliere Bortot, per il
secondo intervento.
Bortot (Arc-VA)
- Volevo brevemente fare una precisazione
e alcune considerazioni. Ieri non volevo offendere nessuno e non ho
dato del disonesto a nessuno, ho fatto un richiamo alla coscienza
di ognuno di noi.
Per quanto riguarda le considerazioni, vorrei farne un paio su
democrazia e istituzioni, costi della democrazia e costi dei
soggetti della democrazia, nel senso che è fuori dubbio che non
esiste niente al di fuori della democrazia, le istituzioni hanno un
costo, ma vediamo di capirci, perché la percezione che hanno le
persone fuori da qui è che le istituzioni si sono allontanate dai
bisogni delle persone.
La nostra Costituzione stabilisce il diritto al lavoro,
all'assistenza sanitaria, la dignità dei cittadini. Quando i
cittadini hanno dei bisogni, e noi utilizziamo le nostre indennità
per venire incontro a queste persone, facciamo una gran bella cosa
come singola persona, ma come istituzione, Consiglieri, Governo e
Assessori, non facciamo bene il nostro lavoro, perché il nostro
lavoro non è umiliare la gente, ma è garantire diritti, lavoro,
dignità. Sul piano personale ognuno di noi fa e dà - compreso il
sottoscritto - e non ho mai messo in discussione che lo faccia
l'intero Consiglio, ma dobbiamo stare attenti, perché il rischio è
di giustificare quello che personalmente riteniamo sia giusto che
vada rivisto con il fatto che poi diamo i soldi al partito o al
movimento o alle persone che incontriamo per strada. Sono due cose
diverse, anche perché per il finanziamento ai partiti a noi
piacerebbe una legge regionale precisa, nel senso che si sa quello
che va ai partiti in base ai voti e a quello che volete, e quello
che va al Consigliere o all'Assessore. A me non piace essere bravo
perché do molto al mio movimento; a me piace guadagnare di meno
purché ci sia la trasparenza rispetto ai finanziamenti e ai costi
della democrazia, soprattutto, non finanziamento ai partiti perché
quello è un costo che rientra nella democrazia.
Provo a fare una metafora: agivamo nei confronti della natura in
determinati modi con la mania di onnipotenza, abbiamo scoperto -
non sono d'accordo, qui, con l'Assessore Cerise - il cambiamento
climatico; pensiamo che sia dovuto all'intervento dell'uomo. Con la
politica, le istituzioni e i costi dobbiamo fare la stessa
scoperta: abbiamo un abbandono da parte dei cittadini nei confronti
della politica che non è dovuta al qualunquismo dei cittadini, è
dovuta al fatto che il divario che si è creato fra i costi e la
percezione e la realtà è troppo grande. Qui dentro siamo almeno
16-17 che siamo stati dipendenti della "Cogne", della scuola,
insegnanti... la domanda che faccio, ma non dovete rispondere a me,
quanto a voi stessi, è: veramente il divario dal punto di vista
dello stipendio che prendiamo come Assessori o Consiglieri e lo
stipendio che prendevamo prima lo ritenete giusto o il divario non
è diventato troppo grande?
È vero che non stiamo diventando una casta che è un rischio per
le istituzioni e la democrazia, ma siamo diventati
autoreferenziali! Non abbiamo più la percezione di qual è il nostro
ruolo e quale è l'indennità che dobbiamo avere in cambio di questo
ruolo e del servizio che siamo chiamati a rendere ai cittadini nel
legiferare. Questi sono i punti da prendere a riferimento per il
fatto che siamo qui, e quando solleviamo i costi dicendo che si
devono dare dei segnali, il problema non era di chissà cosa dovremo
mai fare, tutto sommato rispetto ad altre istituzioni non siamo mal
messi, ma non possiamo prendere sempre a riferimento il peggio per
giustificare il meno peggio, secondo noi, che siamo noi. Dobbiamo
prendere a riferimento coloro per i quali governiamo o legiferiamo,
per i quali siamo qui e, sulla base di quelle condizioni di vita e
di stipendio, parametrare quello che dobbiamo prendere, noi, come
indennità. Si discute di questo, ma quando la percezione
dell'opinione pubblica è che questo divario è troppo colmo, o
legiferiamo che riusciamo ad alzare stipendi, rendere dignità alle
persone che devono fare la questua per avere del lavoro, o se il
divario è ampio, siamo noi, con l'autoreferenzialità, che siamo
andati oltre. È quello di cui stiamo discutendo oggi e mi fa
piacere che il dibattito si sia incanalato in questa direzione. Se
il dibattito continua, il problema non è la scadenza quando e
quanto, ma è la percezione che si dà all'esterno di avere superato
un limite, rispetto ai bisogni e alle necessità della popolazione e
dei cittadini e quindi si interviene.
Voglio dire una cosa al Consigliere Ferraris. I valori della
Sinistra sono l'uguaglianza, la libertà, la dignità e la giustizia;
se non partiamo da questi presupposti e la Sinistra diventa un
qualcosa staccato dal resto del popolo, non è una Sinistra che fa
demagogia che vuole ridurre questo divario che si è creato, ma c'è
qualcosa nella Sinistra che non sta andando bene. Senza polemica,
fa parte del dibattito.
Presidente
- La parola al Consigliere Segretario
Venturella, per il secondo intervento.
Venturella (Arc-VA)
- Volevo intervenire... non per
ripetere quello che hanno detto i miei colleghi Consiglieri, ma per
sottolineare due punti. Il primo, in risposta a ciò che ha detto il
collega Viérin, è per alcuni tratti inesatto, non ha dichiarato
falsità, ma ha interpretato ciò che avevamo detto in Consiglio e
anche ieri sera, durante l'interruzione della seduta del Consiglio.
Volevo solo cercare di chiarire. Il percorso era stato questo,
lasciamo perdere il passato; nel 2003 avevamo presentato una
modifica alla legge regionale sull'indennità, ma i passaggi erano
questi.
Vi erano all'ordine del giorno 2 leggi regionali e una
risoluzione, dopo l'illustrazione vi è stata da parte della
maggioranza, e non solo, una richiesta di ritiro. Noi abbiamo
accettato il ritiro e abbiamo presentato non un documento, ma una
sintesi in 4 punti su ciò che noi avevamo discusso prima,
mettendolo sul tavolo della trattativa. Non era un documento, era
un punto di partenza e lo abbiamo anche detto; lei non può dire che
questo documento era una proposta parziale, non organica, erano
solo degli appunti, perché ci avevate invitato a ritirare le nostre
proposte di legge. Sulla base di questi 4 punti ricordo bene che la
maggioranza aveva detto: "noi ora non siamo in grado di entrare nel
merito". Allora abbiamo detto, per rispondere in maniera positiva
alle sollecitazioni del collega Lattanzi, che aveva fatto una
proposta in merito alla trasparenza, del limite temporale, che se
nella risoluzione che il Consiglio avrebbe dovuto approvare
all'unanimità, ci fossero stati questi 3 punti: pubblicità delle
sedute, limite temporale - cioè una commissione a scadenza -,
indicazione di riduzione costi della politica, in particolar modo
per Consiglio regionale ed enti locali, noi avremmo accettato. Non
era però una risoluzione, era una bozza, quindi non era corretta la
sua comparazione con la vostra risoluzione che deriva da un lavoro
di "digestione" di questi punti programmatici, noi pensavamo che si
potesse discutere, ma non comparare. Non si possono comparare 2
documenti che per genesi e contenuto non possono essere comparati,
perché uno è una bozza su cui discutere, l'altro è un documento
chiaro che è la conclusione di un dibattito all'interno dei
gruppi.
Ora veniamo alla risoluzione di stamani: credo che sia stato
fatto in questo Consiglio, quale che sia il risultato della
votazione, un grosso passo avanti nel contenuto, nel metodo e nel
merito riguardo al tono, alla polemica, alla qualità del dibattito
o del non dibattito rispetto al 2003 o rispetto ai dibattiti in
commissione e a tutte le occasioni mancate di dibattito. Tutti i
Consiglieri di maggioranza e di minoranza fanno fatto un passo
avanti, quindi personalmente... ma credo di interpretare il
pensiero del mio gruppo, certo che non siamo soddisfatti della
risoluzione che avete presentato, perché eravamo fermi a ieri sera
quando c'era stato un accordo, 3 punti focali, mentre nella
risoluzione venivano praticamente diluiti. Io però credo che
rispetto alle chiusure ideologiche, alle reciproche accuse di
populismo, di ideologizzazione del dibattito, un passo avanti in
Consiglio è stato fatto e di questo sono personalmente
contento.
Presidente
- La parola al Presidente della Regione,
Caveri.
Caveri (UV)
- Intanto una prima osservazione è che
probabilmente... non ho ancora capito come funziona questo
microfono, perché i primi secondi non amplifica, adesso non sta
ancora amplificando... bene...
(interruzione di un Consigliere fuori microfono)
... faccio come? Ah, ah, caz... va bene, non so come verrà messo
nel resoconto stenografico...
Intanto vorrei dire che "costi della politica" è dedicare tutte
queste ore ai costi della politica... forse dovremmo cominciare a
riflettere sul fatto che molte volte ci avvitiamo su noi stessi,
mentre sarebbe stato più facile, già ieri nel pomeriggio, trovare
un "modus vivendi" che ci portasse a una...
Squarzino (fuori microfono) -
... noi eravamo
pronti...
Caveri (UV)
- ... sì, voi eravate pronti, siete sempre
pronti, collega Squarzino... sempre pronti!
Farò un brevissimo resoconto degli avvenimenti, limitando al
massimo - anche se ho un movimento di pancia - le battute e la
polemica, però non ci si può esimere dal fatto che ormai c'è questa
idea della politica come il body-building, cioè uno passa il tempo
non a guardare gli aspetti contenutistici, ma ad esibire i propri
muscoli, a beneficio magari di quelli che si ritengono poter essere
degli elettori da accarezzare dalla parte giusta del proprio pelo,
perché si ritiene che la divisione manichea fra buoni e cattivi
possa ancora servire e, da questo punto di vista, credo che non è
che ci sono in quest'aula i "Savonarola" da una parte e i "Ganassa"
dall'altra, per cui i primi sono queste figure angelicate e gli
altri saremmo tutti noi, che siamo come i pirania con dei dentini
particolarmente feroci, a mangiarci tutti i privilegi della
politica.
Sono molto divertito che chi, per lunghi anni, ha fatto parte di
un sistema politico, oggi guardi con una piroetta degna di
"Brighella", una delle maschere più divertenti della commedia
dell'arte, al gruppo di cui fa parte come una casta, usando una
recente definizione sprezzante della classe politica... lui, casto,
vergine; noi, casta brutta e cattiva! È una semplificazione
demagogica e trovo che ci siano degli elementi straordinari, ogni
tanto vorrei che mi si desse un pizzicotto, perché penso che
qualcuno dovrebbe dimettersi più che dal Consiglio, da se
stesso.
Gli avvenimenti sono chiari e questi avvenimenti sono stati
riportati dai Capigruppo fin dalla giornata di ieri, quindi
esisteva una conoscenza dei fatti pacifica da questo punto di
vista. Mi sono permesso, ieri, di ricordare come l'11 luglio la
Conferenza delle Regioni abbia per l'ennesima volta discusso una
serie di argomenti seri e questa discussione sia avvenuta in una
logica concordata fra i Presidenti delle Regioni, che pure hanno
posizioni politiche diverse le une dalle altre, e si è discusso in
maniera aperta e vivace anche con i rappresentanti di diversi
Ministeri, con una discussione che ha portato alla stipula del
patto dell'11 luglio, che si trasformerà a breve in un'intesa ai
sensi della legge "La Loggia", con una logica maggiormente cogente
del patto... patto di cui va dato merito al "Governo Prodi".
Colleghi Squarzino e Sandri, va dato merito al "Governo Prodi",
e voi, oggi, nel contestare il nostro documento, contestate quello
che il vostro Governo a Roma propone! Questo è un atteggiamento
incomprensibile dal punto di vista politico, se non comprensibile
nella logica dei "Savonarola-Ganassa", detto poi magari da chi ha
altri lavori. Io ho solo questo di lavoro, non ho altri lavori, non
ho uno studio privato, io lavoro solo qui, sono 20 anni che sono un
politico e non me ne vergogno! Non mi vergogno di essere un
politico e non cerco le stradine per dire: "loro, politici
brutti... io, politico, ma bello"! È un atteggiamento infantile. La
logica del patto è una logica seria. Qualcuno dice: "avete fatto i
furbi, perché avete scritto per la razionalizzazione dei costi di
tutti i livelli di Governo", ma bisogna leggerlo tutto il
documento! Dice ancora: "non significa solo avere attenzione alla
sostenibilità finanziaria dei costi della rappresentanza politica a
tutti i livelli istituzionali, ma riformare il sistema
amministrativo del Paese con l'obiettivo di una razionalizzazione
delle risorse e delle competenze, al fine di evitare
sovrapposizioni e diseconomia". Risolviamo il problema: tagliare il
10%, sopprimere i vitalizi, impedire al "bieco" Caveri in
tardissima età di sommare scandalosamente il vitalizio di
Parlamentare con il vitalizio di Consigliere? Ma non ci morirò,
Consigliere Bortot! Io ho un lavoro, il giorno in cui smetto di far
qui ho un lavoro che mi aspetta! Non ho la preoccupazione, il
giorno in cui uscissi di qua, di non avere un lavoro!
Le Regioni e le Province autonome, congiuntamente, hanno fatto
un percorso in cui si è detto fra di noi, ha detto Vasco Errani,
Presidente della Emilia Romagna, esponente dei "DS": "non fate
fughe in avanti, facciamo un ragionamento congiunto che eviti la
sensazione dell'accerchiamento". Giustamente si è detto: se bisogna
parlare di costi della politica, mettiamo tutto sul tavolo in tempi
rapidi per essere credibili e per non dare l'idea che si voglia
rinviare "sine die" la discussione. Su questo... d'accordo la
Lombardia, che è di Centro-Destra, d'accordo il Veneto che è di
Centro-Destra, d'accordo la Toscana, le Marche, l'Umbria che sono
di Centro-Sinistra, nessuna fuga in avanti, un documento, un'intesa
che verrà perfezionata a settembre, dove si dice: ridurre
sovrapposizioni e costi, un rapporto equilibrato nel bilancio di
ciascuna amministrazione fra i costi degli organi elettivi e degli
apparati amministrativi e i costi necessari per l'esercizio delle
funzioni pubbliche di ciascun livello, ridurre l'incidenza del
costo di funzionamento dell'apparato pubblico e, ancora, fra i
criteri generali, individuare azioni che possono essere realizzate
con immediatezza di carattere amministrativo che comportino
apprezzabili riduzioni di spesa. Se poi leggiamo cosa di altro si
dice... ci sono dei temi che fanno sì che questo documento, che
dice... ritenendo condivisibile l'impostazione del documento...
preso atto dei contenuti del patto... Nel patto si dice ancora:
"introdurre limiti massimi e parametri ottimali di risorse
finanziarie da destinarsi ai costi di funzionamento degli organi
elettivi degli apparati amministrativi". Si diceva: non avete
citato il Consiglio regionale; ma che cos'è... un organo
elettivo?
Ancora: introduzione del principio della massima trasparenza
delle indennità e delle altre forme di compenso, forme di
trasparenza per le assunzioni e le nomine nelle società pubbliche.
Nell'incontro con il Governo si è a lungo soppesato questo termine,
perché sia il rappresentante della Lombardia che il rappresentante
dell'Emilia Romagna erano contro i concorsi pubblici nelle
partecipate, dicendo che non si può immaginare che tu individui il
direttore generale di una società partecipata facendo un concorso
pubblico, in quanto ci deve essere un elemento fiduciario, detto da
loro, non dal "Ganassa-Caveri"! Riduzione o razionalizzazione del
numero dei componenti e delle misure dei compensi delle società
pubbliche... e poi i Consiglieri regionali ci sono in questo
documento: ripristino del numero dei Consiglieri regionali in linea
con quanto a suo tempo previsto dalla legge n. 108/1968, che è il
fatto che tranne il Piemonte, tutte le Regioni di Destra o di
Sinistra nello scrivere i nuovi Statuti di autonomia come
consentito dal Titolo V, hanno aumentato il numero dei propri
Consiglieri regionali, di conseguenza hanno aumentato il numero
degli Assessori.
Allora vogliamo dire che anche noi, in questi anni, abbiamo
tenuto un comportamento corretto, che non abbiamo moltiplicato il
numero degli Assessori, che nessuno di noi ha parlato nella
convenzione di aumento del numero dei Consiglieri? È ovvio che
alcuni meccanismi referendari che tendono a distaccare il Governo
dall'Assemblea fanno sì che aumenteranno i costi della politica,
per cui il meccanismo elettorale del Comune di Aosta fa sì che fra
Assessori tecnici e Consiglieri siano in 36, mentre noi siamo in
35... e, invece, questa idea dell'elezione diretta che tanto vi
esalta!
Fissazione di un tetto massimo della indennità dei Consiglieri
regionali in una misura inferiore alla media delle indennità
attualmente corrisposte per ciascuna categoria di cariche al 1°
maggio 2007; introduzione di regole di trasparenza e di ogni altra
forma di compenso e di emolumento, introduzione per tutte le
cariche elettive di divieto di cumulo delle indennità, nel senso
che oggi capita che un Parlamentare sia Presidente di una Provincia
o Sindaco di un Comune, cosa che non potrà più avvenire con un
cumulo di indennità; fra l'altro tutto questo, lo dico anche a
beneficio del Presidente del Consiglio, in presenza del Presidente
del Consiglio, che ha sottoscritto e accettato questo patto. La
logica è una cabina di regia paritetica, che si chiamerà
"Commissione paritetica", da istituire senza oneri aggiuntivi
presso la Conferenza unificata. Questo è un lavoro serio, che si
riverbera nel documento presentato, che passerà, come è legittimo
che sia nella logica dell'interna "corporis", attraverso un lavoro
a cui non mancheremo di dare contributo, cioè in Conferenza dei
Capigruppo, per svolgere un esame della situazione esistente e di
proporre, entro il 30 novembre 2007, nella comparazione con
l'esterno e nella verifica complessiva del settore pubblico,
soluzioni concrete per un contenimento dei costi della democrazia
regionale... equivoco? No, è chiaro!
Qual è l'altro filone che discende da questo documento? È che in
questo documento ci sono delle ricadute molto forti, alcune delle
quali già presenti nel disegno di legge approvato il 13 luglio, il
giorno immediatamente successivo al famoso disegno di legge sui
costi della politica, in cui vengono sfrondati i Consigli comunali
di tutta Italia, e anche su questo, Consigliere Sandri, una
contraddizione: ieri, a momenti, lei si dà fuoco nella Capigruppo
per dire che non bisogna toccare il numero dei Consiglieri
comunali, e il suo Governo sta tagliando i Consiglieri e gli
Assessori comunali e provinciali in tutta Italia! Allora... non
capisco! Noi siamo appena all'inizio di una bozza di discussione, e
una qualche riduzione dei Consiglieri comunali specie nei Comuni
più piccoli è ipotizzabile, non per un'idea nostra, ma per una
conseguenza che dovremo trarre come principio dalla legge dello
Stato, oppure facciamo finta di niente e diciamo che i Comuni non
li tocchiamo, per cui... Quincinetto, sì... Pont-Saint-Martin,
no!
È chiaro che impegnare il Governo nella definizione di un patto
fra Regione ed enti locali, finalizzato alla razionalizzazione
delle competenze e all'utilizzo delle risorse finanziarie degli
enti locali e al contenimento dei costi della democrazia è un fatto
difficile e semplice nello stesso modo; tra l'altro, collega
Sandri, questo mi dispiace dirglielo, ma spettano sulla base della
"54", l'accordo preliminare e le modifiche di legge spettano a noi.
So che lei, almeno finché starà nei banchi dell'opposizione, è per
una riduzione di qualunque competenza dell'Esecutivo... Dio voglia
che lei non venga mai qui, perché sarebbe invece per l'aumento del
ruolo dell'Esecutivo, visto che è assai cangiante nelle
posizioni... È del tutto evidente che alcune cose che abbiamo fatto
in questi anni ci confermano la disponibilità del sistema degli
enti locali ad assumersi dei sacrifici. Oggi... quali sono i temi
che dovremmo eventualmente inserire in un patto con i Comuni? Il
primo tema è l'applicazione della "54", il famoso trasferimento di
personale per quella sorta di federalismo che avevamo messo in
piedi.
Le Comunità montane: discutiamone, non credo che ci siano degli
elementi di tabù. Devo dire che da un primo giro di orizzonte, per
esempio sulla questione di essere più rigidi su chi siano i membri
del direttivo delle Comunità montane, una maggiore rigidezza c'è da
parte degli enti locali, cioè che siano Sindaci o Vicesindaci e non
Assessori delegati a far parte dei direttivi delle Comunità
montane. Nel primo giro di orizzonte - ripeto - una riduzione del
numero dei Consiglieri comunali non è una cosa sulla quale gli enti
locali valdostani sono contrari, così come la riduzione degli
Assessori in ciascun Comune, così come siamo impegnati e il tavolo
è praticamente chiuso su una revisione, così come ci si era assunti
l'impegno nella legge finanziaria, di cambiare l'indennità degli
amministratori degli enti locali, creando delle categorie omogenee
di enti: è un modello applicato nella Provincia di Bolzano. Poi
naturalmente capire, visto che c'è un incremento notevole della
finanza locale in questi anni, dove destinare - perché questo, sì,
è un costo della politica - i fondi crescenti della finanza
locale.
In questi anni abbiamo impostato un accordo sul "Patto di
stabilità" con gli enti locali che viene considerato dalla Corte
dei Conti un esempio interessantissimo da esportare in tutta
Italia; questo meccanismo, se c'è un aumento dell'IRPEF che
riverbera i fondi per i Comuni... bisogna fare in modo che questi
soldi non vadano assolutamente mai ad un aumento delle spese
correnti, ma che fluiscano in spese di investimento strategiche:
ecco perché mi sembra di poter dire che questo documento poteva
serenamente essere votato da tutto il Consiglio, non lo è stato...
ne prendiamo atto! Nella dialettica politica, quando si raggiunge
un punto di equilibrio capita spesso che ci sia qualcuno che dice
più uno; ma questo più uno serve a migliorare il documento o è
frutto di un pregiudizio precedente, di una posizione politica
contraria aprioristicamente assunta? Questo è l'interrogativo che
lascio all'aula.
Credo tuttavia che si debba prendere il bene del dibattito che
c'è stato, anche dal Consigliere Sandri che ha considerato i suoi
colleghi come una specie di "banda Bassotti". Devo dire che non mi
sono mai sentito un componente della "banda Bassotti", anzi, invito
qualche cittadino che dice che il Governo regionale o il suo
Presidente lavora troppo... io me lo porto dietro per 48 ore,
dopodiché vediamo se ritiene ancora che uno guadagni troppo! Può
anche darsi che alla fine delle 48 ore dica: "sì, è un disgraziato,
ti tagliamo il 50% e... buonanotte, suonatori!", ma in linea di
principio credo che il Consiglio regionale abbia una sua centralità
e una sua importanza, che non si evince nei soldi, ma forse anche
da una riorganizzazione del nostro lavoro, per cui una delle
questioni riguardanti i costi della politica è la revisione del
Regolamento, che magari ci permetta di applicarci subito e più in
fretta all'esame delle leggi piuttosto che passare intere giornate
su interrogazioni e interpellanze che, fatte come sono fatte oggi,
sono uno strumento obsoleto! Questa è un'invasione di campo in un
tema che non compete affatto al Governo regionale, mi esprimevo
come Consigliere regionale nel ritenere che forse miglioramenti se
ne possono sempre fare...
Se tutto fosse risolvibile nel meno 10% dell'indennità dei
Consiglieri, firmiamola questa cosa, ma sarebbe una cosa
assolutamente inutile rispetto ad un lavoro che credo potrà essere
un lavoro serio, sia da parte della Conferenza dei Capigruppo, sia
da parte del Governo regionale nell'interazione con gli enti
locali... perché nella bozza che avevate preparato, colleghi
Squarzino e Sandri, voi imponevate delle decisioni assunte dalla
Conferenza dei Capigruppo al sistema degli enti locali, mentre
questo sistema che prevediamo del patto è molto più
democratico!
Presidente
- Se non ho altri interventi, dichiaro chiusa
la discussione generale.
