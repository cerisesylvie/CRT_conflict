Classificazione
LAVORO



Oggetto del Consiglio n. 561 del 22 aprile 2004 - Resoconto
OGGETTO N. 561/XII - Attuazione della legge regionale 7/2003 in
materia di politiche del lavoro. (Interpellanze)
Interpellanza
Premesso che
- La L.R. 7/2003 regolamenta, tra l'altro, interventi in
materia di lavoro, prevedendo un organismo tecnico-consultivo quale
il Consiglio per le politiche del lavoro e uno strumento operativo
quale il Piano triennale delle misure e degli interventi;
- La precedente legge regionale 13/89 - ora abrogata - già
prevedeva la programmazione degli interventi tramite un piano
triennale, la cui ultima stesura era riferita al periodo
1999/2001;
- Il vecchio Piano triennale, approvato nel dicembre 1998 è
stato prorogato per due volte, rimanendo in vigore sino a tutto il
2003;
- Da gennaio 2004 in assenza di proroghe ulteriori e in
assenza di un nuovo piano è cessato ogni misura incentivante sia
per l'inserimento nel mondo del lavoro di soggetti "svantaggiati",
sia per l'avvio di determinate iniziative imprenditoriali;
- il Consiglio per le politiche del lavoro, inoltre, non
risulta ad oggi costituito, nonostante la legge istitutiva ne
prevedesse la sua operatività entro sei mesi, scaduti ad ottobre
scorso;
- la difficile congiuntura economica richiederebbe
l'attivazione di tutti gli strumenti disponibili;
i sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1. quali sono i motivi dei ritardi nell'attuazione della L.R.
7/03;
2. quando verrà costituito il Consiglio per le politiche del
lavoro e quando verrà presentato il nuovo Piano;
3. quali sono gli intendimenti relativamente alle materie
contenute nel Piano scaduto;
4. se le nuove misure saranno retroattive per i soggetti che
dal 1° gennaio si trovino nelle situazioni indicate dal nuovo
Piano.
F.to: Frassy - Tibaldi - Lattanzi
Interpellanza
Preoccupati per il ritardo nell'approvazione del nuovo Piano
triennale di Politica del lavoro ed i conseguenti rallentamenti
nell'avvio dei progetti relativi a lavori di utilità
sociale;
Tenuto conto delle possibili ripercussioni negative di natura
sociale e occupazionale;
i sottoscritti Consiglieri regionali
Interpellano
il Presidente della Regione e l'Assessore competente per
conoscere:
1) i motivi che impediscono di affrontare rapidamente
l'approvazione del programma triennale di politica del
lavoro;
2) come intendono operare per anticipare i tempi al fine di
permettere agli Enti locali interessati un avvio in tempi brevi dei
lavori di utilità sociale.
F.to: Viérin Marco - Stacchetti - Lanièce
Président - La parole au Conseiller Frassy.
Frassy (CdL) - Oggi ci siamo dedicati particolarmente alle
problematiche inerenti il mondo del lavoro: prima, in modo
particolare, l'industria; oggi, il piano triennale delle politiche
del lavoro.
Il 9 aprile ha quanto meno 2 coincidenze: la nostra
interpellanza che è stata depositata e la deliberazione di Giunta
che è andata a fissare lo schema della deliberazione che dovrà fare
il suo "iter", andare nelle commissioni e arrivare in Consiglio
regionale, perciò di 4 punti 2 sono superati dai fatti, ovvero
quando verrà presentato il piano per le politiche del lavoro. Il
problema non si limita solo a questo aspetto, ma riguarda i ritardi
che sono insiti in quel piano. La legge n. 7/2003 ha innovato
parecchio nell'ambito delle scelte politiche di programmazione in
materia di politica del lavoro: ha istituito anche degli organismi
nuovi che in precedenza non erano previsti, il Consiglio per le
politiche del lavoro, e ha riconfermato degli strumenti operativi
da noi già conosciuti in precedenza, come il piano triennale,
istituito con la legge n. 13/1989.
La legge n. 13/1989 innovò con questa programmazione triennale,
che ha accompagnato nella crescita parecchie realtà produttive di
questa regione. A dicembre è scaduta l'ultima e seconda proroga del
vecchio piano previsto dalla legge n. 13/1989, ultimo piano
approvato nel dicembre 1998 e prorogato per ben 2 volte, rimanendo
in vigore fino a tutto il 2003, e proprio quando nel 2003 si
obiettava che quella era la seconda proroga, l'Assessore ribadì che
in effetti era la seconda proroga, ma perché ci trovavamo di fronte
a quel disegno di legge, che poi ha assunto la fisionomia della
legge n. 7/2003, la quale avrebbe cambiato le impostazioni.
Ora, a fronte di questo quadro e di questa premessa, rimangono
alcuni aspetti su cui vorremmo avere delle delucidazioni, perché
quando ci chiediamo quali sono i motivi dei ritardi, non ci
limitiamo a fare una mera verifica di tipo formale burocratico di
un ritardo di una pratica rispetto all'"iter" previsto, ma
evidenziamo un problema con riflessi concreti. Mi spiego meglio.
Rispetto a tutte quelle misure a sostegno e incentivazione
nell'inserimento nel mondo del lavoro di soggetti svantaggiati,
piuttosto che incentivi per l'avvio di determinati progetti
imprenditoriali di tipo giovanile, femminile o altro, da gennaio di
quest'anno, e sono passati 4 mesi - ma penso che ne passeranno
ancora altri prima che il piano diventi operativo - è ovvio che
abbiamo tolto uno strumento allo sviluppo dell'economia di questa
regione, uno sviluppo che aveva dato dei risultati ed era uno degli
strumenti sui quali si poteva far conto per intraprendere o
rafforzare determinate iniziative. In una situazione di crisi, come
quella che è emersa dai ragionamenti affrontati nelle precedenti
iniziative, ogni strumento che possa aiutare il settore
imprenditoriale, l'economia regionale, è uno strumento che vale la
pena usare fino in fondo.
Vorremmo perciò capire, al di là dei motivi di questi ritardi,
se è prevista - perché abbiamo guardato il piano regionale, ma non
ci sembra di aver percepito una indicazione in questo senso - una
retroattività delle misure contenute in questo piano, rispetto a
quei soggetti che al 1° gennaio dovessero trovarsi nelle condizioni
previste dal piano, facendo conto che lo stesso andrà in
approvazione... auspichiamo prima dell'estate, ma comunque a 6 mesi
dall'inizio del 2004.
Sugli intendimenti relativamente alle materie contenute nel
piano, abbiamo visto che ci sono delle innovazioni rispetto
all'impostazione del piano precedente e la risposta è data dal
documento, che andremo ad esaminare nel dettaglio nel suo "iter" in
commissione. Queste sono le domande sulle quali si incentra
l'interpellanza e ci riserviamo una replica in base alle risposte
che verranno fornite.
Président - La parole au Conseiller Viérin Marco.
Viérin M. (SA) - Il collega Frassy ha già ben illustrato il
problema.
Vorrei solo aggiungere che quello che ci ha spinto a presentare
questa iniziativa sono - oltre a quanto detto dal collega - le
forti preoccupazioni emerse per il ritardo nell'approvazione del
nuovo piano triennale di politica del lavoro, stante la necessità
di dare avvio anche ai progetti di lavoro di pubblica utilità o
utilità sociale, soprattutto nella continuazione dei progetti già
avviati nel 2003. Questo è un fatto importante, anche perché tocca
tutti gli enti locali e le cooperative che non riescono a dare
risposte concrete a coloro che stanno aspettando rispetto al lavoro
da essi svolto nel 2003.
Con la nostra iniziativa chiediamo di sapere i motivi che
impediscono di affrontare rapidamente l'approvazione del programma
triennale di politica del lavoro e come si intende operare per
anticipare i tempi, al fine di permettere agli enti locali
interessati un avvio, in tempi brevi, dei lavori di utilità
sociale. Aspettiamo la risposta dell'Assessore per fare
eventualmente ulteriori considerazioni.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Condivido anch'io la preoccupazione di
fare in modo che le misure previste dal piano di politica del
lavoro si possano realizzare nel più breve tempo possibile.
Qui, però, mi tocca sottolineare un fatto: adesso auspico - e
sono convinto che sarà così - che le commissioni competenti
consentano di arrivare nei tempi più brevi in aula per
l'approvazione del piano; va detto però che questo piano è un piano
"monco", nel senso che manca il trasferimento di funzioni previste
dal decreto legislativo n. 183 in materia di collocamento e
politica attiva del lavoro, che avrebbe dovuto essere realizzata
con DPCM 6 mesi dopo l'approvazione del decreto legislativo n.
183/2001. Oggi siamo ad aprile del 2004, quindi 3 anni dopo,
malgrado incontri che sono stati fatti dal Presidente della regione
con il sottoscritto e il Ministro degli affari regionali, ad oggi
il decreto legislativo n. 183 non viene applicato!
Vedremo di accelerare nel più breve tempo possibile; sappiamo
che tale piano presenta questo forte limite, che non dipende dalla
nostra volontà, e questo è un elemento di cui bisogna tener conto,
perché ci troviamo di fronte a una modifica della legislazione
nazionale - penso alla legge n. 30/2003 e al decreto legislativo n.
276/2003 - che ha cambiato profondamente il sistema del
collocamento, i servizi per l'impiego, l'apprendistato... nel
momento in cui la Regione non è nella piena potestà delle
competenze, così come avviene per tutte le altre regioni italiane,
ad eccezione della Valle d'Aosta e della Sardegna, sconteremo
questo fatto. Da questo punto di vista può esserci stato un certo
ritardo da parte nostra, ma è vero che ci sono ritardi di altri,
ben più consistenti! Tenete conto anche che c'è stato il rinnovo
del Consiglio regionale e una pausa estiva, che hanno pesato su
questo elemento; tenete conto altresì che questo piano è stato già
sottoposto alle parti sociali all'inizio del mese di marzo, quindi
è orientamento della Giunta accelerare i tempi, anche perché il
piano ha elementi importanti rispetto alle proposte che possono
essere utili, insieme ai contributi che verranno in commissione e
in Consiglio, per far sì che questo strumento diventi poi a tutti
gli effetti uno strumento di competitività del sistema economico
regionale. È infatti uno strumento che, in un momento in cui ci
sono degli elementi di criticità, cerca di operare sul piano
dell'osservazione del mercato del lavoro, sul piano del
miglioramento della qualità relativamente alla formazione
professionale, tiene conto anche della necessità di sostenere le
fasce deboli, come ricordava il Consigliere Viérin rispetto al
problema dei lavori socialmente utili, e tiene conto anche della
specificità regionale che è quella legata allo sviluppo della
montagna.
Per quanto riguarda le questioni poste, l'orientamento della
Giunta è di evitare che ci sia un periodo di vacanza; le direttive
che verranno attuate dalla Giunta regionale successivamente
all'approvazione del piano prevedranno una clausola che consenta di
recuperare gli interventi fatti dalle imprese a partire dal 1°
gennaio di quest'anno. L'orientamento è quello di non lasciare un
periodo di vuoto nella gestione del piano.
La stessa cosa vale per quanto riguarda la questione sollevata
dal Consigliere Viérin relativamente ai lavori di utilità sociale,
rispetto ai quali è già stata inviata una comunicazione agli enti
locali, in cui viene detto che è possibile già presentare da parte
degli stessi i piani relativi alle iniziative nei settori di
pubblica utilità, a partire dal 1° gennaio 2004. Per quanto
riguarda i progetti straordinari, sempre nel settore dei lavori di
utilità sociale, ricordato che già nel corso del 2003 gli enti
locali potevano presentare dei piani pluriennali, questi oggi
possono essere finanziati utilizzando i fondi dell'"Obiettivo 3".
Ci troviamo nella necessità di spingere nel modo più veloce
possibile il piano; rimane la necessità di completare questo "iter"
di trasferimento delle competenze, che diventa comunque essenziale
per attivare i centri per l'impiego, per attivare quelle nuove
forme di incontro domanda-offerta che nel piano sono previste, ma
rischiano di non diventare operative finquando non verrà definito
un DPCM da parte del Governo.
Non voglio fare polemica su questo terreno; dico solo che c'è
una necessità e una urgenza, per cui credo che tutte le forze
politiche possano condividere questo tipo di preoccupazione.
Président - La parole au Conseiller Frassy.
Frassy (CdL) - Noi, Assessore, accogliamo il suo appello, nel
senso che sui ritardi manifestatisi su questo fronte faremo la
nostra parte per poterli superare e colmare.
Prendiamo atto dell'appello da lei lanciato e che riteniamo vada
nell'interesse della necessità della Regione, di poter definire un
sistema che in tutte le altre regioni è già stato regionalizzato.
Di conseguenza, l'"anomalia valdostana" è ancora più evidente,
proprio per quelle difficoltà che ci sono adesso a ragionare con
Roma, che su queste cose non ci dedica più grande conto, proprio
perché tutte le altre latitudini le ha sistemate, per cui questo è
un fatto che esula dal piano. Devo dire che è un po' la scusa di
"Pulcinella", perché il ritardo penso sia dovuto forse ad altre
motivazioni, che probabilmente lei non ha voluto dettagliare,
motivazioni che nascono più da valutazioni in sede locale che non
da aspettative di aver compiuto questo percorso. Anche perché, il
piano triennale previsto dalla legge n. 7/2003, è il piano delle
politiche del lavoro, ovvero il piano con il quale vanno definiti
gli indirizzi e gli strumenti operativi, non è il piano di gestione
degli uffici una volta che saranno regionalizzati; questa è
un'altra cosa, Assessore! La gestione degli uffici e tutte le
problematiche funzionali, di raccordo con l'agenzia, di raccordo
con l'Assessorato, con la Camera di Commercio, sono altre cose; il
piano si dovrebbe rivolgere a coloro che operano nell'economia,
perché su questo non possiamo che ribadire che tale ritardo non ha
fatto altro che aggravare detta situazione!
Prendiamo atto anche che lei auspica che il piano possa andare
in Consiglio quanto prima, ma non abbiamo capito quale sia la sua
posizione rispetto alla retroattività del piano, perché non mi
sembra di aver percepito alcun indirizzo...
(interruzione dell'Assessore Ferraris, fuori
microfono)
... questa è una buona notizia; mi dispiace che sia stata data
fuori microfono, mi era sfuggita, comunque prendiamo atto che c'è
la retroattività al 1° gennaio 2004, che è l'aspettativa del mondo
produttivo valdostano.
Auspichiamo anche che il Consiglio per le politiche del lavoro,
una volta effettuate le designazioni da parte delle varie
associazioni che sono coinvolte in questo organismo, possa essere
operativo, non nel senso che venga insediato, ma nel senso che
possa contare qualcosa, più di quanto non abbiano contato in
passato organismi analoghi, che hanno riguardato dalla produzione
al commercio, e che, alla fine, hanno concluso ben poco in
concreto! Auspichiamo che questo organismo non si faccia solo
scrivere, ma possa essere un valido strumento per interpretare e
gestire - questa volta, sì! - le linee della politica dal punto di
vista degli incentivi e delle misure che si vogliono adottare con
gli strumenti tecnico-finanziari.
Con questi auspici e con questo impegno che accogliamo a seguito
di quell'appello, ci riconfronteremo in commissione sui contenuti
del piano.
Président - La parole au Conseiller Viérin Marco.
Viérin M. (SA) - Assessore, dispiace anche a noi che ci sia
questa mancanza ancora di trasferimento di funzioni dallo Stato in
merito alla questione lavoro. Ho accolto con soddisfazione le
parole del collega Frassy; spero che loro possano fare qualcosa di
più, ma non credo onestamente!
Tale fatto, però, ci fa toccare con mano come la nostra
autonomia sia sempre meno concreta, anche nelle piccole cose
quotidiane. È vero che qualche ritardo c'è stato anche da parte
dell'Amministrazione regionale, perché se lei fa riferimento a
quella lettera che ha citato (lettera del 12 marzo, prot. 2946), a
quella lettera mi pare che gli interessati, gli enti locali,
abbiano dato una risposta nella quale hanno evidenziato l'esistenza
di problemi, perché in assenza di piano l'ente pubblico non può
partire lo stesso e fare un discorso di retroattività, quindi non è
così semplice! Credo che mettiamo a repentaglio tutti quei progetti
iniziati negli anni passati, soprattutto quelli del 2003 che non
hanno, ad oggi, potuto avere un immediato svolgimento anche per il
2004.
Credo che l'appello da lei lanciato alle commissioni sarà
rispettato. È interesse di tutti che il lavoro delle commissioni su
questo sia molto breve; se ci saranno delle discussioni, il nostro
gruppo le farà qui, eventualmente, e non in commissione, per
anticipare al massimo i tempi!
