Classificazione
(Nessuna classificazione presente)



Oggetto del Consiglio n. 2648 del 10 marzo 2017 - Resoconto
OGGETTO N. 2648/XIV - Presa d'atto della sospensione di
diritto dalla carica del Consigliere regionale La Torre Leonardo,
ai sensi dell'articolo 8 del decreto legislativo 31 dicembre 2012,
n. 235, e sua temporanea sostituzione con il signor Norbiato Carlo
ai sensi dell'articolo 27 della legge regionale 21 agosto 1995, n.
33. Convalida e giuramento del neoconsigliere.
Rosset (Presidente) -
Punto n. 2 all'ordine del giorno.
Il Consiglio regionale deve prendere atto della sospensione
temporanea dalla carica di Consigliere regionale di La Torre
Leonardo, come accertata dal decreto del Presidente del Consiglio
dei Ministri in data 7 marzo 2017.
Dobbiamo ora procedere alla convalida dell'elezione del signor
Norbiato Carlo in qualità di Consigliere regionale supplente. Dai
verbali dell'Ufficio elettorale regionale presso il Tribunale di
Aosta, riguardante l'elezione del Consiglio regionale della Valle
d'Aosta avvenuta il 26 maggio 2013, risulta quanto segue. Nella
lista n. 3, avente il contrassegno Union Valdôtaine, il primo dei
candidati non eletti risulta essere il signor Norbiato Carlo con
una cifra individuale di 1401 voti.
Apro la discussione. Ci sono richieste di intervento?
Non ci sono interventi. Pongo in votazione la convalida
dell'elezione del nuovo consigliere Carlo Norbiato.
Dichiaro aperta la votazione.
Esito della votazione
Presenti, votanti e favorevoli: 18
Il Consiglio approva all'unanimità.
Il Consiglio convalida l'elezione del signor Norbiato Carlo
in qualità di Consigliere regionale supplente, sempre che non
sussistano nei suoi confronti motivi o condizioni di ineleggibilità
o di incompatibilità, così come previsto dalla legge regionale 7
agosto 2007, n. 20, recante "Disciplina delle cause di
ineleggibilità e di incompatibilità con la carica di consigliere
regionale, ai sensi dell'articolo 15, comma secondo, dello Statuto
speciale".
Invito pertanto il consigliere Norbiato a prendere posto nel suo
scranno.
Dopo la convalida, ai sensi dell'articolo 23 dello Statuto
speciale e dell'articolo 6 del Regolamento interno per il
funzionamento del Consiglio, il consigliere Carlo Norbiato presta
giuramento. Do lettura della formula del giuramento e invito il
consigliere Norbiato ad alzarsi.
"Giuro di essere fedele alla Costituzione della Repubblica e
allo Statuto speciale per la Valle d'Aosta e di esercitare il mio
ufficio al solo scopo del bene inseparabile dello Stato e della
Regione Autonoma della Valle d'Aosta".
"Je jure d'être fidèle à la Constitution de la République et au
Statut spécial pour la Vallée d'Aoste et d'exercer mon mandat dans
le seul but du bien inséparable de l'État et de la Région Autonome
de la Vallée d'Aoste".  Il Consigliere può rispondere "giuro"
o "je le jure".
Norbiato -
Lo giuro.
Presidente -
Porgo al nuovo Consigliere gli auguri di
proficuo lavoro. Se il Consigliere vuole, può porgere un breve
intervento. Ha chiesto la parola il consigliere Norbiato, ne ha
facoltà.
Norbiato -
Grazie Presidente. Innanzitutto mi sia
consentito esprimere una certa amarezza nell'accingermi a
sostituire un collega, Leonardo La Torre, le cui funzioni di
Consigliere regionale sono state sospese per effetto di una
condanna, peraltro non definitiva, dovuta alla cosiddetta "legge
Severino". A Leo indirizzo la mia solidarietà e l'augurio di poter
risolvere la questione.
Non vi nascondo poi un notevole imbarazzo nel trovarmi
catapultato in un agone politico che, visto dall'esterno, pare
mettersi in concorrenza con la più fervida fantasia del Sommo
Poeta, quando si accinge a descrivere i gironi infernali. Tuttavia,
nel pieno rispetto degli elettori che mi hanno sostenuto e che qui
ho l'occasione di ringraziare pubblicamente, mi accingo con tanta
buona volontà e impegno a interpretare al meglio il mandato
elettivo, in questo scorcio di legislatura che si preannuncia molto
gravoso e irto di difficoltà.
A questo punto mi permetto, egregi colleghi, di rendervi
partecipi di alcune riflessioni che ho avuto occasione di
condividere ultimamente con numerosi amici. Mi sto riferendo alla
situazione politica che nel corso degli ultimi anni ha registrato
un
bouleversement
rispetto alle posizioni definitesi subito
dopo l'esito delle elezioni regionali, vinte dai diciotto
consiglieri della coalizione Union Valdôtaine e Stella Alpina, nei
confronti dei diciassette consiglieri UVP, ALPE, PD e Movimento
Cinque Stelle.
Questo bouleversement ha registrato cambiamenti le cui logiche
farebbero impazzire i migliori politologi. Immaginatevi quindi il
mio imbarazzo - per usare un eufemismo - nel trovarmi in questo
vespaio, come ho ricordato nelle premesse di questo mio intervento.
I tredici consiglieri UV hanno dimostrato, non certo tutti, una
tale turbolenza che sovente hanno causato significativi
scricchiolii nella maggioranza, tali da costringere i diciotto
original
, o presunti tali, a rinforzare le fila con i tre
consiglieri del PD, in virtù del cosiddetto più largo "accordo
delle Perenni", sottoscritto in presenza dell'ex
premier
Matteo Renzi. Questo ovviamente con totale mancanza di attenzione
al responso delle urne.
Poi i rapporti all'interno del gruppo di maggioranza si sono
ulteriormente inaspriti, tanto che i tredici UV original sono
rimasti in dieci. In questa fase, la turbolenza trasformatasi in
bufera comporta una
survivance
e un ennesimo cambio di
rotta, stivando i sette - anzi,
pardon
: i sei - esponenti di
quell'importante componente UVP che, staccatasi dalla casa madre
unionista, così intensamente si era contrapposta alla coalizione
che poi risultò vincente, e anche in questo caso dribblando
elegantemente il risultato elettorale.
Arriviamo poi ai giorni nostri in cui vediamo un'ennesima
strambata di consiglieri che si staccano dalla maggioranza, ne
formano un'altra, o presunta tale, con l'intento di sfiduciare
quella precedente, proponendo un Governo alternativo. La
maggioranza voluta dagli elettori è stata interessata da così tante
giravolte da poterla tranquillamente paragonare a una porta
girevole di un albergo a ore. Le aggregazioni politiche hanno
subito mutazioni genetiche degne del miglior dottor Jekyll.
Tutto ciò premesso, il sottoscritto, alquanto frastornato e
arrovellato da mille dubbi e interrogativi, dopo lunghe meditazioni
e confronti con persone fidate, ha deciso temporaneamente di
rifugiarsi sull'Aventino che, come noto, è quel colle su cui,
secondo la storia romana, si ritiravano i plebei - quale io sono -
nei periodi di acuto conflitto con i patrizi. Traducendo in termini
più istituzionali, sto dichiarando che, vista la confusione
imperante e avvalendomi della previsione normativa di cui
all'articolo 15 del Regolamento interno per il funzionamento del
Consiglio, indicherò per iscritto nei termini previsti, signor
Presidente, a quale gruppo intenderò aderire: cinque giorni dalla
data della convalida, cioè da oggi. Grazie Consiglieri per
l'attenzione.
Presidente -
Grazie, collega Norbiato. Porgo a lei
l'augurio di un proficuo lavoro.
