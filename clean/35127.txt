Classificazione
INFORMAZIONE
Sistema informativo
OPERE PUBBLICHE



Oggetto del Consiglio n. 2694 del 21 novembre 2012 - Resoconto
OGGETTO N. 2694/XIII - Interpellanza: "Redazione e
pubblicazione, sul sito ufficiale della Regione, del notiziario
regionale degli appalti e delle concessioni".
Interpellanza
Richiamata la precedente iniziativa del nostro Gruppo
consiliare dell'ottobre 2010 in merito allo stato dell'Osservatorio
regionale degli appalti e concessioni pubbliche;
Richiamata la legge regionale 20 giugno 2006, n. 12, e in
particolare l'articolo 41, in base al quale è disciplinato
l'osservatorio regionale dei lavori pubblici, istituito al fine di
garantire l'osservanza di alcuni principi fondamentali dettati
dall'art. 97 della Costituzione, quali l'esercizio dell'attività
amministrativa secondo criteri di efficienza ed efficacia, la
certezza dei risultati, l'uniformità dei comportamenti e l'utilizzo
di procedure improntate a tempestività, trasparenza e
correttezza;
Considerato che la banca dati-osservatorio dei lavori
pubblici svolge anche le funzioni dell'Osservatorio regionale degli
appalti e concessioni pubbliche, di cui alla legge regionale 23
febbraio 1993, n. 9, ed ha fra l'altro il compito di redigere e
pubblicare semestralmente il notiziario regionale degli appalti e
delle concessioni;
Atteso che tale notiziario, ai sensi dell'art. 8 della legge
17 febbraio 1987, n. 80 (Norme straordinarie per l'accelerazione
dell'esecuzione delle opere pubbliche) deve dare conto delle gare
d'appalto esperite nei sei mesi precedenti la sua pubblicazione
oltre alle concessioni affidate e agli appalti, subappalti e
concessioni ultimati sempre nello stesso periodo;
Considerata anche l'utilità che tali dati, debitamente
elaborati, dovrebbero rivestire se presi a riferimento per la
stesura di linee guida da parte della Giunta regionale e gli
obblighi che derivano alla Regione dalla normativa nazionale in
materia di contratti pubblici;
Considerato che in altre regioni e province, come ad esempio
Lombardia, Toscana, Trento, nella sezione dedicata all'osservatorio
dei lavori pubblici è possibile visualizzare in tempo reale
l'elenco completo ed esaustivo di tutti i lavori, servizi e
forniture aggiudicati;
Preso atto che l'ultimo notiziario pubblicato dalla nostra
regione è riferito al 2° semestre dell'anno 2010;
Ricordato che anche negli anni precedenti i dati sono stati
pubblicati con notevole ritardo;
tutto ciò premesso i sottoscritti Consiglieri
regionali
Interpellano
l'Assessore competente per sapere:
1) se la raccolta dei dati necessari all'alimentazione della
banca dati-osservatorio dei lavori pubblici è stata regolarmente
svolta nel periodo 2010 - 1° semestre 2012;
2) se il notiziario regionale degli appalti e delle
concessioni, nello stesso periodo di cui al punto precedente è
stato regolarmente redatto ed inviato a tutte le categorie
interessate, oltre che agli enti locali ed agli altri enti pubblici
appaltanti;
3) quali sono le motivazioni per cui la pubblicazione del
notiziario regionale sul sito ufficiale della Regione Autonoma
Valle d'Aosta non avviene secondo quanto stabilito per
legge.
F.to: Chatrian - Bertin - Cerise - Louvin - Patrizia
Morelli
Président -
La parole au Vice-président Chatrian.
Chatrian (ALPE)
- Merci Madame la Présidente.
Circa due anni fa avevamo posto delle domande simili su questo
argomento, perché abbiamo ripresentato una nuova iniziativa? Perché
all'epoca non avevamo avuto una risposta esauriente e perché
riteniamo l'Osservatorio dei contratti pubblici un dossier molto
importante, soprattutto necessario. Vorrei condividere con voi qual
è stato lo spirito nel momento in cui si è deciso di mettere sul
tavolo più elementi, più risultati per poter leggere quello che è
successo nei mesi passati. Il notiziario dell'Osservatorio dei
contratti pubblici illustra l'attività della Regione nel settore
degli appalti per ciò che concerne i lavori pubblici e i servizi e
le forniture, in esso sono raccolti i dati relativi alle procedure
esperite e alle procedure ultimate dalle strutture organizzative
dell'Amministrazione regionale, dai Comuni, dalle Comunità montane
e dagli altri enti. L'indagine verso i lavori è rivolta ad importi
superiori ai 20.000 euro e gli interventi sono aggregati in
funzione di due classi di importo superiore o inferiore alla soglia
dei 150.000 euro; l'indagine verso i servizi e forniture è rivolta
ad importi superiori a 150.000 euro; questo è l'inquadramento.
L'estensione temporale considerata per rappresentazione e
pubblicazione è al secondo semestre del 2010.
Faccio un'ulteriore riflessione: nel corso del secondo semestre
del 2010 sono stati ultimati 82 lavori per un importo finale
complessivo di circa 60.000.000 di euro e con un importo medio pari
a 725.000 euro, l'opera di importo finale più elevato è pari a
4.300.000 e riguarda la realizzazione di una struttura
prefabbricata da adibire a nuove sedi del Comune di Aosta. Dico
questo perché abbiamo una legge che va oltre rispetto alle altre
Regioni italiane, perché istituisce al fine di garantire
l'osservanza di alcuni principi fondamentali dettati dall'articolo
97 della Costituzione, quali l'esercizio dell'attività
amministrativa secondo i criteri di efficienza ed efficacia, la
certezza dei risultati, l'uniformità dei comportamenti e l'utilizzo
di procedure improntate a tempestività, trasparenza e
correttezza...la banca dati e l'Osservatorio dei lavori pubblici
svolgono anche la funzione - ecco qui la differenza rispetto ad
altre Regioni - dell'Osservatorio regionale degli appalti, che come
compiti ha quello di redigere e pubblicare semestralmente il
notiziario regionale degli appalti e delle concessioni (che prima
vi ho illustrato). A mio avviso, questo impianto legislativo è una
grande opportunità, ma non viene sfruttata e ad oggi siamo fermi al
secondo semestre 2010. Siamo preoccupati, perché ci sono meno
risorse, ci sono meno gare, ci sono più gare ristrette e meno gare
aperte, quindi c'è un segno negativo, ma al tempo stesso,
nonostante la nostra legislazione ci dica di avere ogni semestre la
sintesi di tutto questo, dati aggregati, dati disaggregati che
vanno letti da chi fa parte delle categorie interessate come anche
dal semplice cittadino, tutto questo non viene portato a
compimento.
La richiesta allora è in primo luogo:
"se la raccolta dei
dati necessari all'alimentazione della banca dati-Osservatorio dei
lavori pubblici è stata regolarmente svolta nel periodo 2010-1°
semestre 2012"
, perché siamo fermi al secondo semestre 2010;
poi
"se il notiziario regionale degli appalti e delle
concessioni, nello stesso periodo di cui al punto precedente è
stato regolarmente redatto ed inviato a tutte le categorie
interessate, oltre che agli enti locali ed agli altri enti pubblici
appaltanti; quali sono le motivazioni per cui la pubblicazione del
notiziario regionale sul sito ufficiale della Regione Autonoma
Valle d'Aosta non avviene secondo quanto stabilito per legge"
.
Grazie.
Président
- La parole au Président de la Région,
Rollandin.
Rollandin (UV)
- Grazie Presidente.
In assenza dell'Assessore competente, mi sono stati forniti i
dati, che sono essenzialmente tecnici e come tali li riferisco,
perché condivido che ci sia la giusta attenzione nei confronti di
uno strumento, che sicuramente è elemento di trasparenza e che deve
essere monitorato. Primo quesito: la raccolta dati
dell'osservatorio regionale si è svolta regolarmente nel periodo
2010-primo semestre 2012, si evidenzia che alla data del 15
novembre 2012 sono presenti 2.489 contratti con fase di
aggiudicazione confermata, mentre il 2 luglio 2010 erano presenti
458 contratti. I dati nell'osservatorio sono in aumento in quanto
dal 2010 ad oggi è stato esteso l'ambito di rilevazione ai
contratti - cioè prima escludevano, invece adesso comprendono - di
servizi e forniture di importo compreso tra 40.000 e 150.000
euro.
Secondo punto: il notiziario regionale degli appalti nello
stesso periodo di cui al punto precedente è stato regolarmente
redatto e il notiziario relativo al 2010 è stato pubblicato nelle
pagine internet dell'Osservatorio regionale dei contratti pubblici
e, con messaggio di posta elettronica, sono stati informati
dell'intervenuta pubblicazione gli enti locali, le altre stazioni
appaltanti e le categorie interessate. Il notiziario relativo al
2011 è ora disponibile ed è stato pubblicato ieri nel sito
istituzionale dell'Amministrazione regionale.
Terza domanda: il notiziario dell'Osservatorio dei lavori
pubblici è un documento di riepilogo per ciò che concerne i lavori,
i servizi e le forniture in cui sono raccolti i dati delle
procedure esperite nelle strutture organizzative
dell'Amministrazione regionale, dei Comuni, delle Comunità montane
e di altre amministrazioni aggiudicatrici. I dati informativi sono
trasmessi dal responsabile unico del procedimento del contesto
dell'onere informativo previsto nei confronti dell'Autorità della
vigilanza dei contratti pubblici dei lavori, servizi e forniture. I
dati sono aggregati nell'anno successivo, nel corso del quale le
stazioni appaltanti...nel caso purtroppo non infrequente di
inadempienze...sono sensibilizzate all'assolvimento dell'obbligo
informativo. Particolare attenzione è posta al recupero delle
informazioni non elaborabili in quanto omesse, o ritenute non
coerenti; l'attività di interazione diretta con le stazioni
appaltanti comporta ritardi nell'elaborazione dei notiziari, ma
consente di aumentare l'affidabilità e la consistenza della base
dati, in poche parole il lavoro di raccordo, per avere una
completezza dei dati, ha allungato i tempi. Nel notiziario
regionale relativo al 2011 i semestri sono stati accorpati ed è
stato redatto un documento del riepilogo con visione dell'intero
anno, che meglio permette di osservare l'evoluzione dell'attività
contrattuale in un arco temporale significativo. Per consentire la
consultazione dei dati recenti dell'Osservatorio regionale sino al
semestre in corso, prima dell'attività di sensibilizzazione
dell'onere informativo e di recupero di eventuali informazioni
omesse, o errate, è in atto lo sviluppo di una sezione internet
nelle pagine dell'osservatorio regionale. Sarà così disponibile già
nel corso del primo semestre 2013 la consultazione in tempo reale
dell'osservatorio regionale per mezzo di tabelle e grafici,
analogamente all'edizione statica di riepilogo del notiziario; sarà
possibile accedere all'elenco di tutti i contratti aggiudicati con
uno scostamento di 30 giorni decorrenti dalla data di efficacia
dell'aggiudicazione e pari al termine assegnato alla stazione
appaltante per la trasmissione all'osservatorio. Grazie.
Président -
La parole au Vice-président Chatrian.
Chatrian (ALPE)
- Grazie Presidente.
Noi eravamo a conoscenza che ieri hanno caricato il notiziario
2011, condividiamo con lei, Presidente, che questo è uno strumento
importante e non avremmo fatto questa iniziativa se dopo due anni
non avessimo visto che esso non è stato in grado di dare delle
risposte in tempo reale. Due anni fa, quando abbiamo presentato
un'iniziativa simile, ci è stato risposto:
"ci sono più appalti,
è stato implementato il discorso della fornitura e dei servizi, ci
sono delle soglie massime e minime"
, tutto vero, non abbiamo
fatto un discorso ideologico, perché l'obiettivo era avere in tempo
reale uno strumento leggibile per gli addetti ai lavori, ma anche
per i non addetti. Lo spirito di questa iniziativa quindi era:
sollecitate, perché la politica qui deve non solo sollecitare, ma
controllare, verificare, perché non è una risposta di tipo tecnico.
Lei oggi ci ha letto una nota che l'Assessorato dei lavori pubblici
le ha preparato, ma io dico che uno strumento di questo genere deve
essere implementato e deve essere leggibile. Se questo è il
risultato, cioè ieri è stato caricato il notiziario 2011, cerchiamo
di andare in tempo reale e avere più informazioni e trasparenza
possibile, e più dati che si possono aggregare e disaggregare.
Altre Regioni ordinarie molto più grandi di noi, come la Lombardia,
sono
on line
in tempo reale su qualsiasi appalto con la
percentuale di ribasso, con quante ditte hanno partecipato, chi non
ha avuto l'aggiudicazione provvisoria, cioè dobbiamo utilizzare
questi strumenti, divulgarli e che siano semplici.
Vigileremo ancora su questo dossier e io continuo ad annoiarvi
probabilmente, ma su questo osservatorio ci vedrei bene tutte le
gare espletate dalle società controllate e partecipate, in modo da
avere a 360 gradi tutto quello che è pubblico e parapubblico e da
lì farsi una fotografia puntuale e in tempo reale. È una sfida che
questo Consiglio non ha saputo cogliere in questi cinque anni di
amministrazione, perché la maggioranza non ha accettato le nostre
proposte, ma, come gruppo, siamo convinti che in un futuro prossimo
questo dovrà accadere, cioè questo osservatorio dovrà essere
implementato anche con tutte le società controllate e partecipate.
Grazie.
