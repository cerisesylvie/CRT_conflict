Classificazione
COMMERCIO
TURISMO E INDUSTRIA ALBERGHIERA
Ricettività turistica



Oggetto del Consiglio n. 3094 del 21 dicembre 2023 - Resoconto
OGGETTO N. 3094/XVI - Interpellanza: "Eventuali criticità
emerse a seguito dell'approvazione del r.r. 2/2022 in materia di
requisiti igienico-sanitari per l'esercizio delle attività di
somministrazione di alimenti e bevande".
Bertin (Presidente) -
Alla presenza di 27 Consiglieri,
riprendiamo i lavori. Punto n. 44.
Consigliera Foudraz ne ha facoltà.
Foudraz (LEGA VDA) -
Richiamato il regolamento del 2
dicembre 2022 n. 2 che apportava delle modifiche in merito ai
requisiti igienico-sanitari per l'esercizio delle attività di
somministrazione di alimenti e bevande.
Constatato che è ormai trascorso un anno dalla sua approvazione
da quando, in quest'aula, l'assessore Guichardaz aveva affermato,
durante il dibattito, il proposito di verificare entro un termine
congruo - che poteva essere quello di un anno, così da lui
affermato - l'applicabilità del regolamento stesso al fine di
eventualmente ritoccarlo o riadeguarlo qualora si fossero
verificati dei problemi applicativi.
Ritenuto interessante conoscere quali siano le eventuali
criticità o meno che sono intercorse a seguito dell'approvazione di
questo regolamento, non avendone comunque avuto notizia
nell'apposita Commissione consiliare, per queste premesse si
interpella l'Assessore competente per conoscere se vi siano state
delle criticità a seguito dell'approvazione del regolamento 2/22;
quali siano le eventuali criticità riscontrate da parte degli
operatori del settore e, in caso di criticità, quali siano gli
accorgimenti che s'intendono adottare al fine della risoluzione
delle eventuali problematiche.
Presidente -
Risponde l'assessore Marzi.
Marzi (SA) -
A oggi non sono pervenute alle strutture
degli Assessorati competenti - Sanità, salute e politiche sociali e
Turismo, sport e commercio - segnalazioni relative all'applicazione
del regolamento 2/22.
Ai fini delle necessarie verifiche abbiamo interpellato per le
vie brevi anche lo sportello unico degli Enti locali, competente in
materia di procedimenti abilitativi per l'esercizio dell'attività
di somministrazione di alimenti e bevande.
Il SUEL ha sottolineato che il nuovo regolamento ha semplificato
in maniera significativa tutti i procedimenti e ha generato ampia
chiarezza nella materia, con conseguente maggiore efficacia
dell'azione amministrativa.
Il SUEL, lo sportello unico degli Enti locali, ha inoltre
riferito che nel primo anno d'applicazione, limitatamente a pochi
casi puntuali, meno di una decina, sono state riscontrate alcune
incomprensioni in fase di progettazione di nuove strutture di
somministrazione. Tali incomprensioni derivavano dal fatto di non
aver tenuto conto di alcuni vincoli riferiti alle strutture - ad
esempio dimensioni delle cucine e impianti d'areazione - previsti
dal nuovo regolamento, ma dall'essersi limitati alla considerazione
delle sole disposizioni dei regolamenti edilizi comunali.
Per evitare in futuro il ripetersi di tali casi, sono in corso
approfondimenti tra lo sportello unico degli Enti locali e i
Comuni, per fare in modo che, in sede di progetti di nuove
strutture o ristrutturazioni edilizie, i progettisti possano
trovare negli strumenti edilizi tutti gli elementi utili per
seguire le nuove prescrizioni dettate dal regolamento regionale
2/22.
La struttura complessa igiene degli alimenti e della nutrizione,
facente capo all'area della prevenzione dell'Azienda USL, ha
confermato che dall'espletamento dell'attività di controllo svolta
sulla base del nuovo regolamento non sono emerse particolari
difficoltà o sanzioni comminate agli operatori del settore oggetto
di controllo.
Il tema è oggetto di continua attenzione e confronto con gli
uffici competenti dell'azienda nell'ottica di un miglioramento
continuo.
Il regolamento 2/22 approvato dal Consiglio, recante la nuova
disciplina dei requisiti igienico sanitari per l'esercizio
dell'attività di somministrazione di alimenti e bevande, ha
aggiornato e semplificato la relativa disciplina dopo 15 anni; essa
infatti è risalente al 2007.
Le predisposizioni del nuovo regolamento hanno coinvolto tutti i
referenti e i portatori d'interesse, le strutture regionali, lo
sportello unico, la categoria datoriale di rappresentanza, quindi
la confederazione generale italiana delle imprese, delle attività
professionali e del lavoro autonomo, la Confcommercio, le imprese
per l'Italia Valle d'Aosta, l'Associazione albergatori ADAVA e
quindi, di conseguenza, la precedente regolamentazione risalente al
2007, necessitava di un'approfondita rivisitazione, anche in
ragione delle numerose disposizioni di varia natura nel frattempo
sopravvenute.
Presidente -
Consigliera Foudraz, ne ha facoltà.
Foudraz (LEGA VDA) -
Sono soddisfatta della risposta,
poiché ha evidenziato il fatto che al momento non ci sono
particolari criticità, se non alcune incomprensioni dal punto di
vista progettuale che forse non sono ben normate nel regolamento,
ma questo dipende poi dai piani regolatori dei vari Comuni.
Perché è stata portata quest'iniziativa in aula? Perché
comunque, da parte del Governo, si era preso l'impegno di riferire
circa l'andamento dell'applicazione di questo regolamento ed
essendo trascorso un anno dall'approvazione - poiché ricordo che il
regolamento è stato approvato nella seduta consiliare del 30
novembre 2022 - e non essendo pervenuta nessuna notizia, né in
maniera negativa né in maniera positiva, alla Commissione preposta,
ho ritenuto necessario proporre quest'iniziativa, proprio perché,
facendo parte dell'opposizione, si sa benissimo che non si hanno
gli stessi strumenti a disposizione che ha la maggioranza.
Comunque ringrazio della risposta.
