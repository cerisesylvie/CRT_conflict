Classificazione
STATUTO



Oggetto del Consiglio n. 570 del 13 maggio 2021 - Resoconto
OGGETTO N. 570/XVI - Interrogazione a risposta immediata:
"Notizie in merito alla nomina dei membri della Commissione
paritetica".
Bertin (Presidente)
- Passiamo al punto n. 22.01
all'ordine del giorno Per l'illustrazione, il consigliere
Carrel.
Carrel (PA) -
"Sarebbe molto grave da un punto di vista
politico e istituzionale veder nominare prima i membri del Governo
nazionale rispetto a quelli che dobbiamo nominare noi come
Regione".
Avevo chiuso così l'intervento, con questa che voleva essere una
battuta, nell'ultimo Consiglio, in cui ho chiesto entro quando si
potevano nominare i membri della Commissione paritetica, cioè i tre
membri regionali.
Auspicavo che la Regione avesse nominato prima di quanto sta
facendo e ovviamente avesse fatto prima dello Stato. Così non è,
abbiamo appreso dai giornali e chiediamo con questa interrogazione
a risposta immediata se è vero e se il Presidente conferma che il
Governo nazionale ha comunicato al Presidente i nomi di nomina
nazionale e quindi statale, mancano ancora i nostri tre nomi.
Proprio in merito a questo tema, come Gruppo Pour l'Autonomie
abbiamo già presentato tre interpellanze, abbiamo fatto e chiesto
di fare in fretta e nell'ultima interrogazione il Presidente ci ha
risposto che non ha proceduto alla nomina, in quanto a dicembre
voleva condividere con tutto il Consiglio l'idea e il dialogo di
nominare dei membri condivisi, poi non è stato possibile in quanto
vi è stata la crisi politica nazionale, poi il 2 di aprile ci ha
detto che vi era la possibilità di fare una riunione tra la Giunta
e i capigruppo di maggioranza, ma questo non è stato possibile a
causa del Covid, e ci ha risposto che avrebbe portato all'ordine
del giorno di questo Consiglio la nomina della Commissione
paritetica. Oggi non lo vediamo iscritto e quindi chiediamo
nuovamente lumi.
Presidente -
Per la risposta il presidente della Regione
Erik Lavevaz.
Lavevaz (UV) -
Ringrazio il collega Carrel per l'excursus
storico dei passaggi complicati della Commissione paritetica.
La questione, come è noto, è stata oggetto della discussione che
abbiamo avuto durante l'incontro con il ministro Gelmini un mese e
mezzo fa: avevamo concordato in quella sede che ci sarebbero state
delle interlocuzioni, o almeno un'interlocuzione, nel momento in
cui il Ministro avesse deciso sostanzialmente quale linea
intraprendere per la nomina di parte statale e così è stato: il
Ministro ha deciso di mantenere questo impegno in maniera molto
corretta e in maniera molto collaborativa, abbiamo avuto una
telefonata una decina di giorni fa in cui mi ha comunicato
sostanzialmente le valutazioni che stavano facendo.
Questa era una cosa che avevo chiesto anche durante il nostro
incontro perché ritenevo importante capire non tanto le persone,
non tanto le figure, ma la skill delle persone che il Governo
intendeva inserire all'interno della Commissione paritetica, o
meglio, se intendeva mettere tre tecnici, tre politici, due tecnici
e un politico eccetera eccetera, perché sapete che nella
Commissione paritetica possono esserci diverse possibilità. Questo
perché, ovviamente, permetteva anche a noi di fare nella nomina di
parte regionale dei ragionamenti conseguenti.
Quindi, al di là di qualche informazione uscita su qualche
testata on-line locale sempre ben informata, a oggi questa nomina
non è ancora stata fatta a livello nazionale.
Noi ci stiamo muovendo - come ho detto giustamente e come ha
giustamente ricordato il collega Carrel tuttora - e abbiamo fatto
una prima riunione di maggioranza in cui abbiamo affrontato la
questione e abbiamo affrontato la questione delle skill anche nel
nostro caso e quindi io spero che questa possa essere l'ultima
iniziativa, ma non perché non voglio che vengano fatte, ma perché
spero che nel prossimo Consiglio riusciamo a portare la nomina
della parte regionale che sarà, io credo, contestuale a quella
nazionale.
Quindi non è come è stato scritto che il Governo nazionale ha
sorpassato a destra il Governo regionale ma semplicemente questi
erano gli accordi.
Presidente -
Per la replica, il consigliere Carrel.
Carrel (PA) -
Mi dispiace apprendere oggi di questi
accordi dopo diverse interrogazioni proprio su questo tema, perché
credo che abbiamo avuto in quest'aula modo di affrontare
l'argomento e avremmo preferito avere già in precedenza lumi su
questi accordi, anche perché continuiamo a mandare la palla in
avanti. A dicembre volevamo condividerla con tutti, ad aprile c'era
il Covid, oggi è il 12 maggio, dovevamo nominarli oggi e non ce li
abbiamo, nell'ordine del giorno non c'è e la rimandiamo al 26, c'è
una riunione di maggioranza, non vorrei che ci fossero poi dei
problemi all'interno della maggioranza a trovare i tre nomi più che
le tre skill, ovviamente questo va a discapito dei Valdostani,
perché la Commissione paritetica è un organo importantissimo e -
questo, dico e dicevo - dobbiamo essere noi che proponiamo al
Governo nazionale dei tempi più stretti, invece a quanto pare il
Governo nazionale ci ha dato già dei nomi, delle skill, e noi
stiamo ancora aspettando.
Credo che questa sia una bruttissima pagina della politica
valdostana e della nostra autonomia.
