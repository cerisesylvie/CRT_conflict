Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 73 del 18 novembre 2020 - Resoconto
OGGETTO N. 73/XVI - Interrogazione: "Informazioni in merito
all'utilizzo dello smart working da parte dei dipendenti pubblici
regionali".
Bertin (Presidente) -
Punto 13 all'ordine del giorno. Si
è prenotato il Presidente della Regione, ne ha facoltà.
Lavevaz (UV) -
Ringrazio i proponenti per questa
interrogazione. Occorre premettere che la scorsa settimana, con la
deliberazione n. 1115, la Giunta regionale ha ritenuto urgente e
necessario adeguare le disposizioni in materia di organizzazione
delle attività d'ufficio presso la sede di lavoro in modalità agile
al rinnovato contesto normativo sanitario, sociale ed economico.
L'adeguamento ha mantenuto fermi due principi cardine: il primo le
esigenze di salute pubblica e la sicurezza sui luoghi di lavoro, il
secondo la necessità di dare risposte efficaci ed efficienti ai
cittadini, imprese e altri enti. I tempi di adozione dell'atto sono
stati brevissimi, poiché all'indomani dell'adozione delle misure
relative alla cosiddetta zona rossa sono state sentite le
organizzazioni sindacali e sono state approvate le nuove
disposizioni che impongono una nuova, ancorché parziale, riduzione
della modalità tradizionale di lavoro in presenza.
Il decreto del Ministero della funzione pubblica del 19 ottobre
2020, pubblicato il 28 ottobre e i recenti Dpcm del 3 novembre,
hanno infatti nuovamente incoraggiato il lavoro agile per ridurre
la presenza di pubblici dipendenti presso la sede di lavoro, a loro
tutela e anche al fine di ridurre le occasioni di contagio per
l'intera comunità. La nuova disciplina prevede dunque che si
ricorra al lavoro agile nella percentuale più elevata possibile del
personale preposto alle attività che possono essere svolte secondo
tale modalità, compatibilmente con le potenzialità organizzative e
l'effettività del servizio.
Dato che per il momento la Valle d'Aosta è, come sappiamo,
caratterizzata da uno scenario di elevata gravità e ha un livello
di rischio alto, come da recente ordinanza del Ministero della
salute del 4 novembre scorso, la presenza del personale nei luoghi
di lavoro è limitata per assicurare esclusivamente le attività
ritenute indifferibili e che richiedono necessariamente l'attività
in presenza, in particolare per la gestione dell'emergenza.
Per garantire un buon funzionamento degli uffici la nuova
disciplina adottata dalla Giunta mantiene gli istituti ordinari
sulla flessibilità oraria e per la prima volta individua i profili
che non possono svolgere il lavoro in modalità agile e chiarisce le
modalità di gestione di tali lavoratori. I dirigenti, salvo i casi
previsti dalla legge, dovranno svolgere il lavoro in presenza. Al
personale scolastico ATA si applica la modalità di lavoro agile nei
casi di quarantena, con sorveglianza attiva, isolamento domiciliare
fiduciario e sospensione dell'attività didattica in presenza a
seguito dell'emergenza epidemiologica.
La nuova disciplina regola poi in maniera più chiara come deve
essere svolto il lavoro in modalità agile nell'amministrazione,
garantendo il diritto alla disconnessione in precise fasce orarie,
ma richiedendo esplicitamente a tutti i dipendenti di rendersi
rintracciabili negli orari di funzionamento degli uffici.
Infine, bisogna ricordare che queste disposizioni in materia di
lavoro agile in fase emergenziale non sono conformi a quelle
previste per il lavoro agile strutturale e ordinario, che segue
logiche e modalità in taluni casi ben diversi da quelli oggi
adottati. Ad esempio, si prescinde dall'accordo individuale con il
dipendente in cui sono prefissati i tempi, gli obiettivi e il
sistema di misurazione e di valutazione degli stessi del lavoro
agile. È altrettanto erroneo associare il lavoro agile al
telelavoro, che ha un luogo e un orario prestabilito nell'accordo
individuale con il lavoratore.
Si chiede quali siano i dati dell'utilizzo dello
smart
working
per i dipendenti pubblici regionali. Venendo ai numeri,
il dipartimento personale organizzazione ha adottato un sistema di
monitoraggio pressoché quotidiano del personale che presta
l'attività lavorativa in modo agile. Al primo maggio 2020 i
dipendenti della Regione, inclusi due corpi, quello Forestale
valdostano e quello dei Vigili del fuoco, oltre che il personale
del Consiglio regionale e delle istituzioni scolastiche, escluso il
personale docente, erano 1106 uomini e 1460 donne pari a 2566
unità. A quella data, cioè alla fine della prima ondata, erano in
modalità di lavoro agile 396 uomini e 952 donne pari a 1348 unità,
cioè circa il 70 percento di lavoratori che possono svolgere il
lavoro agile e circa il 52 percento sul totale. Nei mesi successivi
il numero è calato a 132 uomini e 362 donne, pari a 499 unità.
Al primo novembre, ancorché lontano per dimensioni dalla
situazione di inizio del mese di maggio, si è registrato ovviamente
un nuovo incremento pari a 344 uomini e 766 donne e in totale a
1110 unità, cioè circa il 58 percento sui lavoratori che possono
svolgere il lavoro agile e circa il 43 percento sul totale.
È bene precisare che il dato risulta inferiore a quello di
maggio, perché allora eravamo in situazione di
lockdown
totale con l'arresto di quasi tutte le attività, mentre ora
l'amministrazione pubblica, pur permanendo la situazione di
emergenza, è comunque chiamata ad adeguare la sua operatività alle
esigenze dei cittadini e delle imprese, in un contesto sociale
economico e produttivo diverso da quello di marzo e aprile
scorsi.
Si chiede poi quali siano le dotazioni minime che i dipendenti
regionali hanno per il lavoro in smart working e se sia stato
previsto di implementarle. In merito al secondo punto, le dotazioni
richieste nell'ambito del lavoro agile in fase emergenziale sono
quelle in disponibilità del lavoratore, sia la connettività sia la
telefonia sono messe a disposizione da parte del dipendente. La
motivazione è di tutta evidenza e risiede nel massimo e improvviso
ricorso al lavoro agile che prima delle norme emergenziali era
previsto al massimo per il 15 percento.
L'Amministrazione si è invece attivata con una serie di
interventi, necessari per rendere disponibile ai dipendenti
l'accesso durante il lavoro in smart working a tutti i principali
servizi, come la posta elettronica e i servizi collegati, i sistemi
di videoconferenza, i servizi presenti nella Intranet regionale, le
applicazioni trasversali all'amministrazione, rendendole
accessibili da Internet, oltre che l'accesso remoto al proprio PC
dell'ufficio tramite connessione sicura VPN, quindi a tutte le
risorse di rete e agli applicativi specifici del dipendente. Queste
attività hanno richiesto l'adozione di specifiche misure di
sicurezza informatica, per tutelare ovviamente la sicurezza delle
informazioni gestite. L'Amministrazione ha comunque provveduto a
fornire dei portatili e dei sistemi di connettività in alcuni casi
specifici, per garantire il corretto funzionamento di applicativi
specifici di settore, come ad esempio il protocollo o il sistema di
gestione delle retribuzioni e in alcuni casi, circa una
cinquantina, per venire incontro ad utenti che ne fossero
sprovvisti a livello personale. Con il rientro negli uffici si è
provveduto inoltre alla fornitura di
webcam
, circa 200 negli
ultimi due mesi, al fine di supportare il personale che necessita
di effettuare frequenti videoconferenze dalla propria postazione di
lavoro. Al momento attuale non sono previste particolari evoluzioni
delle dotazioni hardware legate allo smart working, fatti salvi
ovviamente gli interventi puntuali per risolvere eventuali
situazioni di criticità.
È chiaro peraltro che l'Amministrazione regionale, una volta
terminate le norme particolari sul lavoro agile connesse alla fase
emergenziale, nel predisporre il piano operativo sul lavoro agile
previsto dall'articolo 263 della legge 77 del 2020, dovrà adottare
anche le necessarie indicazioni per rafforzare la dotazione di
apparecchiature da assegnare al personale preposto, provvedendo
altresì a progettare anche aree di
coworking
, anche perché
il lavoro agile non è il lavoro a domicilio. Occorrerà inoltre
investire su altri ambiti per rendere operativa la prospettiva del
lavoro agile strutturato e sicuramente sarà necessario investire
massivamente sugli applicativi in un'ottica di servizi via
web
. Occorrerà digitalizzare i flussi da e verso la pubblica
amministrazione, nonché quelli interni a essa, oltre che sulla
formazione della dirigenza, al fine di transitare definitivamente
verso forme di lavoro per obiettivi e per risultati, intervenendo
quindi anche sui sistemi di misurazione e di valutazione delle
performance
.
Presidente -
Per la replica il Consigliere Lavy ne ha
facoltà.
Lavy (LEGA VDA) -
Grazie presidente Lavevaz per le
puntuali risposte. Specifico il perché ho voluto chiedere queste
informazioni: per il semplice fatto che da diversi uffici mi sono
giunte voci che, per esempio, i dirigenti non abbiano scritto, non
abbiamo organizzato i cosiddetti piani di rotazione del personale,
per cui ci sono solamente certe persone che fanno il lavoro in
smart working
, altre solamente in presenza e che poi anche
certe norme o abitudini che dovrebbero essere prese negli uffici,
come portare le mascherine, non so se siano effettivamente
rispettate, visto che ho ricevuto certi tipi di segnalazione.
La invito comunque ad approfondire la questione e poi le voglio
ricordare che comunque adesso a livello nazionale c'è questo
comitato organizzativo per il lavoro agile che ha individuato i
cosiddetti POLA, i piani organizzativi per il lavoro agile, che
sono una sorta di metodo, di strumento per capire l'efficienza del
lavoro agile, perché ovviamente il lavoro che viene fatto da casa
deve avere alti standard di produttività, perché alla fine non si
deve pensare che i dipendenti pubblici che stanno a casa devono
lavorare meno, anzi, questo - il metodo dei POLA - sono sicuramente
uno strumento per capire l'efficienza. La invito dunque ad
approfondire ancora la questione.
