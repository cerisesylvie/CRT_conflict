Classificazione
TRASPORTI E VIABILITÀ
Trasporti



Oggetto del Consiglio n. 1761 del 8 febbraio 2006 - Resoconto
OGGETTO N. 1761/XII - Lavori di manutenzione straordinaria sulla
tramvia Cogne-Acquefredde. (Interrogazione)
Interrogazione
Premesso che:
- la Giunta ha stanziato oltre 60 mila euro per l'esecuzione
di lavori di manutenzione straordinaria relativi alla rettifica
parziale del binario della tramvia Cogne- Acquefredde;
- tra le cause indicate in deliberazione sono riportate la
realizzazione di una rete di drenaggi e il transito di servizio
senza manutenzione;
I sottoscritti Consiglieri regionali
Interrogano
il Presidente della Regione e l'Assessore delegato per
conoscere:
1) se e quando i lavori di sistemazione del sedime
ferroviario sono stati consegnati e collaudati;
2) quali sono le cause che hanno reso necessario realizzare
una rete di drenaggi a sistemazione avvenuta dei binari e se in
galleria vi sono ancora problemi di infiltrazioni d'acqua;
3) quali misure di sicurezza sono previste in caso di
allagamento delle gallerie;
4) se corrisponde a verità la presenza di una frana, dovuta a
infiltrazioni delle acque, incombente sul viadotto che unisce le
due gallerie.
F.to: Frassy - Lattanzi - Tibaldi
Président - La parole à l'Assesseur au territoire, à
l'environnement et aux ouvrages publics, Cerise.
Cerise (UV) -
"Se e quando i lavori di sistemazione del
sedime ferroviario sono stati consegnati e collaudati"
, i
lavori di sistemazione della galleria del "Drinc" costituiscono il
primo lotto delle opere di realizzazione del collegamento
ferroviario per il trasporto di persone Cogne-Charemoz-Cerise
appaltate dall'impresa "CHINI e TEDESCHI S.p.a." di Boario Terme
con contratto n. 7637 del 1986. Dette opere comprendono
sinteticamente la sistemazione dell'intera galleria, la costruzione
di una canaletta per la raccolta ed il convogliamento delle acque,
la formazione dell'armamento ferroviario. Il primo lotto dei lavori
è stato collaudato positivamente in data 5 maggio 1989 dall'Ing.
Mario Costantini.
Seconda domanda:
"quali sono le cause che hanno reso
necessario realizzare una rete di drenaggi a sistemazione avvenuta
dei binari e se in galleria vi sono ancora problemi di
infiltrazioni d'acqua"
. Nel 1999, a 10 anni dal collaudo
positivo delle opere di sistemazione della galleria del "Drinc",
nell'ambito delle opere relative al terzo lotto della tramvia
intercomunale, si rendeva necessaria una straordinaria manutenzione
della galleria non utilizzata per un periodo così lungo, causata,
tra l'altro, da un'atmosfera caratterizzata da elevata umidità che
ha determinato un generale deterioramento delle strutture
ferroviarie presenti. Si erano così riscontrati nella galleria
forti depositi di materiale proveniente dalle rocce degradate sul
sedime ferroviario e nella canaletta, un'occlusione dei fori di
drenaggio, parziali e localizzati allagamenti del binario, un
inquinamento del "ballast" ferroviario e, conseguentemente, la
necessità di realizzare nuove tubazioni di drenaggio sotto
l'armamento ferroviario con tubazioni in "PVC" e pozzetti con
chiusini in ghisa. Si rendeva poi necessario il convogliamento dei
nuovi dreni nella canaletta di scolo, il ripristino ad opere
ultimate del pietrisco ferroviario, rimandando successivamente, a
completamento ultimato dell'intera tranvia, il definito
riallineamento del binario. Queste opere sono state positivamente
collaudate ed i successivi, anche recenti, sopralluoghi hanno
confermato i buoni risultati conseguiti con tali interventi.
Terza domanda:
"quali misure di sicurezza sono previste in
caso di allagamento della galleria"
. La galleria, a partire
dalla mezzeria del suo sviluppo circa, presenta una doppia
pendenza, rispettivamente verso Pila e verso Cogne. Le acque
presenti all'interno del tunnel, per le quali al momento non si
prevede una portata tale da determinare autentici fenomeni di
allagamento, sono state convogliate verso la canaletta in cemento
armato e defluiscono per naturale pendenza verso gli sbocchi.
Qualora la canaletta per qualunque ragione dovesse occludersi, le
stesse acque, liberamente e secondo la pendenza naturale del
tunnel, possono defluire sul piano del pietrisco ferroviario verso
Cogne e verso Pila e quindi convergere negli alvei naturali
presenti. Non sono pertanto possibili allagamenti della galleria,
ma solo fenomeni contenuti e localizzati che possono essere
eliminati con le necessarie opere di regolare manutenzione. Circa
la presenza di una frana, dovuta ad infiltrazione delle acque,
incombente sul viadotto che unisce le due gallerie, ricordo che nel
2000, in corrispondenza del ponte tra le gallerie "Charemoz" e
"Drinc", in sponda orografica destra del torrente Gressan, si è
formata una frana causata dalla rottura a monte di un canale
irriguo, che ha trasportato il materiale terroso e la vegetazione
presente nella zona interessata dalla frana, depositandosi poi
nell'alveo del torrente. Il canale è stato quindi sistemato. Il
torrente Gressan a monte e a valle del ponte regimato e
regolarizzato. Ulteriori opere idrauliche hanno interessato le
prese irrigue a monte dei manufatti della tramvia e a valle della
stessa. Da allora non sono state riscontrate nella zona in oggetto
altri movimenti franosi.
Presidente - La parola al Consigliere Frassy.
Frassy (CdL) - Una breve considerazione in replica per
ringraziare l'Assessore dei dati precisi che ha voluto fornirci e
per esprimere una raccomandazione in relazione alle problematiche
di sicurezza non appena potrà diventare operativa la tratta Cogne-
Acquefredde, nel senso che da quello che l'Assessore ci ha
sintetizzato a risposta della nostra interrogazione, risulta
evidente che ci saranno una serie di lavori di manutenzione che
dovranno essere costanti e probabilmente anche onerosi per
mantenere degli "standard" di sicurezza minimi e accettabili. Sarà
perciò opportuno che, nel momento in cui verranno avviate le
procedure di affidamento e di assegnazione della gestione di questa
galleria e di questo trenino a scartamento ridotto, venga
parallelamente previsto un piano di manutenzione programmata,
perché a quanto pare la particolarità della situazione richiede
attenzioni particolari.
