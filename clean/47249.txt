Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3543 del 17 aprile 2024 - Resoconto
OGGETTO N. 3543/XVI - Interpellanza: "Attivazione della
mobilità interna dei dipendenti regionali per favorirne lo sviluppo
professionale e personale".
Bertin (Presidente) -
Con 28 Consiglieri presenti
possiamo continuare con l'ordine del giorno. Punto n. 26. Ha
chiesto la parola la consigliera Erika Guichardaz, ne ha
facoltà.
Guichardaz E. (PCP) -
Abbiamo più volte ricordato lo
studio della SDA Bocconi e quest'oggi vorremmo ricordare un altro
pezzo importante. Ci eravamo concentrate sulla questione delle
posizioni di particolare responsabilità, ma nello studio si
evidenziava proprio tra le finalità del progetto di cambiamento la
necessità di favorire la mobilità interna e offrire l'opportunità
di sviluppo personale. Questo perché proprio alla luce del
questionario fatto dalla Bocconi, emergeva in maniera piuttosto
evidente una questione che da tempo si affronta in Amministrazione
regionale: quella della mobilità. Abbiamo affrontato anche questo
tema nella scorsa adunanza quando abbiamo appreso di un
trasferimento avvenuto senza procedure di mobilità; in più basta
passare sotto Palazzo regionale e vedere che si stanno attivando
nuovi concorsi e quindi evidentemente ci sono anche dei nuovi posti
di lavoro.
Con quest'interpellanza chiediamo, visto l'accordo che c'è ed è
sottoscritto da parte dell'Amministrazione regionale, se è
intenzione dell'Amministrazione seguire i criteri che si erano dati
e che comunque garantirebbero anche la mobilità interna o se
ancora, come vediamo spesso, la mobilità è solo rivolta a pochi.
Sappiamo che si può far domanda di mobilità, che questa rimane per
un anno a disposizione del Dipartimento personale, che, in caso di
prescrizioni di tipo medico, queste dovrebbero garantire una
priorità in caso di mobilità, quello che per noi sarebbe importante
è che questi criteri e queste modalità venissero applicati e in un
certo senso quindi, anche nel caso di nuovi posti messi a bando di
concorso, prima si faccia una procedura di mobilità per capire se
tra le domande poste dai dipendenti vi siano anche delle necessità
spesso di tipo familiare, di avvicinamento piuttosto che, come
dicevo, anche di sviluppo personale, proprio perché sicuramente
cambiare dopo tanti anni di lavoro può essere anche un incentivo
per le persone.
Chiediamo quindi quali sono i criteri e le modalità applicati,
il numero delle mobilità che sono state presentate dai dipendenti
nell'anno 2022 e 2023 e quante di queste sono state accolte e quali
siano le intenzioni dell'Amministrazione rispetto a quello che
dicevo prima essere una delle finalità del progetto di cambiamento
proprio della riorganizzazione dell'Amministrazione regionale.
Presidente -
Risponde il Presidente della Regione.
Testolin (UV) -
L'interpellante chiede quali siano i
criteri e le modalità per l'attuazione della mobilità interna del
personale regionale.  I criteri e le modalità applicati sono
quelli previsti dalla normativa vigente, articoli 43 e 45 della
legge regionale 22/2010 e della concertazione con le organizzazioni
sindacali approvata con deliberazione della Giunta regionale 2426
in data 14 dicembre 2012. Al fine di inquadrare al meglio, il
Dipartimento del personale rammenta che la mobilità interna è uno
strumento di gestione del personale che l'Amministrazione, con i
poteri del privato datore di lavoro, può usare per il
soddisfacimento delle esigenze di servizio
in primis
, oltre
che per il soddisfacimento delle esigenze personali dei
lavoratori.
Con questa visione della materia l'Amministrazione e le
organizzazioni sindacali hanno dunque concertato due diversi
processi di mobilità: il primo è la mobilità per esigenze
organizzative, a prescindere dalla produzione di istanze specifiche
di trasferimento da parte del personale interessato; il secondo è
la modalità a domanda del dipendente a seguito di specifica
procedura attivata dall'ente. La mobilità interna per esigenze
organizzative, che prescinde dalla produzione di istanze, può
attivarsi nei seguenti casi: sopravvenuta inidoneità alla mansione,
certificata dai competenti organi sanitari, urgenti e inderogabili
esigenze di servizio, eccedenza di personale presso la struttura
organizzativa di appartenenza, accertata compatibilità ambientale,
accordo tra i dirigenti interessati, previo assenso del dipendente.
Tenuto conto che ogni anno la Giunta regionale approva, unitamente
al PIAO, il piano dei fabbisogni di personale per il triennio di
riferimento, elencando puntualmente tutti i posti vacanti con
l'indicazione della struttura organizzativa di riferimento e del
profilo professionale, va sottolineato che il lavoratore, venendo a
conoscenza dei posti vacanti o che si renderanno vacanti, tende ad
avanzare autonomamente, al di fuori di procedure attivate
dall'ente, istanze di mobilità verso i posti di interesse. Nella
consapevolezza di questa consuetudine, il verbale di concertazione
consente all'Amministrazione di poter prendere in considerazione
dette istanze per far fronte all'occorrenza alle proprie urgenti e
inderogabili esigenze di servizio, imponendo una priorità di
apprezzamento delle esigenze espresse dai lavoratori nei casi di
prescrizioni certificate dal medico competente, con valutazione
comparativa delle stesse, in ipotesi di più richieste di mobilità
sulla medesima posizione, ad esempio, richieste di mobilità
nell'ambito della categoria A con un cambio profilo, da bidello ad
accudente o usciere, ad esempio. Nei restanti casi la lavorazione
delle istanze viene invece fatta tenendo conto dei diversi
molteplici fattori, tra i quali le motivazioni e i bisogni degli
istanti, le loro competenze, la loro storia professionale ma anche
soprattutto le esigenze di servizio delle strutture di provenienza,
che possono non essere in grado in quel momento di far fronte alla
perdita della risorsa, spesso non sostituibile nell'immediato. La
valutazione complessiva di tutte le circostanze che entrano in
gioco, esigenze del lavoratore e delle strutture organizzative
interessate di provenienza e di destinazione, può esitare oppure no
in una mobilità. Le mobilità interne possono inoltre innescare
degli effetti domino, che, coinvolgendo in modo concatenato più
strutture organizzative e più lavoratori, favoriscono a loro volta
altre mobilità.
Tenuto conto che è praticamente impossibile strutturare una
procedura selettiva e comparativa in grado di contemperare tutte le
esigenze in campo, si opta per l'avvio di una mobilità solo a
fronte di determinate circostanze e precisamente nel caso di
profili professionali molto specifici oppure, quando l'esigenza di
copertura sia urgente e improrogabile e in entrambi i casi non vi
siano agli atti domande di mobilità di iniziativa dei lavoratori
compatibili, oppure a fronte di posti che prevedano un trattamento
economico accessorio supplementare rispetto al trattamento
economico previsto per la categoria di appartenenza, ad esempio,
controlli della Casa di gioco, piuttosto che il Giudice di pace o
altri similari. Nella circostanza la competente struttura del
Dipartimento personale attiva sempre delle procedure di mobilità
aperte mediante pubblicazione di apposito avviso, che esitano in
graduatorie dove il primo classificato, sulla base dei requisiti
professionali previsti dal posto, dei criteri approvati con la DGR
2426 che abbiamo citato prima della 14 dicembre 2012 "vince" il
posto bandito.
Per quanto riguarda il secondo quesito, cioè "il numero di
domande di mobilità presentate dai dipendenti per motivazioni
personali al di fuori delle procedure nell'anno 2022-2023",
nell'anno 2022 sono state accolte ventidue domande su quarantasei
richieste; nell'anno 2023 sono state accolte venti domande su
sessantasette richieste.
Terzo quesito: "quali siano le intenzioni dell'Amministrazione
rispetto all'attivazione di una mobilità interna del personale già
in servizio per favorire questa procedura, eliminare le disparità
di trattamento fra dipendenti e offrire l'opportunità di sviluppo
del personale". Fatte salve le opportunità di crescita
professionale retributiva e le esigenze di tutela della salute, a
fronte delle quali vengono sempre attivate procedure pubbliche
codificate applicando i criteri della DGR citata sopra, occorre
considerare il fatto che la mobilità interna non è un diritto del
lavoratore e non è possibile regolamentarne rigidamente la gestione
al pari di una pratica amministrativa. In buona sostanza non
possiamo paragonare le persone a delle pratiche
tout
court
.
Le intersezioni possibili fra le aspirazioni individuali dei
dipendenti e le opportunità di un'organizzazione complessa quale
quella dell'Amministrazione regionale sono potenzialmente infinite
e non tutte incasellabili in maniera strutturale. La mobilità è uno
strumento del datore di lavoro indispensabile, occorre gestire con
la flessibilità necessaria le risorse umane nell'interesse del
migliore, più efficiente ed efficace funzionamento della macchina
organizzativa. Leggere le scelte operate dal datore di lavoro con
il solo alfabeto della parità di trattamento tra i dipendenti, che
peraltro difficilmente si equivalgono per capacità ed esigenze,
storia professionale e personale, sarebbe riduttivo e
potenzialmente deflagrante da un punto di vista organizzativo.
Presidente -
Per la replica, la consigliera Erika
Guichardaz.
Guichardaz E. (PCP) -
Non condivido parte di quanto lei
ha detto, perché credo che nel tempo in Amministrazione sono
esistite, e hanno sicuramente dato ottimi frutti, le graduatorie
che c'erano rispetto ai bidelli, ma anche le graduatorie che si
ponevano, ad esempio, per ricoprire i posti nelle istituzioni
scolastiche. Io ho avuto la fortuna di poter cambiare il mio posto
di lavoro proprio grazie a una di quelle graduatorie, perché sennò
sarei rimasta a vita dove non volevo stare. Sotto un certo punto di
vista, io credo invece che quanto si faceva in tempi diversi,
quindi proprio quando nel 2012 si applicava in maniera, secondo me,
più corretta quella norma, si è data la possibilità, a chi voleva
avvicinarsi a casa o chi aveva delle esigenze particolari di poter
essere inserito in graduatorie e poi a quel punto decidere anche se
passare in altri posti di lavoro.
Apprendo anche del numero di domande e delle richieste, farò un
accesso agli atti per capire quindi quali non sono state accettate
e quali sono stati i trasferimenti, perché mi risulta che diverse
persone hanno fatto domanda di trasferimento e non sono state
accettate, poi i posti sono stati ricoperti in altro modo. Giusto
per vederci chiaro rispetto a questa mobilità interna, che
ribadisco essere una delle finalità principali del progetto di
cambiamento che abbiamo profumatamente pagato comunque alla
Bocconi, bisognerebbe in qualche modo tenerne conto, perché sennò
diventa lettera morta. Lo dico alla luce anche del fatto che
proprio in quello studio c'era una parte importante rispetto al
fatto che ultimamente i dipendenti della nostra Amministrazione non
siano più così contenti e motivati nel lavorare nella Pubblica
Amministrazione.
