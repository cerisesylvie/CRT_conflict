Classificazione
CASA DA GIOCO



Oggetto del Consiglio n. 491 del 7 marzo 2019 - Resoconto
OGGETTO N. 491/XV - Autorizzazione alla Casino de la Vallée
S.p.A. a disporre di immobili, ai sensi dell'articolo 6 del
disciplinare per la gestione della Casa da gioco di Saint-Vincent
di cui alla deliberazione consiliare n. 1815/XIII del 14 luglio
2011 ai sensi della legge regionale 30 novembre 2001, n.
36.
Rini (Presidente)
- Come da accordi nella Conferenza
Capigruppo, passiamo ora al punto n. 39.01 dell'ordine del giorno.
Ha chiesto la parola il collega Ferrero, per?
Ferrero (MOUV')
- Mozione d'ordine in relazione al fatto
che sono presenti tra i banchi della maggioranza dei Consiglieri
che hanno un interesse diretto e concreto in quanto dipendenti
della Casa da gioco di Saint-Vincent o che hanno dei parenti
nell'ambito della stessa, proprio in relazione al fatto di quanto
accade e di quanto è previsto dall'articolo 78 del Testo unico
delle leggi degli Enti locali, che recita: "
gli amministratori
di cui all'articolo 77 devono astenersi dal prendere parte alla
discussione e alla votazione di delibere riguardanti interessi
propri o di loro parenti o affini entro il terzo grado
" e ai
sensi dell'articolo 97 della Costituzione: "
i pubblici uffici
sono organizzati secondo disposizioni di legge in modo che siano
assicurati il buon andamento e l'imparzialità
dell'Amministrazione
". Qui c'è un palese conflitto di interessi
e quindi io chiedo l'allontanamento, ovviamente per la discussione
di questo punto, delle persone che si trovano nella condizione di
conflitto di interessi; in caso contrario, sappiate che il
provvedimento sarà impugnabile e, di conseguenza, ci saranno tutta
una serie di possibilità accessorie. Mi interessa sapere che cosa
pensa la Presidenza, ancorché fino a questo momento all'interno qui
nessuno mai si è posto questa cosa, che è una cosa di una
semplicità assoluta, se la pongono nelle assemblee di condominio,
non ce la siamo mai posta qui in Consiglio regionale.
Presidente
- La questione, come lei ha ricordato, non è
mai stata posta e non sono mai stati ravvisati da parte di questa
Presidenza dei motivi di conflitto di interesse, però proprio a
tutela di quest'aula e delle decisioni che prende quest'aula, io vi
chiedo di poter avere il tempo, anche come uffici tecnici della
Presidenza, di poter fare i dovuti approfondimenti. Se siete
d'accordo, passiamo intanto al punto n. 40 dell'ordine del giorno o
sospendiamo? Va bene, sospendiamo e procediamo agli
approfondimenti. Il Consiglio è sospeso.
La seduta è sospesa dalle ore 16:26 alle ore 17:20.
Rini (Presidente)
- Possiamo riprendere i lavori. Intanto
permettetemi di ringraziare il collega Ferrero e grazie per aver
consentito questa interruzione e sollevato una questione puntuale,
una questione che riguarda ovviamente l'intero Consiglio regionale
poiché vi sono colleghi sia dell'opposizione che della maggioranza
che, qualora questa interpretazione e questo dubbio sollevato fosse
applicabile - e dico non solo in questo settore ma in ogni altro
settore: penso ai settori
à la une
che abbiamo trattato in
questo periodo, dall'ambito sanitario ai vigili del fuoco,
forestale, qualunque settore che è un settore di interesse -, si
troverebbe quindi in condizione non solo di non potersi esprimere
ma nemmeno di partecipare alle discussioni in quest'aula. È bene
quindi aver richiesto agli uffici competenti doverosi
approfondimenti, uffici che ringrazio anche perché in tempi brevi
hanno compiuto gli approfondimenti. Vi leggo la nota che ci hanno
fatto pervenire: "
con riferimento alla questione pregiudiziale
sollevata dal Consigliere Ferrero in relazione al palesato
conflitto di interessi, ai sensi dell'articolo 78 del decreto
legislativo n. 267 del 2000, in capo ai Consiglieri regionali che
siano dipendenti della Casino S.p.A. o di loro eventuali parenti o
affini, nella votazione dell'atto concernente: "Autorizzazione alla
Casino de la Vallée S.p.A. a disporre di immobili, ai sensi
dell'articolo 6 del disciplinare per la gestione della Casa da
gioco di Saint-Vincent di cui alla deliberazione consiliare n. 1815
del 14 luglio 2011 ai sensi della legge regionale 30 novembre 2001,
n. 36", si osserva quanto segue: si rileva che l'articolo in
questione si applica esclusivamente agli amministratori degli Enti
locali e non ai Consiglieri regionali. In ogni caso, il divieto in
questione rileverebbe solo qualora dalla votazione dell'atto
derivasse un vantaggio diretto e personale in capo ai Consiglieri
regionali o ai loro congiunti. L'atto in questione consiste in
un'autorizzazione che tecnicamente è la rimozione di un limite, da
parte del Consiglio regionale, a una facoltà già propria in capo
alla Casino S.p.A., proprietaria degli immobili. L'autorizzazione è
rilasciata per il soddisfacimento di un interesse pubblico
consistente, nella fattispecie, nella inclusione delle operazioni
di cui si tratta nel piano concordatario, mentre, per contro, non
sussiste un interesse né dell'Amministrazione regionale, né di
Casino S.p.A. al mantenimento dei beni. Nulla osta pertanto
all'approvazione dell'atto da parte dell'intero Consiglio
regionale. Il Segretario generale Perrin, il Direttore della
struttura Affari legislativi, studi e documentazioni Grieco, il
Dirigente della struttura Affari Generali Menzio, l'Avvocato
Dirigente Jans, il Capo di Gabinetto Di Nicuolo
". Grazie
colleghi.
Lascio ovviamente agli atti la nota e chiedo chi vuole
intervenire in discussione generale. C'è qualcuno che vuole
illustrare l'atto che non è ancora stato illustrato? La parola
all'Assessore Testolin.
Testolin (UV)
- Più che per illustrare l'atto, penso che
quello che è stato appena enunciato dalla Presidente del Consiglio
abbia riassunto esattamente nelle sue intenzioni gli obiettivi di
quest'atto, quindi non c'è bisogno di ribadirlo: un'autorizzazione
alla Casino S.p.A. a disporre dei beni elencati all'interno
dell'atto stesso e le motivazioni sono già state esplicitate,
quindi penso che non ci sia molto da aggiungere.
Presidente
- Si apre la discussione generale, la parola
al collega Mossa.
Mossa (M5S)
- Io vorrei fare solo due considerazioni
prima di votare questa delibera: l'Amministratore unico nel suo
ruolo di ristrutturatore sta facendo semplicemente il suo dovere:
tentare di alienare le strutture
non-core
, cioè quelle che
non sono coinvolte direttamente nella principale attività
dell'azienda. Stiamo parlando di immobili che, oltre a comportare
una spesa di gestione sul bilancio aziendale, che, da quanto
abbiamo potuto apprendere, si aggira intorno ai 30 mila euro
l'anno, sono strutture in totale stato di abbandono e degrado.
L'alienazione dei suddetti beni immobili quindi comporterebbe due
vantaggi per la Casino: un risparmio delle spese gestionali
dell'azienda come già detto di 30 mila euro l'anno, che
moltiplicati per i cinque anni previsti dal concordato, si aggira
intorno a 150 mila euro e circa 3 milioni e 200 mila di proventi
dalla vendita che andrebbero a coprire circa il 12% dei debiti
dell'azienda nei confronti di creditori e tasse che attualmente
superano ben i 25 milioni di euro. E fin qui tutto bene o tutto
male, dipende dai punti di vista, comunque sia l'Amministratore
unico sta facendo semplicemente il suo lavoro. Quello che ci lascia
basiti è la stima del valore dei beni immobili nell'ultima perizia.
Si pensi che alcuni immobili sono stati valutati un sesto del
valore di una perizia effettuata nel 2017. Capiamo la crisi del
mercato immobiliare, ne siamo coscienti ma la deduzione a un sesto
di un valore rilevato appena due anni prima ci sembra eccessivo. In
ogni caso, al di là del valore del valore dei beni immobili, vorrei
ricordare a quest'Assise che la Casino è una partecipata al 100%
pubblica e i beni della società, come del resto la società tutta,
appartengono ai cittadini valdostani.
Detto questo, come molti di voi ben ricorderanno, finanziare una
società in situazione pluriennale di passività può provocare non
pochi problemi, correggetemi se sbaglio. A nostro avviso, sia che i
finanziamenti provengano da iniezioni dirette di denaro pubblico o
indirette attraverso i proventi della vendita di beni immobili,
sempre di aiuti di Stato potrebbe trattarsi. Consideriamo poi che
si è arrivati a questa situazione tragica a causa di scelte
scellerate fatte nel passato da un'Amministrazione in cui noi non
eravamo presenti. Al di là di tutto, visto che noi siamo sempre
della linea: basta soldi pubblici al Casinò in qualsiasi forma essi
siano, il Movimento Cinque Stelle si asterrà dal votare questa
delibera.
Presidente
- Ci sono altre richieste di intervento? Siamo
in discussione generale. Ha chiesto la parola il collega
Marquis.
Marquis (SA)
- Com'è già stato ben detto dall'Assessore
Testolin, l'iniziativa in esame è incardinata nella procedura
concordataria che è stata attivata negli ultimi mesi dello scorso
anno dall'allora Assessore Aggravi. È proprio in questo contesto
che l'Amministratore unico Rolando ha evidenziato, nell'ambito del
percorso di definizione del piano di concordato, la difficoltà a
sostenere i costi di gestione dei beni
non-core
in questa
difficile fase che la società sta attraversando. Il 23 gennaio
scorso, sempre l'Amministratore unico, ha comunicato alla Regione,
che ha condiviso con il Commissario giudiziale, la necessità di
disporre dei beni che non sono funzionali a livello strategico per
la gestione della società nell'ambito della procedura
concordataria. Pur essendo però la società titolare del diritto di
proprietà dei beni immobili che erano stati conferiti dalla
Regione, per effetto dell'articolo 6 del disciplinare che regola i
rapporti tra la Regione e la Casa da gioco, per poter eventualmente
alienare o cedere i beni, occorre una delibera del Consiglio
regionale su proposta della Giunta regionale. A questo scopo le
Commissioni consiliari II e IV si sono fatte carico di esaminare la
proposta di esprimere il parere necessario per portare oggi in aula
il provvedimento in discussione. Sono stati auditi i rappresentanti
dell'Avvocatura regionale, l'Amministratore unico e ognuno dei
Commissari, nonostante la scarna documentazione disponibile -
questo anche in considerazione della circostanza in cui la società
sta operando ai fini del concordato -ha dato il proprio contributo
con la massima disponibilità e con il massimo senso di
responsabilità ed è stato persino organizzato un sopralluogo per
poter vedere quali sono effettivamente i beni che vengono trattati
e sono oggetto del presente deliberato.
Detto questo, io esprimo l'auspicio che la cessione dei beni sia
un'opzione residuale proprio per quello che ha detto il collega
Mossa, quindi subalterna a tutte le altre iniziative che possono
essere utili a garantire l'attuazione del piano di ristrutturazione
aziendale, e questo perché? Perché le condizioni di vendita
nell'ambito di una procedura concordataria non sono quelle che si
potrebbero concretizzare nel mercato ordinario: questa è proprio la
ragione per cui c'è una grossa differenza tra il valore dei beni
oggi rispetto a quello che può essere il valore dei beni in una
condizione di mercato.
Présidente
- Le collègue Ferrero a demandé la parole.
Ferrero (MOUV')
- Io voglio portare un'opinione
strettamente personale. Da circa una quindicina-una ventina d'anni
che cosa si è fatto per la Casa da gioco di Saint-Vincent? La
Regione ha messo la mano nella tasca destra, ha tirato fuori il
portafoglio, ha trovato il
cash,
i contanti e ha fatto
ricapitalizzazioni, lavori, di tutto e di più. Io non entro nel
merito di questioni tecnicistiche che riguardano il concordato o
meno. Oggi che cosa si fa? Si mette la mano nella tasca sinistra
sempre dell'Amministrazione, si tirano fuori le monete d'oro, il
patrimonio immobiliare, che, di fatto, va a sostituire quello che
precedentemente era una specie di esborso di contante. Cos'è
cambiato rispetto a prima? A mio avviso, non è cambiato niente,
perché le mie tasche, le tasche dell'Amministrazione sono sempre le
stesse. Se io prendo il contante o prendo dei beni, alla fine il
risultato qual è? Il risultato è di andare sempre a mettere dei
soldi in quel buco nero che è, purtroppo, la Casa da gioco, dato
che fino adesso non c'è stata una ristrutturazione, non c'è stato
un rilancio, non c'è stato sostanzialmente nulla. Per quanto mi
riguarda, quindi nulla di nuovo sul fronte occidentale, si continua
ad andare avanti, a spendere e a buttare sostanzialmente dei soldi,
bisognerà poi vedere poi se gli immobili saranno venduti o meno, ma
di principio sono contrario al fatto che ammesso e non concesso che
è stato chiarito che sono stati buttati dei soldi
precedentemente... adesso si dice: "adesso vendiamo gli immobili e
non spendiamo più i soldi" ma gli immobili sono nostri, sono
comunque di una partecipata regionale, quindi i soldi escono sempre
dalla stessa tasca!
Rispetto ovviamente e ringrazio la Presidente per l'analisi che
ha fatto riguardo alla questione del conflitto di interessi,
ovviamente non concordo assolutamente con la questione e quindi mi
riservo nelle sedi opportune di presentare le iniziative di tutela,
che andranno anche - non lo valuterò io, lo valuteranno i miei
legali - nel senso di annullare l'eventuale delibera che verrà
adottata oggi. Anticipo sin d'ora che al momento della votazione io
mi assenterò dall'aula dato che non voglio avere nulla a che fare
con una delibera che, per quanto mi riguarda, alla luce della
documentazione che ho visto, è una delibera che sarà adottata in
violazione di un principio costituzionale.
Presidente
- Ci sono altre richieste di intervento? Ha
chiesto la parola il collega Daudry.
Daudry (UVP)
- Semplicemente per chiedere la votazione
segreta.
Presidente
- Possiamo quindi aprire la votazione segreta.
La votazione è aperta. La votazione è chiusa.
Presenti: 34
Votanti: 24
Favorevoli: 23
Contrari: 1
Astenuti: 10
Il Consiglio approva.
