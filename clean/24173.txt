Classificazione
ATTIVITÀ CULTURALI



Oggetto del Consiglio n. 3152 del 19 dicembre 2007 - Resoconto
OGGETTO N. 3152/XII - Interrogazione: "Realizzazione di una
struttura nel Comune di Aosta per eventi e manifestazioni di
rilievo".
Interrogazione
Premesso che:
-
a più riprese l'Amministrazione regionale ha annunciato
l'intenzione di realizzare nell'area sud del comune di Aosta una
struttura per accogliere eventi e manifestazioni di
rilievo;
-
tale proposito è stato ribadito nel programma di governo
della Giunta regionale;
-
la deliberazione di Giunta 381 del 10 febbraio u.s.
conferiva a Finaosta S.p.a. l'incarico di valutare - entro il 31
maggio 2006 - tramite Valle d'Aosta Struttura s.r.l. la fattibilità
di una tale opera;
-
il Presidente della Regione nel luglio 2006, rispondendo ad
una tra tante iniziative del nostro gruppo a sollecitazione
dell'opera, ha dichiarato "
il faut reconnaître
qu'aujourd'hui il faut avoir un lieu physique là où on puisse avoir
de milliers de postes.
J'espère donc que ce dossier, qui
pour le moment a été suivi avec beaucoup de travail de la part
d'une série de fonctionnaires, puisse avancer avec
rapidité";
i sottoscritti Consiglieri regionali
interrogano
il Presidente della Regione per sapere quali progressi e
passi concreti sono stati fatti dal maggio 2006 ad oggi per la
realizzazione della struttura sopra indicata.
F.to: Frassy - Tibaldi - Lattanzi - Ottoz
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Si tratta di un'interrogazione che
necessita un percorso in quanto risposta, un percorso che faccia il
punto della situazione a partire dall'inizio. Dobbiamo richiamare
anzitutto la legge n. 4/1993, che recava: "Interventi per la
riqualificazione e lo sviluppo dell'area industriale Cogne in
Aosta", con la quale la Giunta era stata autorizzata ad acquisire
tutti i beni della proprietà "Cogne" non necessari alla produzione,
e la legge n. 17/1994, concernente l'integrazione e le modalità di
attuazione della legge n. 4, con la quale si disponeva che per la
realizzazione degli interventi previsti fosse incaricata "VDA
Structure", società interamente partecipata da "Finaosta". In
applicazione di queste leggi "VDA Structure" ha acquistato l'area
"ex Cogne" e sulla stessa ha avviato gli interventi prima di
bonifica e poi di riorganizzazione urbanistica e di riconversione
produttiva.
Nel 1997 la Giunta regionale con deliberazione n. 1520 ha
approvato un accordo di programma con il Comune di Aosta per la
realizzazione degli interventi di ristrutturazione urbanistica e di
riconversione produttiva dell'area "ex Cogne", accordo di programma
adottato con decreto del Presidente della Regione n. 347/1997,
programma che fu ratificato anche dal Consiglio comunale di Aosta.
Nel 2001 "VDA Structure" ha predisposto un "masterplan" della zona
"D2" dell'area "ex Cogne", nell'ambito della convenzione approvata
con deliberazione di Giunta n. 3445, approvato giustamente dal suo
Consiglio di amministrazione. Gli interventi di infrastrutturazione
previsti dall'accordo di programma sono stati ad oggi quasi
interamente realizzati e nell'area è in corso di realizzazione, fra
gli interventi previsti dal "masterplan", la costruzione degli
edifici "D" ed "E" e la ristrutturazione dell'edificio "T".
Dobbiamo tener presente che l'accordo di programma approvato dalla
Giunta e dal Consiglio comunale di Aosta costituisce anche
normativa urbanistico-edilizia dell'area "ex Cogne". Ora, rispetto
a questo accordo di programma, sono avvenute delle mutazioni nel
contesto socio-economico della Regione ed è sorta la necessità di
adeguare tali interventi alle nuove esigenze: in particolare, la
prima era quella di dotare Aosta di una struttura capace di
ospitare delle manifestazioni sportive, culturali, sociali in
genere di un certo peso; l'altra quella di ospitare nell'area
alcune attività impropriamente collocate o addirittura non
collocate nella città di Aosta ed alcune attività di servizio
connesse con il settore dei trasporti. L'area indicata come
"Greenfield" nel "masterplan", stante la sua prossimità alla città
di Aosta e la disponibilità di un'ampia superficie edificabile,
poteva essere idonea ad ospitare la struttura per le manifestazioni
sportive, culturali e sociali di cui ho detto. Tutta l'area "ex
Cogne" è di proprietà di "VDA Structure" ed è a questa che è stato
dato incarico di fare tutti gli approfondimenti necessari per
realizzare tali infrastrutture.
In data 10 febbraio 2006 la Giunta regionale deliberava di
conferire a "Finaosta S.p.a.", ai sensi dell'articolo 5 della legge
n. 16/1982, l'incarico di provvedere, anche attraverso "VDA
Structure", alla fattibilità della realizzazione nella zona
indicata come "Greenfield" nel "masterplan" dell'area "ex Cogne" di
una struttura capace di ospitare queste manifestazioni. Con lettera
18 aprile 2006 "VDA Structure" consegnava il progetto preliminare
del "Palais" inserito nell'area "Greenfield" della zona "D2" per
l'attivazione di una procedura d'intesa con il Comune di Aosta. In
data 13 giugno 2006 il Presidente della Regione comunicava di aver
confermato al Sindaco di Aosta che per la realizzazione della
struttura polivalente in grado di ospitare manifestazioni sportive,
culturali e sociali nel Comune di Aosta era necessario procedere ad
un'intesa ex articolo 29 della legge n. 11/1998 e chiedeva di
procedere, in conformità a quanto concordato e a quanto indicato
nel 2° comma dell'articolo 29, alla predisposizione della
deliberazione di Giunta per l'individuazione del responsabile del
procedimento e per l'avvio del procedimento destinato al
raggiungimento dell'intesa, sulla base del progetto preliminare
redatto da "VDA Structure".
A questo punto devo richiamare la deliberazione di Giunta n.
2326/2006, dove si deliberava di avviare, ai sensi dell'articolo
29, il procedimento per il raggiungimento dell'intesa fra
Amministrazione regionale e Comune di Aosta per la realizzazione
della struttura polivalente, di individuare il responsabile del
procedimento amministrativo d'intesa ai sensi dell'articolo 29 e di
trasmettere al Comune di Aosta copia della deliberazione
formalizzata.
Con nota del 26 ottobre 2006 il Comune di Aosta rilevava che
l'opera
"non può essere considerata come a sé stante, ma come un
tassello da inserire nel disegno della trasformazione delle citate
aree che il Comune di Aosta ha da tempo approvato e che intende
perseguire per realizzare la porta di accesso alla città da sud. In
questo senso sarebbe opportuno inserire la progettazione in uno
studio di ambito più esteso che affronti i problemi legati
all'accesso, ai collegamenti, alla sosta per la città oltre che per
la struttura, che tenga conto dei progetti in corso di
realizzazione e ne giustifichi la collocazione"
. Ad
accoglimento di queste osservazioni del Comune di Aosta, la Giunta
regionale, rilevato che in tutta l'area erano in corso diversi
studi e progetti che riguardano l'insediamento di infrastrutture
pubbliche a servizio della collettività che saranno funzionali ad
uno sviluppo razionale della città di Aosta sia dal punto di vista
urbanistico che della fruizione dei servizi e che le iniziative
avviate di razionalizzazione e riorganizzazione del processo
industriale in corso nell'area "Cogne" avranno ricadute positive al
riguardo della sistemazione dell'area "F8bis", con deliberazione n.
2050 del 27 luglio 2007 ha disposto di affidare, ai sensi del capo
I della legge n. 18 ad uno studio tecnico l'incarico di
collaborazione tecnica per la redazione di uno studio urbanistico
consistente in un rilievo topografico e documentale delle aree
"F8bis" e adiacenti in Comune di Aosta e nella valutazione delle
sinergie e criticità degli insediamenti previsti. I tecnici
incaricati hanno consegnato al Dipartimento opere pubbliche e di
edilizia residenziale 2 copie del succitato studio, revisionato a
seguito della riunione del 30 novembre 2007; lo studio è al momento
all'esame dei competenti uffici e sarà oggetto di un
confronto-incontro con il Comune di Aosta per vedere se sono
contenuti i "desiderata" del Comune o se dovranno essere fatti
ulteriori approfondimenti.
Président
- La parole au Conseiller Ottoz.
Ottoz (CdL)
- Ho una sgradevole sensazione di "déjà vu"
di fronte a questa situazione, ossia la curiosa abitudine o la
curiosa prassi del Comune di Aosta di fare gli accordi di programma
e poi dire che quegli accordi di programma non sono accordi di
programma. L'istituto dell'accordo di programma risolve in sé, una
volta concluso l'accordo, tutti gli aspetti di tipo urbanistico,
ossia dà per acquisiti tutti gli aspetti di tipo urbanistico,
concessioni, autorizzazioni... quindi è lo strumento che si usa fra
amministrazioni per accelerare la realizzazione di opere complesse.
È una sorta, su un altro piano e un altro livello operativo più
politico, di una conferenza di servizi; se si arriva ad un accordo
di programma... e, quando si è firmato l'accordo di programma,
tutto quello che l'accordo contiene si dà per autorizzato, tant'è
che l'Assessore Cerise ha fatto una disamina storica di tutta la
situazione fin dall'inizio che va benissimo. Ad un certo punto ha
detto che si è arrivati alla sottoscrizione di un accordo di
programma che comprendeva tutti gli aspetti di normativa
urbanistico-edilizia relativi alla realizzazione di questa opera
chiamata "Palais Aoste", di cui la città ha molto bisogno. Ricordo
che dall'area di Tzambarlet è stata espunta - ed è stato realizzato
in cambio un parco urbano, a meno che non sia lì che si andrà a
fare la "scuola polmone" - la realizzazione del palazzetto dello
sport... quello con il pubblico per gli sport di squadra,
pallacanestro, pallavolo... ed eventualmente centro fiere, perché
il "Palais Aoste" avrebbe soddisfatto tutte queste esigenze:
manifestazioni, palazzetto dello sport e manifestazioni di tipo
teatrale non solo commerciale, artigianale e fieristico.
Il problema è che una volta di più, arrivati all'accordo di
programma con il Comune di Aosta, quando poi si passa alla fase
attuativa il Comune di Aosta comincia a dire: "siamo d'accordo
però...", ossia si rientra "in ballo" con una serie di questioni
che tirano le cose fino alle calende greche, tant'è vero che il 18
aprile 2006 è stato presentato questo Progetto "Palais Aoste" per
l'intesa con il Comune e per avviare le procedure sulla base
dell'accordo di programma, è stato individuato il responsabile del
procedimento amministrativo e a tale punto il Comune salta fuori,
tanto per ripetere un canovaccio che abbiamo visto fin troppe volte
e che il mondo sportivo conosce meglio di altri, purtroppo, il 26
ottobre 2006 a dire: "sì però, questa cosa qui... è vero che c'è
l'accordo di programma... ". Ricordo che erano già 2 anni che il
Presidente della Regione si spendeva su questa cosa, che però è un
tassello di un problema più ampio... e parlavo proprio ieri sera
dell'ammontismo: "il problema è a monte, è più grande" e del
benaltrismo: "è ben altro il problema"... allora scattano gli
ammontisti e i benaltristi del Comune di Aosta e si "sequestra" un
tassello, sostenendo che va inserito nella questione della porta a
sud, dell'area "F8bis" e che urbanisticamente non va più bene.
Quello che andava bene al momento dell'accordo di programma non va
più bene, una volta di più il Comune di Aosta firma gli accordi e
poi non si considera vincolato a portare avanti le cose nel modo in
cui le ha firmate, una volta di più un accordo di programma non è
stato in condizione di risolvere a monte le questioni urbanistiche
che poneva e che dava per risolte.
A questo punto prendiamo atto del fatto che siamo tornati
all'inizio, ossia che è stato affidato ad uno studio tecnico un
incarico di collaborazione per fare un nuovo studio urbanistico
della zona "F8bis", nel quale si inseriscano tutte queste cose e si
verifichino le eventuali sinergie fra i progetti e che su tale
documento, che è in possesso della Giunta, ci sarà in tempi brevi
un ennesimo confronto fra la Regione e il Comune di Aosta su
questioni urbanistiche, che erano state risolte da almeno 2 anni
con l'accordo di programma. Prendiamo atto di quanto ha detto
l'Assessore Cerise, esprimiamo il nostro disappunto per il fatto
che si evidenzia una volta di più l'impossibilità di un rapporto
efficace e corretto con il Comune di Aosta sugli accordi di
programma e su quello che dovrebbero comprendere quando vengono
sottoscritti.
