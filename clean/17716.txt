Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 35 del 28 settembre 1988 - Resoconto
OGGETTO N. 35/IX - REALIZZAZIONE DELLA RETE PER LA
DISTRIBUZIONE DEL METANO. (Interpellanza).
PRESIDENTE:
Do lettura dell'interpellanza in oggetto,
presentata dai Consiglieri Mafrica e Bajocco.
INTERPELLANZA
Da ormai due anni la SNAM ha ultimato i lavori di costruzione
del metanodotto Ivrea-Aosta.
Dal novembre del 1986 il gas è disponibile da Pont-Saint-Martin
fino alle porte di Aosta (ed infatti da tempo la DELTACOGNE lo sta
utilizzando) ma nessuna famiglia valdostana può usufruire di questa
fonte energetica, che potrebbe ridurre in modo consistente i costi
del riscaldamento e di altri servizi domestici (cucina, acqua
calda, ecc.).
Dopo cinque anni di discussioni non è infatti ancora stata
individuata la società che dovrà, assieme alla Regione ed ai Comuni
interessati, provvedere alla costruzione delle condutture e della
distribuzione del metano.
Se si pensa che l'incarico di 'costruire la condotta principale
è stato affidato alla SNAM nel 1983 e che solo quell'intervento è
costato, in lire di allora, oltre 30 miliardi, viene da chiedersi
quali siano le ragioni di ritardi così clamorosi.
Ciò premesso i sottoscritti Consiglieri regionali del Gruppo
Comunista
INTERPELLANO
la Giunta regionale per conoscere:
1) a che punto si trova la procedura avviata per individuare la
Società che assumerà il ruolo di socio di maggioranza nella società
mista costituita per la distribuzione del metano nella nostra
Regione;
2) quali sono gli intendimenti della Giunta rispetto alle
iniziative da prendere per imprimere una decisa accelerazione al
progetto di utilizzazione del metano per usi civili.
PRESIDENTE:
a chiesto la parola il Consigliere Mafrica; ne
ha facoltà.
MAFRICA (P.C.I.):
L'Assessore all'Industria ricorda che
nella passata legislatura, attraverso le iniziative dell'allora
Consigliere Millet, abbiamo seguito con particolare attenzione
questo problema. Ora lo riprendiamo perché il ritardo comincia a
diventare veramente notevole. Sono due anni, infatti, che il metano
è già disponibile: la DELTACOGNE lo sta utilizzando, ma, per quello
che ne sappiamo, e di ciò chiediamo conferma all'Assessore, non si
è ancora conclusa la fase costitutiva della società che dovrà poi
provvedere alla realizzazione delle reti secondarie ed alla
distribuzione del metano per uso civile.
Credendo che si tratti di una iniziativa valida, che andrà
nell'interesse dei cittadini che potranno finalmente disporre di
una fonte energetica sicuramente meno inquinante di altre e
permetterà dei risparmi notevoli, vogliamo sapere dalla Giunta e
dall'Assessore competente a che punto si trova la procedura che era
stata messa in atto per individuare la società da inserire nella
DIGRAVA, della quale fanno parte anche la Regione ed una serie di
rappresentanti dei Comuni valdostani. Vogliamo sapere anche se, con
la nuova legislatura, è possibile imprimere una decisa
accelerazione a questo tipo di intervento, affinché si possa
cominciare a fruirne i benefici entro tempi ragionevoli.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Per quanto concerne la costituzione della
società siamo ormai giunti alla fase finale.
Sono già intervenuto più volte sull'argomento, ma lo riprendo
per ricordare e precisare le motivazioni che stanno a fondamento
dell'iniziativa, anche perché potrebbero essere utilizzate, per
certi versi, in maniera distorta.
L'Amministrazione regionale si è mossa lungo due direttrici che
sono state ampiamente condivise dal Consiglio regionale:
- giungere ad una gestione globale e coordinata dell'intervento;
- garantire agli utenti un trattamento equo ed omogeneo.
I Consiglieri sanno che la titolarità delle concessioni è di
pertinenza dei Comuni, per cui l'amministrazione regionale anche in
questo caso non onnipotente, ma rispettosa delle autonomie locali,
ha dovuto aspettare che i Comuni interessati condividessero
l'indirizzo politico generale. I Consiglieri sanno anche che alcuni
Comuni solo recentemente, cioè in un passato molto prossimo e non
superiore agli otto o nove mesi, hanno dato il loro assenso, per
cui la Regione ha potuto definire con una legge la costituzione di
una società che rispondesse ai due criteri stabiliti dal Consiglio
regionale solo alla fine dell'anno scorso.
Inoltre, anche allo scopo di rendere molto trasparente e chiara
tutta l'operazione, è stata investita del problema la 3a
Commissione. La ricerca della società partner di maggioranza è
stata effettuata nel mese di marzo del 1988, attraverso la
pubblicazione su organi nazionali e regionali di un avviso
concordato in Commissione. Le società che si sono dichiarate
disponibili a diventare partner di maggioranza con i vari enti
pubblici e con la Regione sono state cinque.
L'apertura delle offerte è avvenuta in seno alla 3a Commissione
che, nella sua ultima riunione precedente il periodo elettorale, ha
affidato agli uffici competenti l'incarico di predisporre una
griglia che consentisse ai membri ella 3a Commissione di esprimere
un parere di merito. Gli uffici hanno lavorato in tal senso e la 3a
Commissione è convocata il giorno 3 ottobre per esprimere un parere
sulle 5 proposte pervenute. Credo che la Commissione possa
esprimere un giudizio nella stessa giornata del 3 ottobre, dopo di
che l'amministrazione regionale sarà in grado di passare alla
costituzione della società, nominando i propri rappresentanti e
chiedendo al Comune di Aosta ed agli altri Comuni di indicare i
loro rappresentanti nel Consiglio di amministrazione della
costituenda società.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Anche noi ribadiamo di condividere i
principi aspiratori dell'iniziativa, vale a dire il fatto che siano
coinvolti la Regione, i Comuni ed i privati competenti in materia,
e soprattutto il principio della equità di trattamento per gli
utenti valdostani.
Ci auguriamo che, con la riunione della 3a Commissione del 3
ottobre, si possa effettivamente dare avvio alla seconda fase che
per sua natura è molto complessa; è bene perciò che ad essa si
pervenga quanto prima.
