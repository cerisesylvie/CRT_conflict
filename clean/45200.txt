Classificazione
TRASPORTI E VIABILITÀ
Trasporti



Oggetto del Consiglio n. 1999 del 3 novembre 2022 - Resoconto
OGGETTO N. 1999/XVI - Interpellanza: "Indirizzi a Trenitalia
per l'organizzazione dei servizi sostitutivi su gomma durante i
lavori per l'elettrificazione della ferrovia".
Marguerettaz (Presidente) -
Colleghi, possiamo riprendere
i nostri lavori. Siamo al punto 35 all'ordine del giorno. Per la
presentazione dell'interpellanza, la parola alla collega
Marquis.
Marquis (FI) -
Parliamo con quest'iniziativa della
questione della programmazione del servizio sostitutivo che dovrà
essere attuato nel momento in cui si darà compimento ai lavori
dell'elettrificazione. Qualcuno potrà dire: ma perché si parla oggi
di questo, che nella migliore dell'ipotesi l'elettrificazione
avverrà ad inizio 2023. C'è una ragione ben precisa, perché in
questi giorni abbiamo avuto modo di parlare di ferrovia e abbiamo
visto che ci sono delle criticità sotto il profilo organizzativo
già nella gestione dell'ordinarietà, quindi immaginiamo che nel
momento in cui si debba gestire una situazione di carattere
straordinario, la complessità da affrontare aumenta; ed è bene
prendersi in anticipo, perché diversamente si rischia di creare dei
disservizi che saranno molto elevati per la popolazione che
utilizza questo mezzo per lavorare o per le sue varie ragioni.
Sicuramente l'elettrificazione darà delle pesanti ripercussioni
per quello che concerne la mobilità, ma la ragione per cui abbiamo
messo all'ordine del giorno quest'iniziativa oggi è perché alla
base di un'organizzazione bisogna avere una conoscenza di dati. La
cosa che è preoccupante, sotto il profilo del funzionamento della
ferrovia e che è emersa anche in occasione dell'interpellanza che è
stata presentata lo scorso Consiglio, è la rendicontazione delle
presenze sui treni. Su quest'argomento all'altro Consiglio ho fatto
ancora degli approfondimenti, purtroppo la situazione è quantomeno
poco chiara, ma poco dico, perché sul treno salgono diverse
tipologie di utenti. Salgono coloro che fanno il biglietto in
stazione, quindi sulla rete questi sono registrati, salgono coloro
che fanno il biglietto a Torino e che fanno la linea Torino-Ivrea e
questi non figurano attraverso il computer nelle presenze sul
nostro treno, salgono coloro che fanno i biglietti
on line
e
questi figurano, salgono tutti gli abbonati e questi non figurano,
salgono tutti quelli che non pagano e questi non figurano.
Sono andato a verificare cosa dice il contratto di servizio, che
è stato sottoscritto nel 2020 ed è entrato in vigore il 13
dicembre. Il contratto di servizio dice che a bordo di ogni treno
su ogni porta ci dovrebbero essere dei sistemi conta passeggeri, ci
dovrebbe essere il
WiFi
, ma questa è una cosa in più che non
incide sul discorso del controllo. Perché è stato scritto che ci
dev'essere il conta passeggeri? Proprio per questa ragione, perché
diversamente chi è che è in grado di dire quante persone ci sono
sul treno? Oltretutto, negli obblighi di Trenitalia, del gestore
del servizio, c'è quello di dare mese per mese le presenze sul
treno di tutti quelli che salgono e scendono a ogni stazione. Ma
allora io mi chiedo: sono dei dati a vista? Chi è che dà questi
dati, che forniscono le indicazioni di quanti sono gli utenti?
Oltretutto mi risulta, e questo vi invito a verificarlo anche voi,
che non c'è nessuno controllo a bordo dei treni valdostani sui
biglietti; nessuno! Si può andare tutto il mese sul treno e ci sarà
un controllo al mese, due controlli al mese. Questo mi sembra un
fatto di assoluta gravità, se si vuole presidiare un servizio che
possa anche funzionare. Pertanto non mi stupisco dei dati che sono
stati forniti l'altra volta, per cui si dice: sui treni c'è sempre
posto; ma non è così! Andate a leggere quello che dice la gente,
anche negli ultimi giorni cosa ho visto pubblicato sui
social
: stanno tutti in piedi nel treno in particolari
orari.
Quindi credo che qui ci sia da metter mano, se si vuole
programmare dei servizi, perché diversamente cosa succede? Che i
servizi verranno programmati con i numeri che ci fornisce oggi
Trenitalia? Ma saranno sicuramente dei servizi insufficienti
rispetto alle esigenze.
Nella discussione che è avvenuta nell'ultimo Consiglio si è
detto: purtroppo non ci sono treni. Purtroppo il problema è questo:
la Regione ne ha messi a disposizione cinque. Ma è anche vero che
il contratto di Trenitalia dice che "L'appaltatore ha l'obbligo di
provvedere al reperimento del materiale rotabile ulteriore rispetto
a quello di cui all'art. 20 messo a disposizione della Regione",
quindi per garantire la piena copertura del programma di esercizio.
Pertanto, anche sotto questo profilo, qualcosa da fare ci sarà.
Torniamo alla domanda dell'interpellanza. La domanda è: se si è
dato corso a organizzare questo, ma perché? É a carico di
Trenitalia la riorganizzazione, ma parrebbe da voce di corridoio
che Trenitalia abbia già messo giù una bozza. Quindi, dal momento
che stanno lavorando su delle bozze di programmazione, l'obiettivo
sarebbe quello di capire se nel caso sono già state fornite delle
indicazioni da parte dell'Amministrazione regionale per organizzare
il servizio o che, diversamente, si aspetta che prenda forma
diciamo definitiva per poi eventualmente apportare dei
correttivi.
Presidente -
Per la risposta, la parola al Presidente
Lavevaz.
Lavevaz (UV) -
Collega Marquis, le sue informazioni sono
abbastanza corrette. Più che di bozze, si tratta di un modello che
è stato utilizzato nel corso anche nell'estate 2021, quando avevamo
avuto due mesi di chiusura. È vero che eravamo in un periodo di
Covid, quindi più intenso rispetto ad adesso, però quei due mesi di
chiusura hanno permesso in qualche modo di sperimentare un servizio
sostitutivo. È vero che nel periodo giugno-luglio i flussi di
passeggeri e la loro natura sono un po' diversi, perché manca tutto
l'aspetto scolastico in particolare a luglio, però nelle varie
interlocuzioni che ci sono state con Trenitalia si è individuato un
indirizzo generale legato anche a questo modello, che prevede, come
è stato fatto a giugno-luglio scorso, un sistema di bus sostitutivi
che arrivino a Ivrea nel momento in cui c'è una coincidenza in
partenza da Ivrea e, viceversa, con i treni in arrivo verso Aosta.
Ovviamente si ipotizza, come è stato fatto anche a giugno scorso,
qualche linea diretta Aosta-Ivrea, un po' più veloce per gli utenti
in partenza da Aosta, che non faccia tutte le fermate. Così come
dicevo prima nell'ambito dell'altra iniziativa, qualche
ragionamento in più sarà necessario rispetto ai servizi paralleli,
quindi su gomma fuori da Trenitalia, servizi Torino-Aosta.
Questo modello utilizzato e sperimentato era stato in qualche
modo oggetto di un confronto abbastanza articolato, sia con le
organizzazioni sindacali, sia con le associazioni dei consumatori e
dei pendolari. In totale c'era un centinaio di bus giornalieri che
andavano e venivano da Ivrea, quindi un numero abbastanza
importante e che comunque, come dicevo, dovrà essere gioco forza
ricalibrato nel periodo di chiusura più lungo e soprattutto nel
periodo scolastico, per ovvie ragioni e anche alla luce dei
problemi che già abbiamo.
Come mi suggerisce la collega Minelli, lo volevo dire, c'è anche
la sperimentazione fatta. Anche lì si è trattato di un paio d'anni;
io peraltro in quegli anni ero studente universitario e utilizzavo
i mezzi. Dopo l'alluvione del 2000 per un paio di anni si è
utilizzato un servizio sostitutivo, prima fino a Strambino e poi
fino a Borgofranco, perché c'era anche un problema di interruzione
tra Ivrea e Pont-Saint-Martin.
Quindi sicuramente abbiamo una serie di sperimentazioni ed è
chiaro che, come diceva il collega, a oggi siamo in fase di
approvazione del progetto definitivo. La fase conclusiva del
progetto di servizi sostitutivi, andrà fatto con il progetto
esecutivo, quindi da qua ai prossimi mesi, ma questo anche perché
c'è la necessità di avere un adeguato dettaglio soprattutto delle
tempistiche, che saranno soltanto con il progetto esecutivo.
Peraltro è stato chiesto in maniera esplicita a RFI che nel
prossimo accordo quadro sia tenuto conto anche di questa chiusura e
che sia sviluppato anche uno scenario specifico riferito al periodo
di interruzione della linea Aosta-Ivrea.
È di tutta evidenza che, al di là del dettaglio dello studio del
sistema sostitutivo, che andrà messo in piedi nei prossimi mesi,
con tutti gli sforzi che si faranno, un certo disagio ci sarà,
quindi lo sforzo che dev'essere fatto è cercare di erogare un
servizio che sia completo e sia efficace. Sappiamo benissimo, come
lei ha sottolineato in quest'iniziativa e nello scorso Consiglio,
dei problemi di sovraffollamento, quindi anche il problema del
dimensionamento e del numero dei mezzi sarà molto importante, però
è chiaro che questo è un prezzo che dobbiamo pagare per avere poi
un'infrastruttura più moderna alla fine dei lavori.
Presidente -
Per la replica, la parola al collega
Marquis.
Marquis (FI) -
Grazie
per le risposte che ha
fornito. Ne approfitto, essendo sull'argomento e per non doverci
ritornare a breve, per alcune considerazioni e alcuni
suggerimenti.
Mi sono letto con attenzione il contratto di servizio che
disciplina i rapporti tra la Regione e Trenitalia. Noi, tanto per
dare un dato di sintesi, spendiamo 45 mila euro al giorno per far
funzionare i treni sulla linea Aosta-Torino, non è che sono due
noccioline, sono dei soldi che dovrebbero dare anche una certa
qualità di servizio. Nel contratto di servizio sono indicate, come
le dicevo prima, tutta una serie di richieste a Trenitalia di
adeguamento dei mezzi per elevare lo standard di servizio; venivano
dati due anni per adeguarsi rispetto all'inizio del contratto. Il
contratto ha decorrenza 13 dicembre del 2020 e i due anni scadranno
il 13 dicembre, fra un mese, trenta giorni, però io mi sono posto
delle domande: perché non adempiono? Perché non attivano il conta
persone, visto che serve? A mal pensare delle volte si fa peccato,
ma qualcosa ci si azzecca. Ci sono forse delle ragioni, perché non
penso o spero che provvedano negli ultimi trenta giorni e che per
il 13 dicembre abbiano risolto il problema.
Così come il discorso del
WiFi
: sembra una stupidaggine,
però credo che sui moderni mezzi di trasporto sia anche un'esigenza
oggi per la mobilità, soprattutto per chi rimane a bordo magari
anche un paio d'ore su un mezzo di trasporto.
Ci sono delle situazioni con delle richieste, ma non capisco
come mai non ci sia, o per lo meno non si percepisca, una pressione
su Trenitalia per raggiungere quegli obiettivi.
È vero che sono previste delle piccole penali, ma sono piccole
in rapporto alla quantificazione di ciò di cui stiamo parlando se
si rimane inadempienti. Credo che ci siano delle cose che sono
fondamentali tra questi corollari per capire realmente qual è
l'utilizzo dei mezzi, perché diversamente non se ne arriva a capo e
noi siamo in balia di quello che verrà offerto, perché noi non
sappiamo neanche con gradi di approssimazione del 20-30-40 percento
qual è la realtà oggi dell'utilizzo dei treni.
Mi dicono che tutti gli studenti viaggiano con abbonamenti, ma
se non c'è il conta persone e gli abbonamenti non vengono
registrati, come si fa a sapere quante persone ci sono sul treno,
se ci limitiamo solo a fare l'analisi dei biglietti che vengono
emessi. Non ci sono neanche le validatrici sui treni, che sono
previste dal contratto, e le volte che controllano, se uno non ha
validato il biglietto in stazione, si prende ancora la
sanzione.
Quindi ci sono tutta una serie di cose che meriterebbero
maggiore attenzione, così come - la butto lì - chi è il migliore
suggeritore? È il fruitore, è chi viaggia sul treno che può dare le
indicazioni di cosa funziona e cosa non funziona. Ma allora si
provi a fare un contenitore dove si fanno arrivare tutte le
lamentele: magari mettendo assieme tutte le lamentele, si possono
avere dei contributi utili per migliorare la situazione. Delle
volte l'associazione di per sé stessa arriva a conoscenza di un
problema quando è già molto tempo che questo è sul tavolo o che c'è
gente che lo sta vivendo. Forse, a livello di verifica della
soddisfazione del servizio, bisognerebbe coinvolgere di più gli
utenti, che diversamente sfogano le loro arrabbiature sui
social
o con gli strumenti che hanno a disposizione.
Per quanto ci riguarda crediamo che sia opportuno presidiare con
attenzione questa materia, perché sennò i disservizi che possono
essere inevitabili in rapporto a questa tipologia di servizio con
l'elettrificazione, potranno essere dei disservizi invece molto
pesanti per la mobilità valdostana.
