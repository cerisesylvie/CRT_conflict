Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2414 del 26 novembre 1986 - Resoconto
OGGETTO N. 2414/VIII - PROBLEMI CONCERNENTI L'UTILIZZO DEI
BUONI PER LA BENZINA IN ESENZIONE FISCALE. (Interpellanza).
PRESIDENTE
: Do lettura dell'interpellanza presentata dai
Consiglieri Millet e Bajocco:
Interpellanza
Visto che i distributori AGIP in Valle d'Aosta, per un giorno
(mercoledì 12 novembre 1986) non hanno ritirato i "buoni Valle" per
l'acquisto di benzina in esenzione fiscale;
Considerato che da parte dell'Assessore regionale all'Industria,
al Commercio, all'Artigianato e ai Trasporti era stato assicurato
l'impegno delle compagnie petrolifere di anticipare i quantitativi
di benzina in esenzione fiscale distribuiti in più rispetto a
quelli previsti dalla legge vigente;
i sottoscritti Consiglieri regionali
Interpellano
l'Assessore regionale competente per conoscere:
1) quanti buoni litro di benzina sono stati distribuiti nel 1986
e quanti si presume di distribuire nel 1987;
2) a quale punto è l'iter parlamentare della proposta di legge
inerente ai beni contingentati;
3) quali sono gli intendimenti della Giunta regionale per
garantire il totale utilizzo dei buoni benzina ritirati dagli
aventi diritto.
PRESIDENTE
: Ha chiesto di illustrare l'interpellanza il
Consigliere Millet, ne ha facoltà.
MILLET (P.C.I.):
Penso che sia stata la prima o una delle
poche volte che sia successo in Valle d'Aosta che per un giorno i
distributori AGIP non abbiano ritirato i buoni.
Questo è un fatto grave, soprattutto alla luce della discussione
che c'era stata in Commissione sul parere in merito alla seconda
delibera di assegnazione, in cui l'Assessore aveva detto, di fronte
ad una richiesta presentata dal sottoscritto e da altri, come si
poteva fare fronte ad una maggiore assegnazione in attesa della
approvazione della legge. L'Assessore aveva detto che c'era stato
da parte delle compagnie l'impegno di anticipare questi
quantitativi; io ero a conoscenza del fatto che alcune piccole
compagnie non erano d'accordo, però un accordo di questo tipo si fa
quando c'è l'assenso dell'AGIP, che è una compagnia di traino.
L'essere arrivati a questo, come ho già detto, preoccupa perchè
viene da chiedersi se queste compagnie si erano prese degli impegni
sapendo già che poi di fatto non anticipavano niente, perchè in
Parlamento era in discussione la legge e speravano che questa legge
esaurisse il proprio iter, quindi era solo un impegno di nessun
valore. In effetti in quella sede si erano fatti un po' di conti,
avevamo chiesto alcuni dati per avere una cifra esatta. A me
risulta che nel 1985 si erano anticipati 1 milione di litri, in
base alla distribuzione si dovrebbero anticipare 16 milioni di
litri, quindi tutto sommato erano 17 milioni; moltiplicando per
1000 per fare un calcolo molto rapido erano 16-17 miliardi di
anticipo, tenuto conto che la legge non è approvata finchè l'iter
non è esaurito, fino a quando cioè la legge non è pubblicata sulla
Gazzetta, perchè prima si può anche ipotizzare che il Presidente
della Repubblica non firmi e rinvii alle Camere.
Ci ponevamo la domanda: a che pro le compagnie petrolifere
dovevano anticipare questi soldi? Un primo motivo l'avevo trovato
nel fatto che nel 1986 i buoni benzina con la diminuzione del
petrolio sul mercato europeo hanno aumentato il loro valore; se
andiamo a vedere il valore che avevano i buoni a gennaio,
constatiamo che è stato un buon investimento in percentuale
ritirare i buoni all'inizio dell'anno e metterli nel cassetto. Mi
sembra che fra le considerazioni che si facevano, ci fosse anche
quella che pochi buoni venivano versati, e non erano tanto gli
utenti che se li tenevano in tasca, facendo un calcolo di questo
tipo, ma erano soprattutto le compagnie petrolifere. A settembre
invece si è invertita la tendenza: per due volte si è
defiscalizzato, quindi sono diminuiti i buoni benzina e ormai il
mercato è tranquillo, non essendoci più quelle grosse
variazioni.
Quello che ci preoccupa è il fatto che l'utente valdostano
acquista buoni che gli permettono di avere questo beneficio, però
questa garanzia (ed è una terza domanda) dove sta? Riteniamo che
dal momento che la Regione ha distribuito i buoni, deve essere lei
garante che i buoni stessi possano essere utilizzati. Ho visto i
manifesti che dicono che fino al 28 febbraio i buoni hanno
validità, non al 31, però a me pare che ci debba essere da parte
della Regione l'assicurazione che non si ripeta più quello che è
accaduto il 12 novembre che è la conseguenza di quella
decisione.
Ho visto che quella delibera non è stata più riproposta
dall'Assessore competente a differenza di altre - mi sono preso
l'iniziativa di andare a sfogliare fra le delibere. Di solito in
quel tipo di delibera sta scritto che l'Assessore all'Industria
informa la Giunta e la Giunta decide; questa volta mancava questo
cappello, e non ne conosco la ragione.
Secondo noi è stata una cosa vergognosa che il Coordinamento
abbia firmato con quella motivazione la delibera; la posso solo
capire alla luce del gettone delle 80 mila lire, tanto per essere
chiari, perchè il Presidente del Coordinamento non può firmare con
quella motivazione, visto il parere della Commissione competente
del Senato, quando sappiamo che l'11 giugno la Commissione non
aveva dato nessun parere, ed il Presidente del Coordinamento
disponeva di tutti i mezzi per informarsi a che punto era l'iter,
ed era appunto quello il suo compito.
Riteniamo che sulla questione dei buoni benzina si sia fatto un
passo affrettato. Non abbiamo capito perchè si è voluto distribuire
un numero maggiore di buoni quando mancava quella certezza, quando
bene o male nel 1986, con i nove mesi di arretrato, più i tre mesi,
i dodici mesi venivano distribuiti. A legge approvata si poteva
benissimo recuperare tutto questo, mentre si è voluto accelerare i
tempi. Vogliamo sapere, con la seconda domanda, l'iter a che punto
è, tenuto conto che siamo a fine novembre; abbiamo avuto
informazioni che la Camera è in fase legislativa però non è detto
che la legge passi in una seduta, pertanto vorremmo sapere a che
punto è. La legge, perchè si possano avere i buoni dell'86, deve
essere pubblicata entro il 1986 sulla Gazzetta e non soltanto
approvata dalla Camera. Qui ho il testo del Senato, dove si dice:
"La presente legge entra in vigore il giorno successivo a quello
della sua pubblicazione sulla Gazzetta ufficiale", perchè quello
che veniva dopo è stato stralciato in aula al Senato. Quindi se
fosse pubblicata il 1
0
gennaio 1987, entrerebbe in vigore
nel 1987, il che significa che la Valle d'Aosta ha un arretrato di
16-17 milioni di litri, che dovrà poi riassorbirsi.
Abbiamo presentato questa interpellanza per ribadire questo
aspetto che avevamo già portato all'attenzione del Consiglio,
quindi riteniamo si debbano fare in questo mese i passi necessari
per evitare il crearsi di una situazione di un certo tipo, anche se
a nostro avviso è stato fatto un passo avventato. E siccome prima
si diceva che noi non facciamo buona pubblicità alla Valle d'Aosta,
questa è una di quelle cose che non dà una buona immagine della
nostra Regione nel resto del paese.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (A.D.P.):
Mentre ascoltavo il Consigliere Millet,
quasi quasi mi convincevo di avere torto, poi ho fatto una piccola
riflessione e mi sono detto che gran parte di queste difficoltà
derivano anche dal fatto che esiste una proposta votata da questo
Consiglio regionale che risale alla fine del 1983, e che il
meccanismo adottato per i beni contingentati è un meccanismo che
mette l'Amministrazione in condizione di difficoltà di operare.
Siamo ormai a quasi tre anni di distanza da quella decisione e
stiamo ancora lavorando per avere una risposta dal Parlamento.
Quindi, fatte salve tutte le colpe dell'Amministrazione, direi
che varrebbe la pena anche di ricordare questa piccola cosa. Non
solo, il Consigliere Millet sa benissimo che il meccanismo stesso
di attribuzione di questi beni contingentati, come ho già detto in
questa aula, pone l'Amministrazione regionale in una situazione di
abbondanza iniziale e di progressiva ristrettezza negli anni
successivi, questo legato al fatto dell'aumento del parco macchine.
Ho voluto fare una piccola premessa, che però non conta niente
rispetto alle domande che mi vengono fatte, a cui voglio rispondere
in maniera più precisa possibile.
La distribuzione dei buoni cessa il 19 dicembre, quindi un dato
certo non lo possiamo ancora fornire, però possiamo presumere che a
quella data il totale dei buoni benzina dovrà corrispondere per il
1986 a circa 64 milioni di litri. Possiamo ancora essere più
precisi e dire circa 64 milioni e 300 mila, ma le cose non
cambiano.
Per l'anno 1987 mantenendo inalterati gli attuali criteri di
distribuzione, l'ammontare dovrebbe essere di circa 53 milioni di
litri. Questa è la risposta alla prima domanda.
Sulla seconda: a che punto è l'iter parlamentare. Il 24 ottobre,
il Senato, dopo aver approvato quel testo di legge, ha trasmesso lo
stesso alla Camera. In data 6 novembre la Presidenza della Camera
l'ha assegnato in sede legislativa, ed esattamente alla VI^
Commissione Finanze, perchè approvi questo testo di legge. La VI-
Commissione dovrà avere il parere della I" Commissione della
Camera, Affari Costituzionali, e della V^ Commissione del
Bilancio.
I nostri parlamentari sono impegnati affinchè l'approvazione da
parte della VI^ Commissione possa avvenire in tempi più brevi
possibile, comunque entro la fine del 1986.
Sull'ultima domanda, abbiamo prorogato la scadenza di validità
dei buoni '86 fino al 28.2.87. Riprendendo alcuni cenni che il
Consigliere Millet aveva fatto all'inizio, devo dire che
l'atteggiamento dell'AGIP è stato un atto esclusivamente
unilaterale che non ci è stato comunicato, così come non ne
conosciamo ad oggi le motivazioni. Sappiamo solo che è durato 24
ore.
PRESIDENTE
: Ha chiesto di parlare il Consigliere Millet,
ne ha facoltà.
MILLET (P.C.I.):
Non è che possa dichiararmi soddisfatto,
perchè alcune cose si potevano prevedere. Come ho detto
nell'illustrazione della interpellanza, a noi interessava ribadire
in questa sede alcuni aspetti della vicenda.
L'Assessore ha fatto riferimento ad una proposta approvata dal
Consiglio, però dal 1983 ad oggi c'è una maggioranza a livello
parlamentare che vede fra gli altri anche i nostri due parlamentari
che hanno votato a favore; questo era uno dei tanti problemi, non
dico l'unico. Il fatto che questa maggioranza con il sostegno dei
parlamentari valdostani abbia impiegato tanto tempo, questo è un
problema che vi dovete vedere voi; quanto a noi, non è che il
P.C.I. al parlamento era in maggioranza, mentre quel P.C.I. che qua
è all'opposizione fa manfrina per non far passare.
In più ci sarà una mozione sul gasolio, e fra le altre cose
c'era un impegno che prima di accettare quel compromesso si doveva
venire in Commissione, ed anche questo non è stato mantenuto.
Possiamo essere d'accordo che un Parlamento serio di fronte ad una
proposta, la esamina, la approva, la modifica in tempi più rapidi,
ma anche una maggioranza regionale dovrà considerare con attenzione
un problema delicato come la questione dei buoni benzina, sia per i
vantaggi economici in Valle, sia per i riflessi che questo può
avere, perchè la Valle d'Aosta è conosciuta più perchè non paga o
paga poco la benzina, che per tante altre cose. Ripeto quindi che
la Giunta regionale doveva tener conto di cosa significava questo
tipo di delibera, e non era opportuno anticipare l'attuazione di
questa legge prima che il Parlamento la approvasse. Il fatto che la
legge non venga approvata entro il 1986 ha come conseguenza che per
il 1987 e per gli anni successivi ci porteremo dietro questo
bagaglio negativo, e la responsabilità sarà della Giunta regionale.
E non si venga a dire che noi abbiamo condiviso, perchè questo
rischio lo avevamo fatto presente e oggi torniamo nuovamente
sull'argomento. Così come ha fatto l'AGIP - d'altra parte c'era
solo un "agreement" fra AGIP e Giunta - di non ritirare i buoni per
un solo giorno, il fatto potrebbe ripetersi - nel momento in cui la
legge non dovesse passare - non solo per un giorno, ma protrarsi
nel tempo, con tutte le conseguenze immaginabili. Vogliamo
evidenziare questa responsabilità e spero che i due parlamentari e
la Giunta regionale che non sono riusciti a far approvare in tempi
rapidi questa legge per i loro rapporti politici, riescano a far
rispettare entro il 31 dicembre tutto questo iter, che non è così
semplice, tenuto conto dei tempi parlamentari. Le cose le abbiamo
dette e ridette, vediamo poi cosa succede il 2 gennaio.
