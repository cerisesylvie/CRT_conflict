Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 190 del 6 ottobre 1993 - Resoconto
OGGETTO N. 190/X - Concessione di un contributo di lire
25.000.000 ai sensi della legge regionale 24 giugno 1992, n. 31, al
Comitato promotore osservatorio astronomico Saint-Barthélemy per
l'organizzazione del convegno di presentazione. Ap­provazione ed
impegno di spesa.
Deliberazione - Il Consiglio regionale
Premesso che il Comitato promotore Osservatorio St. Barthélemy,
ha presentato all'Assessorato regionale al turismo, sport e beni
culturali, una richiesta tendente ad ottenere un contributo ai
sensi della legge regionale 24 giugno 1992, n. 31 per spese da
sostenersi in occasione dell'organizzazione del Convegno di
presentazione dell'Osservatorio astronomico di St. Barthélemy in
programma per i giorni 17-18-19 settembre 1993;
Considerato che l'iniziativa rientra tra quelle ammissibili a
fi­nanziamento ai sensi della legge regionale 24 giugno 1992, n.
31, concernente "Concessione di contributi per la realizzazione di
iniziative di interesse turistico promozionale";
Visto il parere favorevole rilasciato dal Dirigente dell'Ufficio
regionale per il turismo, ai sensi del combinato disposto dall'art.
72 della legge regionale n. 3/1956 e successive modifi­cazioni, e
dall'art. 21 della legge regionale 18/1980 e successive
modificazioni, in ordine alla legittimità della presente proposta
di deliberazione;
Richiamata la legge regionale 24 giugno1992, n. 31;
Delibera
1) di approvare la concessione ai sensi della legge regionale 24
giugno 1992, n.31, di un contributo di lire 25.000.000 al Comi­tato
promotore Osservatorio di St. Barthélemy, per spese da sostenersi
in occasione dell'organizzazione del Convegno di pre­sentazione
dell'Osservatorio astronomico di St. Barthélemy in programma per i
giorni 17-18-19 settembre 1993;
29 di impegnare la spesa di lire 25.000.000 con imputazione
della spesa stessa al capitolo 64320 del Bilancio di previsione per
l'anno 1993 ("Contributi e sussidi ad istituzioni ed organi­smi
vari per attività nel settore del turismo e del tempo libe­ro"),
che presenta la necessaria disponibilità;
3) di stabilire che alla liquidazione si provveda ai sensi
dell'art.58 della legge regionale 27 dicembre 1989, n. 90, su
ri­chiesta dell'Assessorato regionale al turismo, sport e beni
cul­turali, previo esame della documentazione di spesa
presentata;
4) di dare atto che la presente deliberazione non è soggetta al
controllo della Commissione di Coordinamento per la Valle d'Aosta
in quanto non compresa nelle categorie indicate nell'art.1 del
decreto legislativo 13 febbraio 1993, n. 40 e di darne
esecuzione.
Presidente
- La parola al Consigliere Rini.
Rini (DC) -
Vorrei far notare che la legge n. 31
andrebbe rivista e regola­mentata in modo che gli interessati ai
contributi previsti siano considerati tutti allo stesso modo,
perché la legge fissa solo la misura massima del contributo e la
percentuale è stabilita arbitrariamente dall'Assessorato del
turismo; per cui, come nel caso delle concessioni di cui agli
oggetti 29, 30 e 31, gli interes­sati riceveranno rispettivamente
il 50 percento, il 45 percento e il 29 percento della spesa. Oltre
a questo bisogna formulare un parere sull'ammissibilità dei
contributi e quantificarne l'entità prima delle manifestazioni,
anche per dare ai richiedenti la possibilità di decidere quanto
spendere. Per questi motivi mi asterrò dalle votazioni delle
delibere 29, 30, 31, non perché i fi­nanziamenti non siano
ammissibili, ma in quanto, in base alla legge 31 del 1992, non sono
in grado di giudicare se le percen­tuali stabilite dall'Assessorato
del turismo sono eque.
Presidente -
La parola al Consigliere Linty.
Linty (LN) -
Io vorrei fare una precisazione.
Stiamo andando verso dei tagli notevoli, ma se leggiamo a che cosa
servono i contributi: party, rinfreschi e colazioni, mi chiedo se
deve pagarli la Regione?
Riflettiamo quando si fanno queste cose, bisogna darci una
re­golata: perché se da una parte tagliamo i miliardi e dall'altra
paghiamo i rinfreschi, non so dove andiamo a finire.
Presidente -
La parola all'Assessore del turismo,
sport e beni culturali, Voyat.
Voyat (UV) -
Penso che la legge sia
sufficientemente chiara su quelle che so­no le possibilità
dell'Amministrazione di intervenire nelle spon­sorizzazioni. Ora è
palese che a seconda dell'importanza che si ritiene che abbia la
manifestazione si prevede la percentuale che viene calcolata anche
sulla base del risultato pubblicitario che può avere la
manifestazione.
Per quanto riguarda le mani­festazioni sciistiche il discorso è
diverso perché si sono fatte al­cune delimitazioni ma ci sono delle
gare di Coppa Europa in cui è difficile capire se sono gare
nazionali o internazionali. Molte volte infatti a queste gare
partecipano campioni di Coppa del Mondo ed allora il ritorno è
notevole; secondariamente, come in questo caso, ci sono gare di
ricupero e, visto il poco tempo per l'organizzazione, le spese
aumentano, se ci fosse più tempo le spese sarebbero minori.
Bisogna dire, e lo vedremo anche dopo ai punti 32 e 33, che da
quest'anno ci sarà un accordo di pro­gramma con l'ASIVA dove si
stabilirà quali sono le manifesta­zioni da fare e quindi quelle che
verranno sponsorizzate e in che percentuale. Il convegno di cui al
numero 29, ha avuto un notevole successo ed era di preparazione
alla struttura che do­vrà essere costruita a Saint- Barthélemy;
inoltre, come di con­sueto, ci sono dei rinfreschi.
Ora non credo sia il caso di andare a valutare l'aperitivo, il
fatto è che c'è una percentuale massi­ma che è del 50 percento, ma
se si spendessero più di 50 milioni il contributo rimarrebbe di 25
milioni, mentre se si spendessero 40 milioni il contributo sarebbe
sempre del 50 percento.
Non ci sembrava opportuno togliere delle voci, le abbiamo
lasciate ma il contributo massimo rimane sempre del 50 percento. La
revisione della legge può essere discussa anche se ci saranno
sempre dei casi non valutabili a priori e quindi dovremo fidarci di
quello che ci dicono gli uffici sulla base della rispondenza di
immagine, come ad esempio la presenza o meno della televisione.
Presidente -
La parola al Consigliere Linty.
Linty (LN) -
Io non metto minimamente in
discussione la valenza turistica e promozionale di queste cose e
guardando anche la deliberazio­ne all'oggetto 31 mi viene da
pensare che queste associazioni utilizzano denaro pubblico per
organizzare queste manifesta­zioni.
Mi sta bene la pubblicazione del materiale e la ricerca
scientifica che queste associazioni possono contribuire a
svilup­pare; però, credo che saranno cifre esigue ma se noi le
comin­ciamo a sommare, i milioni da decine diventano centinaia.
E' vero che c'è una legge che ammette il contributo a queste
asso-ciazioni ma forse è il caso di rivedere questa legge. Il
rimborso di materiale e pubblicazioni è giusto che ci sia ma mi
sembra che, per rifarmi all'oggetto 31, 22 milioni e mezzo per
affittare le carrozze d'epoca paia eccessivo; sarà sicuramente
bello, ci sa­rà la televi-sione che riprende, eccetera, ma sono
sempre e co­munque 22 mi-lioni e mezzo di cui 20 spesi dalla
Regione e se sfondano il pre-ventivo la Regione rimane sempre con
un impe­gno di 25 milioni.
Io pregherei quindi l'Assessore di vagliare con attenzione
questo tipo di richieste, di valutare quello che veramente è
necessario per la buona riuscita della manifesta­zione dal punto di
vista della valenza e della risonanza turisti­ca e quelle che sono
invece le spese che potrebbero essere evita­te.
Dichiaro dunque che il gruppo della Lega Nord si asterrà su
queste due deliberazioni.
Presidente -
La parola all'Assessore del turismo,
sport e beni culturali, Voyat.
Voyat (UV) -
Parlando specificatamente
dell'oggetto n. 31 preciso che sono quattro manifestazioni per 20
milioni. Quattro manifestazioni che vengono fatte durante l'arco
dell'anno e, come dicevo prima, non ci siamo sentiti di togliere
alcune voci, perché presentare un preventivo diverso da quello che
le società ci hanno fornito non credo sia corretto.
Noi dunque abbiamo accettato questo preventivo ma abbiamo detto:
"Anziché avere il 35 o 40 percen­to vi diamo solo il 29 percento
perché avete presentato delle voci che noi non condividiamo." In
secondo luogo bisogna anche tenere conto, soprattutto per quanto
riguarda la 31, che si tratta di quattro manifestazioni di cui due
a livello nazionale e due a livello internazionale per un
contributo di circa 5 milioni a manifestazione. Sulla 29 invece,
essendo una cosa che ritengo unica cioè il fatto di fare questo
convegno che serviva anche per avere delle indicazioni su quello
che si va a fare a Saint-Barthélemy, evidentemente ci siamo
orientati sul 50 percento. La valutazione da parte degli uffici è
dunque stata fatta nel senso che sapete: ora, naturalmente, tocca
al Consiglio farne a sua volta una.
Presidente -
Ricordo che stiamo esaminando il
punto n. 29 all'ordine del giorno. Se nessun altro consigliere
chiede la parola possiamo passare alla votazione. I consiglieri
sono invitati a votare.
Esito della votazione
Presenti: 30
Favorevoli: 25
Astenuti: 5 (Bavastro, Lanièce, Linty, Rini, Tibaldi)
Il Consiglio approva.
