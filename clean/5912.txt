Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 335 del 9 febbraio 1984 - Resoconto
OGGETTO N. 335/VIII - ATTIVITA' DEI CANTIERI DI LAVORO E DEI
CANTIERI SCUOLA REGIONALI, CON RIFERIMENTO AL TRATTAMENTO ECONOMICO
ED AL RECLUTAMENTO DEL PERSONALE - (Interrogazione).
PRESIDENTE
: Do lettura dell'interrogazione presentata dai
Consiglieri Tonino
e
Baiocco:
INTERROGAZIONE
Con deliberazione n. 91 dell'11.1.1983 la Giunta regionale ha
determinato il trattamento economico da corrispondere al personale
addetto ai cantieri di lavoro, con decorrenza dall'1.1.1983. La
retribuzione lorda oraria è la seguente:
-
Capo cantiere L. 4.750
-
Vice Capo cantiere L. 4.250
-
Lavoratore muratore L. 3.625
-- Lavoratore manovale L. 3.375
Ai muratori e ai manovali non è inoltre riconosciuta alcuna
competenza per ferie, tredicesima, indennità di
licenziamento.
Risulta anche che detto personale sia coperto unicamente
dall'assicurazione contro gli infortuni mentre è sprovvisto delle
altre coperture previdenziali.
Analogo trattamento viene riservato al personale impiegato
nei cantieri scuola della Regione.
Tenuto conto della evidente inadeguatezza dei salari
corrisposti e delle necessità di ridefinire il ruolo dei cantieri
di lavoro e scuola si
INTERROGA
l'Assessore regionale ai Lavori Pubblici per
conoscere.
1)
quali sono i criteri utilizzati per il reclutamento
del personale addetto rispettivamente ai cantieri di lavoro ed ai
cantieri scuola ed in quali periodi dell'anno sono
operanti;
2)
se è intenzione della Giunta regionale rivedere il
trattamento economico attualmente corrisposto ed in quale
modo;
3)
se la Giunta regionale non giudica opportuno
riorganizzare su altre basi l'attività di detti cantieri.
PRESIDENTE
: Ha chiesto di parlare l'Assessore ai lavori
Pubblici Chabod, ne ha facoltà.
CHABOD - (D.C.):
In applicazione della legge 29 aprile
1949 n. 264, e successive modificazioni, che fra l'altro regola
l'istituzione e la gestione dei cantieri di lavoro, si precisa
quanto segue:
"Il trattamento economico viene corrisposto alla chiusura del
cantiere, limitatamente al capo ed al vice capo cantiere, in quanto
alla legge di cui sopra sono assimilabili agli impiegati
dell'industria, escludendo invece tale
beneficio agli operai". Per il capo cantiere si prevedono lire
238 mila per il vice capo cantiere lire 212 mila, sempre al
mese.
Per le Assicurazioni: assistenza malattia estesa a tutti gli
interessati, operai, vice capo cantiere, capo cantiere (secondo la
legge sopracitata viene corrisposta soltanto al capo e vice capo
cantiere, esclusi gli operai).
Previdenza sociale: contribuzione estesa a tutti.
Inail: assicurazione per tutti.
Per i cantieri scuola valgono le stesse regole; però la
definizione esatta è cantieri di lavoro, a meno che non si intenda
per cantiere scuola il corso di addestramento professionale per
muratori, il quale, trattandosi di un corso, prevede allievi che
come tali hanno diritto alla sola assicurazione Inail per gli
infortuni.
Pertanto, pur integrando la Regione una quota sulla retribuzione
delle paghe a favore di tutto il personale occupato presso i
cantieri di lavoro, non si possono estendere i benefici economici
previsti per il Capo e Vice capo cantiere a tutti gli operai, in
quanto, come tali, devono essere assoggettati alla normativa
sopracitata, compresi i versamenti contributivi previsti dalla leg.
6.8.1975, n° 418.
Criteri di assunzione: il personale occupato presso i cantieri
di lavoro istituiti in Comuni vari della Valle, dove maggiormente è
sentita la disoccupazione, vengono avviati al lavoro tramite
richiesta al locale ufficio di collocamento.
Il periodo di attività: generalmente vengono chiusi i cantieri
in economia e cioè da ottobre a marzo, fatta eccezione per i
cantieri di Aosta e di Issogne che sono stati aperti anche nella
stagione estiva.
Revisione trattamento economico: attualmente a tutto il
personale occupato presso i cantieri di lavoro viene corrisposta la
retribuzione economica giornaliera per otto ore lavorative, oltre
agli assegni familiari in vigore, nel modo seguente:
capo cantiere: 27.130 £, quota dello Stato
11.345 £, quota della Regione
Totale 38.475
Vice capo cantiere: 23.740 £, quota dello Stato
10.260 £, quota della Regione
Totale 34.000
Muratore: 10.175 £, quota dello Stato
18.825 £, della Regione
Totale 29.000
Manovale: 10.175 £, quota dello Stato
6.825 £, " della Regione
Totale 25.000
per una spesa complessiva di 120 milioni e per la gestione di un
cantiere di lavoro di 1520 giornate lavorative, comprensive di
materiali, contributi,
retribuzione del personale, di cui lire 24 milioni 128 mila a
carico dello Stato, e lire 95 milioni 872 mila a carico della
Regione.
Per la revisione del trattamento economico penso che dovremo
vedere la disponibilità finanziaria; in ogni caso la questione
verrà esaminata in futuro e se ne parlerà in Giunta.
Infine, non è possibile riorganizzare i cantieri di lavoro in
quanto la gestione dei cantieri è subordinata a leggi dello Stato,
da cui non si può derogare.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Siamo insoddisfatti del contenuto
della risposta dell'Assessore Chabod, nel senso che avremmo voluta
sentire dall'Assessore perlomeno un giudizio sulla incongruità dei
trattamenti economici che vengono corrisposti agli addetti ai
cantieri di lavoro; al di là delle cifre giornaliere,
nell'interrogazione abbiamo specificato con precisione qual è il
compenso orario francamente vicino al ridicolo per i muratori e i
manovali.
Esamineremo con maggiore attenzione l'obiezione che l'Assessore
ha fatto in merito all'impossibilità per la Regione di esercitare
una funzione legislativa integrativa rispetto ad una legge dello
Stato datata 1949. Ho delle perplessità sul fatto che sia
impossibile modificare quei disposti legislativi con una proposta
che è nostra.
C'è indubbiamente la necessità, a nostro avviso indilazionabile,
di rivedere l'utilizzo di questo personale, pretendendo di più e
nello stesso tempo riconoscendo una retribuzione che sia dignitosa.
Oggi, è la storia del gatto che si morde a coda: non si può
pretendere perché sono pagati male, e siccome sono pagati male sono
autorizzati anche a lavorare per quel che lavorano.
Credo perciò che sia urgentissimo rivedere l'intera vicenda e
non adagiarsi su disposti legislativi che hanno fatto il loro
tempo. In particolare, c'è nella nostra Regione la necessità di far
si che questi cantieri, oltre ad affrontare alcuni problemi
impellenti di disoccupazione stagionale, siano anche finalizzati
alla formazione di addetti che poi possano trovare in futuro
l'impiego nelle imprese che lavorano nel settore edile, tentando
magari di bloccare il grosso movimento di stagionali presente nelle
imprese operanti in Valle d'Aosta.
Queste sono le nostre obiezioni e su questo chiediamo che la
Giunta si impegni.
