Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4088 del 13 gennaio 1993 - Resoconto
OGGETTO N. 4088/IX Iniziative per combattere la situazione
creata dalla presenza di prostitute di colore in località Champagne
del Comune di Verrayes.
(Interrogazione)
Interrogazione Da mesi lo scrivente Consigliere regionale
denuncia la situazione indecente ed inaccettabile creata dalla
presenza di decine di prostitute di colore in località Champagne
del Comune di Verrayes;
I cittadini della zona continuano a protestare inascoltati;
Lo scorso 6 novembre il Consiglio della comunità montana Monte
Cervino con votazione unanime ha chiesto "a motivo dell'ampiezza
assunta dal fenomeno in oggetto la messa in atto di incisive azioni
atte a disincentivare il 'mercato', quali ad esempio, la
segnalazione pubblica delle automobili che sostano in detta zona,
ed ogni altra possibile azione utile a ridimensionare la
domanda".
Condividendo pienamente tale iniziativa
lo scrivente Consigliere regionale autonomista
Interroga con la massima urgenza
il signor Presidente della giunta
per conoscere quali iniziative intenda assumere in merito, anche
in qualità di responsabile regionale dell'ordine pubblico.
In particolare si chiede se, a questo punto, si vuole finalmente
istituire un posto di Polizia fisso nella zona "a rischio" onde
garantire un po' di tranquillità a dei cittadini che non meritano
di vedere la Val d'Aosta trasformata in un "casino" a cielo
aperto.
F.to: Gremmo.
Presidente
Ha chiesto la parola il Presidente della
Giunta Lanivi.
Lanivi (GM) Questo argomento è stato più volte affrontato e lo
sarà ancora nella prossima seduta del comitato per l'ordine e la
sicurezza pubblica.
Nelle precedenti riunioni di questo comitato, le forze
dell'ordine si erano impegnate ad intensificare il controllo lungo
la statale n. 26. Sono anche stati realizzati alcuni interventi,
tipo i divieti di sosta e di fermata di autoveicoli, anche se ciò
in alcuni punti non era possibile, come alla fermata dell'autobus,
dove pare sia stata intensificata la presenza di questo tipo di
fenomeno, non so se più o meno ampio di altre realtà.
L'argomento sarà nuovamente riaffrontato nella riunione del
comitato, che è convocato per il giorno 18, così come ho già in
previsione incontri con il capo-compartimento dell'ANAS e con i
comuni interessati.
Ci sono alcune considerazioni, che non ritengo utile fare
pubblicamente in Consiglio, data la delicatezza di certi dati, ma
che posso fare al consigliere interrogante, anche visti i possibili
interventi di certe forze dell'ordine.
È un problema che stiamo comunque seguendo molto da vicino.
Presidente
Ha chiesto la parola il Consigliere
Gremmo.
Gremmo (UAP)
Mi limito a dare due suggerimenti, per quel
poco che capisco io su questo argomento. Mi è sembrato molto
efficace l'intervento dei carabinieri che hanno fermato le
prostitute alla discesa del treno. A me sembra che ciò taglierebbe
la testa al 90 percento del problema.
Mi sono convinto che il racket che carica queste poverette sui
vari treni a Porta Nuova, ha solo un punto debole: non può portarle
fisicamente, senza rischiare la condanna per sfruttamento della
prostituzione. Secondo me, è sufficiente rifare con molta
insistenza ciò che i carabinieri hanno fatto: bloccarle sul
treno.
La mia opinione è che va rifatto ciò che è stato fatto a
Calenzano, dove le forze dell'ordine hanno considerato oggetto di
reato l'automobile dov'erano stati sorpresi a fare atti osceni in
luogo pubblico, la prostituta e il cliente; hanno sequestrato la
macchina, l'hanno obbligato a tornare a casa a piedi alle 2 o 3 del
mattino. Questo è legalmente possibile, perché l'automobilista
diventa strumento di reato.
Queste sarebbero le due cose più che sufficienti, però, se il
vicepresidente me lo consente, vorrei ringraziare pubblicamente gli
organi d'informazione e specialmente il quotidiano "La Stampa", per
avere dedicato ampio spazio a questo problema. In un articolo c'è
una perla che bisognerebbe mandare a "cuore", dove si legge che un
rappresentante delle forze dell'ordine dice:
"Cosa possiamo pretendere dai politici: sono proprio loro che le
vogliono qui". Io non le voglio. "Una volta abbiamo fermato un
consigliere regionale con una di loro". Io capisco che la campagna
elettorale si fa con tutti i mezzi, ma vorrei far sapere al collega
che è stato fermato, e che magari è qui che mi ascolta, che le
prostitute di colore non hanno ancora diritto di voto in Valle.
"Tempo fa abbiamo fermato un prete in auto con una prostituta
nigeriana e ci ha detto che le stava dando un passaggio". Stiamo
attenti a non dare passaggi; mi rendo conto che le vie del
cristianesimo sono infinite e giustamente queste sono creature di
Dio, però ci sono dei limiti.
Al collega consigliere regionale dico di tener presente che,
indipendentemente dalle sue opinioni personali di fratellanza
universale, io continuo ad essere dalla parte della gente che è
molto preoccupata per questo fenomeno.
Il Presidente della comunità montana, Dujany, intervistato a
Telealpi, diceva che addirittura venivano utilizzate anche le
pensiline della fermata del pullman. Capisco la voglia di creare un
"kamasutra" di tipo valdostano, ma non facciamolo in pubblico,
perché crea dei problemi.
Ribadisco che le soluzioni su citate di bloccarle sul treno o di
considerare oggetto di reato l'automobile, sequestrandola, sono le
uniche fattibili. Se questo non è possibile, il comune faccia
quello che ha fatto Bolzano, il cui Assessore democristiano, quindi
non sospetto, ha fatto prendere nota dei numeri di targa delle
macchine che abitualmente frequentavano una certa zona, ma non li
ha resi pubblici. Questo è servito da deterrente perché pare che la
frequenza numerica delle macchine in quella zona sia diminuita.
La situazione è molto più grave di quella che noi pensiamo.
