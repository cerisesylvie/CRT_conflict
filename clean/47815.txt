Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 3977 del 2 ottobre 2024 - Resoconto
OGGETTO N. 3977/XVI - Interpellanza: "Nuovo sistema di
valutazione e misurazione della performance dei dipendenti pubblici
a decorrere dal 2025".
Bertin (Presidente) -
Riprendiamo con le interpellanze
riferibili al Presidente della Regione. Punto n. 27. Si è prenotato
il consigliere Sammaritani, ne ha facoltà.
Sammaritani (LEGA VDA) -
Si tratta di un'iniziativa di
richiamo, nel senso che avevamo già fatto qualche tempo fa
un'iniziativa su questo tema che riguarda appunto la valutazione
della performance dei dipendenti pubblici.
Era un'iniziativa che nasceva dal fatto che c'era stata una
notizia di stampa che diceva che il Ministero della funzione
pubblica aveva emesso, a cavallo fra la fine dell'anno scorso e
quest'anno, una direttiva che tendeva a estendere gli strumenti di
valutazione della performance dei pubblici dipendenti.
Il fine di quella direttiva era proprio quello di trasformare un
poco il sistema di valutazione, da un mero sistema di giudizio,
molto spesso peraltro di tipo gerarchico, con l'adozione di nuovi
criteri utili proprio a riconoscere intanto le qualità del
dipendente, le caratteristiche, ma anche a coinvolgere nella
valutazione i soggetti che più spesso si rapportano con la pubblica
Amministrazione, quindi anche gli utenti.
Nella sua risposta, all'epoca il Presidente della Regione aveva
dichiarato che il Governo aveva presente questa necessità ma che
era un'esigenza anche che nasceva dallo stesso studio che era stato
affidato alla Bocconi qualche tempo addietro e che vedeva, fra le
necessità di riorganizzazione dell'Amministrazione regionale, anche
quella di rivedere e di meglio dettagliare il concetto e le
modalità di valutazione della performance dei dipendenti. Si
trattava appunto di un cambiamento proprio di modello
organizzativo, necessario all'evoluzione dell'amministrazione.
A questo proposito, aveva fatto riferimento a un gruppo di
lavoro che era già all'opera proprio per arrivare alla
realizzazione di questi scopi, di questi fini migliorativi
dell'organizzazione.
Considerato che la materia è rilevante e importante, perché
appunto l'amministrazione e la funzione amministrativa sono
naturalmente espletate attraverso i dipendenti pubblici, quindi è
importante anche riconoscere ai dipendenti pubblici le loro
capacità e permettere così la crescita e l'incentivo a migliorare
sempre nelle loro prestazioni, interpelliamo per questo il Governo
regionale sugli sviluppi che ci sono stati, quindi "Quale sia lo
stato dell'arte del gruppo di lavoro che è stato citato dal
Presidente della Regione nella risposta del 10 gennaio di
quest'anno, se il predetto gruppo di lavoro abbia proceduto a
confrontarsi con i rappresentanti delle categorie, che
quotidianamente si confrontano con la pubblica Amministrazione, e
se sia ferma intenzione del Governo regionale di far entrare in
funzione le nuove procedure di valutazione, a decorrere dal 2025",
e questo era stato testualmente dichiarato dal Presidente.
Presidente -
Per la risposta, il Presidente della Regione
a cui passo la parola.
Testolin (UV) -
Rispetto al primo quesito, "Quale sia lo
stato dell'arte dell'attività del gruppo di lavoro citato dal
Presidente della Regione in risposta al 10 gennaio 2024", il
cantiere d'innovazione, relativo al sistema di misurazione e
valutazione della performance, ha avviato i propri lavori il 23
settembre 2024 per concluderli entro il 31 dicembre dello stesso
anno.
Partecipano al cantiere dieci dirigenti regionali e alcuni
funzionari; all'esito dei lavori, il cantiere produrrà una proposta
per un nuovo sistema di valutazione e misurazione della
performance, al fine di ridisegnare da un lato il sistema degli
obiettivi di performance organizzativa e individuale assegnati ai
dirigenti e, a cascata, ai dipendenti, che sia rappresentativo
dell'intera attività dell'amministrazione agganciata agli obiettivi
di valore pubblico del PIAO, agli obiettivi strategici del DEFR e
agli obiettivi gestionali principali di ogni struttura dirigenziale
e che inoltre introduca i dispositivi della valutazione a 360 gradi
di cui alla direttiva del ministro Zangrillo, con particolare
riferimento alla valutazione tra pari, incentrata in particolare
sulla dimensione della collaborazione interna tra le strutture
dirigenziali che, all'analisi dello studio Bocconi, è risultata
essere una dimensione di criticità all'interno dell'amministrazione
regionale e alla valutazione dal basso su uno o più dei
comportamenti organizzativi dei dirigenti.
Per quanto riguarda la valutazione da parte degli utenti
esterni, saranno recuperati gli esiti degli obiettivi di customer
satisfaction assegnati ai dirigenti dagli anni 2017 agli anni 2020,
per partire dai risultati di quell'esperienza e trarne spunti utili
alla configurazione di tale ulteriore tassello del processo di
valutazione complessiva.
Per quanto riguarda il secondo quesito, "Se il predetto gruppo
di lavoro abbia proceduto a confrontarsi con i rappresentanti delle
categorie che quotidianamente si confrontano con la P.A.", il
gruppo di lavoro non si confronterà con i rappresentanti delle
categorie in quanto il suo obiettivo è quello di elaborare una
proposta di nuovo sistema di misurazione e valutazione della
performance da presentare alla Giunta regionale per il tramite del
Segretario generale. Sarà poi la Giunta a esaminare e valutare la
proposta e, ai fini della sua implementazione, attivare il
confronto con i rappresentanti delle categorie nei tempi e nelle
modalità che riterrà opportuni.
Per quanto riguarda l'ultimo quesito, "Se sia infine ferma
intenzione del Governo regionale di far entrare in funzione le
nuove procedure di valutazione a decorrere dal 2025": in
considerazione dei tempi di attivazione del cantiere sulla
valutazione, si rammenta che i cantieri d'innovazione, attivati nel
corso del 2024, sono stati sei - come avevamo già riportato in
altre risposte a interpellanze e interrogazioni - di cui quattro
hanno già concluso i propri lavori, mentre gli ultimi due, tra cui
quello della valutazione, hanno iniziato a lavorare a settembre,
per terminare il loro lavoro a fine anno.
La decorrenza del nuovo sistema di misurazione e valutazione
della performance sarà posticipata al primo gennaio 2026, in
quanto, nell'anno 2025, il suo sistema di valutazione e misurazione
della performance dovrà essere adottato e messo a punto anche dal
punto di vista dell'applicativo gestionale che dovrà essere
necessariamente sostituito.
Presidente -
Per la replica, consigliere Sammaritani.
Sammaritani (LEGA VDA) -
. Bene, abbiamo appreso alcune
cose. Alcune interessanti, una in particolare, nel senso che, a mio
avviso, proprio a mio avviso personale, credo che questa modalità
di operare (cioè di creare gruppi di lavoro che non si confrontano,
quindi che lavorano al loro interno e dopo elaborano un progetto e
una proposta che poi, eventualmente, verrà sottoposta agli
stakeholders - come si dice oggigiorno - cioè quelle categorie
esterne alla pubblicazione Amministrazione che si confrontano,
anche quotidianamente, con la pubblica Amministrazione) non credo
sia il sistema di lavorare più idoneo e più produttivo, nel senso
che praticamente la pubblica Amministrazione al suo interno
elabora, fa delle modifiche in questo caso a questo tipo di criteri
di valutazione e poi dopo si rivolge all'esterno dicendo: "Voi che
comunque avete a che fare con noi, cosa ne pensate"...cioè forse,
perché poi non è neanche detto che si faccia.
In realtà io credo che anche queste cose dovrebbero partire più
dal basso, nel senso che prima ci si confronta con le categorie,
penso per esempio agli imprenditori, ai sindacati, ma anche le
organizzazioni di categoria, pensiamo agli ordini professionali,
quelli tecnici in particolare, per esempio architetti, geometri,
ingegneri, che tutti i giorni si confrontano con gli uffici
pubblici e tutti i giorni, se li incontri da qualche parte, ti
dicono che tribolano come disperati, perché hanno difficoltà a
rapportarsi con la pubblica Amministrazione; allora forse
bisognerebbe fare il contrario, cioè partire dal basso, interrogare
loro per capire quali sono le vere criticità, poi lavorarci su ed
eventualmente fare poi un confronto finale.
Io francamente credo che questo sarebbe il modo giusto di
lavorare; purtroppo però vedo che evoluzioni in questo senso non ce
ne sono e intanto dal gennaio 2025 passiamo al gennaio 2026.
