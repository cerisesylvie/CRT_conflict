Classificazione
ASSISTENZA SOCIALE
Assistenza socio-sanitaria



Oggetto del Consiglio n. 74 del 18 novembre 2020 - Resoconto
OGGETTO N. 74/XVI - Interrogazione: "Informazioni
sull'eventuale chiusura del servizio di lavanderia interno alla
Casa di riposo J.B. Festaz".
Bertin (Presidente) -
Passiamo al punto n. 14 all'ordine
del giorno. Per il Governo risponde l'assessore Barmasse, ne ha
facoltà
Barmasse (UV) -
Per quanto riguarda i servizi di
lavanderia del J.B. Festaz sono stati totalmente esternalizzati a
partire dal primo gennaio 2012. Da quella data quindi la casa di
riposo non impiega più personale proprio nei servizi di lavanderia.
I servizi di lavanderia riguardano il lavaggio e la stiratura dei
seguenti capi: biancheria piana, cioè lenzuola, federe, cuscini,
coperte, copriletto, tovaglie e tovaglioli, biancheria personale
degli ospiti. I vari contratti che si sono succeduti negli anni
hanno lasciato in uso all'appaltatore i vecchi locali della
lavanderia e le attrezzature, cioè lavatrici e asciugatrici. Ancora
oggi in quei locali con quelle attrezzature viene effettuato il
servizio per una parte della biancheria personale degli ospiti,
mentre il servizio per tutti gli altri capi è reso in un
laboratorio esterno, in questo momento la lavanderia della Casa
Circondariale di Brissogne.
Il J.B. Festaz sta predisponendo una procedura di affidamento di
un appalto con il quale si chiede all'aggiudicatario di trasferire
tutte le lavorazioni nel laboratorio esterno per più motivi: usura
delle attrezzature, cioè le lavatrici e le asciugatrici sono
usurate e dovrebbero essere sostituite o con un investimento
direttamente a carico del J.B. Festaz o a carico dell'appaltatore e
conseguente incremento del corso di servizio; sicurezza sul lavoro,
perché la presenza di un laboratorio di lavaggio gestito da un
soggetto esterno al J.B. Festaz ma all'interno dei locali della
struttura comporta interferenze critiche; sicurezza antincendio,
perché la lanuggine originata dalle asciugatrici è altamente
infiammabile e costituisce un rischio di incendio in una struttura
che è già classificata ad alto rischio; necessità di nuovi spazi,
cioè i vecchi locali di lavanderia possono essere trasformati in
nuovi spazi per l'attività della casa di riposo.
Per il trasferimento delle lavorazioni all'esterno si escludono
impatti negativi rispetto alla qualità del servizio. Per evitare
qualsiasi perdita della biancheria, soprattutto di quella degli
ospiti, viene richiesto un sistema di tracciamento dei capi.
L'impiego di attrezzatura sicuramente più moderna rispetto a quella
del J.B. Festaz garantisce migliori risultati di lavaggio, anche
per la sanificazione dei capi in una ottica di presidio dal rischio
di contagio da Covid-19. L'impiego di personale: il personale passa
in carico al nuovo appaltatore per effetto dei contratti collettivi
di lavoro e delle clausole previste dal contratto con il J.B.
Festaz. Nessun dipendente dell'appaltatore, quindi, perde il suo
posto di lavoro. D'altra parte, nessun dipendente del J.B. Festaz è
oggi impiegato in quel servizio. L'aumento dei costi: la
sostituzione dei macchinari con un investimento da parte del J.B.
Festaz sarebbe senz'altro più gravosa rispetto alla componente di
costo che un appaltatore può ricarica sul cliente per
l'ammortamento di attrezzature dedicate anche ad altri clienti.
In conclusione, al momento non si intravedono possibili ricadute
negative a seguito del percorso descritto e che la dirigenza della
Casa di riposo J.B. Festaz sta intraprendendo.
Presidente -
Per la replica il consigliere Aggravi.
Aggravi (LEGA VDA) -
Ringrazio nuovamente l'Assessore per
la puntuale risposta. Ma vede, quando ci sono delle modifiche negli
investimenti che si fanno, e quindi giustamente lei nella parte
finale dell'intervento ha sottolineato tutta una serie di
motivazioni per le quali l'intero servizio sarebbe meglio porlo al
di fuori dei locali della casa di riposo, tra cui appunto il costo
del rinnovamento delle attrezzature che andrebbero date al nuovo
appaltatore e poi in particolare la sicurezza sul lavoro e anche la
necessità o comunque l'opportunità di fornire dei nuovi spazi per
delle diverse finalità, magari anche più attinenti all'attività
della casa di riposo.
È ovvio che sia bene, considerando anche qua il passato, nel
senso che, come si ricorderanno alcuni colleghi la Commissione
consiliare competente fece già a suo tempo una visita non solo al
J.B. Festaz ma anche alla micro di Variney e quant'altro, perché
comunque c'è sempre stata un po' la preoccupazione che alcune
azioni fatte su queste strutture, in particolare sul Festaz,
fossero finalizzate ad altri obiettivi. Mi spiego: io inizio a
smontare l'organizzazione di una determinata struttura fino a che
poi nasce una nuova necessità, perché sappiamo, nei piani di
investimento e nei piani di modifica, che io posso efficientare
ancora di più una struttura, posso portare al di fuori una certa
attività per diminuire il rischio. È ovvio che devo capire che cosa
verrà fatto al posto di questi locali, perché banalmente se
l'obiettivo è - ipotizzo - creare dei nuovi posti di degenza o
comunque delle strutture che servono effettivamente all'attività o
funzionale ad essa, può avere un senso, se invece - ripeto
banalizzo e faccio delle esemplificazioni per assurdo - devo creare
dei nuovi uffici, magari più grandi, perché aumenta il benessere di
chi occupa quegli uffici, ma che alla fine, dal punto di vista
della finalità della missione che ha la casa di riposo,
sinceramente tra le due fossi l'amministratore o quello che dirige
la struttura mi porrei dei se o dei ma, perché ovviamente bisogna
fare sempre delle scelte che vadano prima di tutto a beneficio
della
mission
che ha questa struttura.
Quindi io su questo aspetto le chiederei comunque di fare degli
approfondimenti su quella che è l'ipotesi di destinazione di questi
locali, proprio per verificare, vista anche l'importanza strategica
che ha quella struttura, non soltanto per la città di Aosta ma in
generale per tutto il sistema territoriale, visto che è uno dei
punti dolenti che la pandemia ha messo ancora più sotto stress, se
non già che lo fosse, per evitare appunto che scelte che sembrano
sulla carta finalizzate a creare efficienza e soprattutto
economicità e sicurezza, magari non si trasformino poi in
un'efficiente messa a terra della soluzione, soprattutto, ripeto,
per quella che è la missione vera e propria della
maison de
repos
.
