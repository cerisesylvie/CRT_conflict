Classificazione
ASSISTENZA SANITARIA E OSPEDALIERA
Presidio ospedaliero
EDILIZIA
Edilizia pubblica



Oggetto del Consiglio n. 1260 del 6 aprile 2005 - Resoconto
OGGETTO N. 1260/XII - Orientamenti in ordine all'ampliamento
dell'Ospedale regionale a est. (Interpellanza)
Interpellanza
Ricordato che con Delibera di Giunta n. 506/2004 è stato
conferito l'incarico a Finaosta di gestire l'istituzione e il
funzionamento di un gruppo di lavoro per l'aggiornamento dello
studio inerente l'attuazione della terza fase di interventi presso
il Presidio ospedaliero di viale Ginevra di Aosta;
Preso atto delle conclusioni del gruppo di lavoro che, nello
studio prodotto, individua nell'ampliamento ad est, sull'attuale
parcheggio, la soluzione più funzionale per rispondere alle
esigenze poste dalla necessità di ampliare la sede
ospedaliera;
Ricordato come il gruppo di lavoro abbia inteso approfondire
i problemi di carattere urbanistico che il progetto
dell'ampliamento ad est comporterebbe, ricorrendo alle competenze
dell'architetto Fubini, che ha redatto già il piano regolatore
della città di Aosta;
Vista la relazione, datata 7 febbraio 2005, dell'Architetto
Fubini, incaricato di valutare gli impatti sull'assetto urbanistico
della città derivanti dall'attuazione dell'ampliamento
dell'Ospedale regionale verso est;
Considerato che in tale relazione sono stati messi in luce,
tra le altre cose:
- le conseguenze che il potenziamento dell'attuale ospedale
produrrebbe sulle condizioni di mobilità e traffico, soprattutto a
livello locale;
- l'impossibilità di perseguire i due obiettivi indicati
dallo studio redatto dal gruppo di lavoro, e cioè il potenziamento
dell'ospedale e la realizzazione di una nuova Porta Nord della
città;
- gli ulteriori necessari approfondimenti e gli studi
preliminari indispensabili per modificare anche in maniera radicale
i flussi del traffico, per trasformare progressivamente l'attuale
zona densamente abitata in un vero e proprio quartiere della
sanità;
Ritenuto importante conoscere quali saranno i futuri sviluppi
e l'utilizzazione di tale studio;
i sottoscritti Consiglieri regionali
Interpellano
la Giunta e l'Assessore competente per sapere:
1) se, e come, intende utilizzare il documento Fubini: in
quali sedi, con quali soggetti, con quali finalità;
2) se, in seguito alle osservazioni critiche emerse da tale
documento, intende rivedere l'ipotesi di ampliamento dell'ospedale
a est.
F.to: Squarzino Secondina - Riccarand
Président - La parole à la Conseillère Squarzino Secondina.
Squarzino (Arc-VA) - Vorrei ricordare brevemente la questione
che stiamo trattando, tanto per collocarla. Da anni è in corso il
progetto, voluto da questa e dalla precedente maggioranza
regionale, che contempla la ristrutturazione e l'ampliamento
dell'Ospedale di Viale Ginevra, progetto che il nostro gruppo non
condivide. È un progetto con il quale si vuole accorpare nel
Presidio ospedaliero di Viale Ginevra le diverse sedi decentrate:
"Beauregard", ex Maternità, per motivi di economicità, di
efficienza, così da avere un ospedale unico.
Noi condividiamo la scelta di un ospedale unico e le stesse
argomentazioni fatte ancora recentemente dall'Assessore nella
recente intervista al "TG3" le condividiamo tranquillamente quando
l'Assessore parla di vantaggi per l'utente nell'accorpare i due
corpi ospedalieri in uno solo. Ci sarebbero dei vantaggi dal punto
di vista dei costi perché non si avrebbe un doppio Laboratorio, non
si avrebbe una doppia Radiologia, non si avrebbe un servizio di
Cardiologia. Ma soprattutto la qualità del servizio migliorerebbe,
in quanto la Pediatria sarebbe vicina al Pronto soccorso, la
Rianimazione sarebbe vicina alla Sala parto, e via dicendo. Anche
noi siamo quindi d'accordo sul fatto che occorra procedere per
avere un ospedale unico, ma non condividiamo che l'unificazione
delle attuali 3 sedi sia fatta attorno ad una struttura vecchia,
parte della quale risale agli anni '40.
Questo progetto che la Giunta sta portando avanti, comporta due
tipologie di interventi: da un lato, occorre ampliare l'attuale
capienza ospedaliera con la costruzione di un corpo nuovo per avere
i posti letto necessari, per trasferirvi i reparti attualmente
ospitati al "Beauregard" e all'ex Maternità; dall'altra, richiede
di ristrutturare l'edificio esistente per adeguarlo alla nuova
normativa di sicurezza, sia per creare buoni "standard"
alberghieri, sia per completarlo con servizi sempre nuovi che
vengono richiesti.
Rispetto a questo progetto di trasformazione e ampliamento
dell'esistente, nella passata legislatura venne deciso che
l'ampliamento dell'Ospedale doveva avvenire a sud con un corpo
quasi a "T" rispetto all'ala nuova - risale al 1978 - quindi con
una costruzione che darebbe su Saint-Martin de Corléans. Nella
presente legislatura, in seguito a uno studio affidato a "Finaosta"
e consegnato il 30 giugno 2004, si decide di optare per un'altra
soluzione che si ritiene più utile, più economica, più opportuna.
L'ampliamento viene pensato ad est, sulla zona occupata
dall'attuale parcheggio. Da tale studio risulta che l'ampliamento
nella zona indicata pone problemi di carattere urbanistico per
l'impatto che tali scelte inevitabilmente potranno avere sul
contesto urbano. Sorge quindi la necessità di approfondire
ulteriormente la questione, affidando un incarico "ad hoc"
all'arch. Fubini che ha redatto anche il piano regolatore del
Comune di Aosta. Questo studio si conclude in un documento che
porta la data del 7 febbraio, che è la sintesi dell'approfondimento
fatto rispetto alle tematiche urbanistiche, le cui conclusioni
sintetiche aveva già presentato l'Assessore nel Consiglio del 9
febbraio, su nostra esplicita sollecitazione, quando ha trattato i
temi, così come erano stati riassunti nel verbale conclusivo. Il
documento redatto dall'arch. Fubini descrive una situazione molto
problematica per la città di Aosta, chi di noi ha avuto modo di
leggere anche solo la sintesi delle conclusioni credo che si renda
conto di come sia una questione da affrontare con estrema cautela.
Leggo brevemente:
"Lo studio ha portato alle constatazioni che
seguono:
- l'area a nord della città rappresenta dal punto di vista
della mobilità urbana uno dei più importanti generatori e
attrattori di traffico della città, con densità edilizie fra le più
alte;
- la situazione attuale dei due assi: Roma-Parigi e
Saint-Martin de Corléans-XXVI Febbraio, sui quali insiste il
Presidio ospedaliero, fanno registrare già allo stato attuale una
situazione viabilistica difficile, con situazioni di crisi in
diverse frazioni della giornata e soprattutto nelle ore di
punta;
- l'ampliamento e il potenziamento della struttura in sito
non migliora la situazione, anzi;
- le diverse soluzioni prospettate per la Via Ginevra
contribuiscono tutte ad aggravare i carichi sull'asse nord
Parigi-Roma;
- le verifiche di microsimulazioni confermano i risultati
forniti dal modello alla scala urbana e mettono in evidenza come
interventi di carattere locale, seppur migliorativi, non siano in
grado di eliminare le criticità presenti in modo
significativo;
- la domanda di sosta nell'area interessata è elevata sia di
giorno, sia di notte, e fa constatare come non ci sia lo spazio
fisico e funzionale per ampliare l'offerta di sosta, fino a
soddisfare anche la domanda di interscambio;
- i due obiettivi perseguiti dallo studio di fattibilità,
cioè quello di potenziare l'ospedale e realizzare la nuova porta a
nord della città, non sono compatibili per esiguità dello spazio
disponibile e per la saturazione dei sedimi;
- le difficoltà prodotte dall'aumento di domanda di mobilità
prodotta e dalla necessità di un abbassamento della portata
dell'asse nord potrebbero essere attenuate da un deciso
miglioramento dell'offerta nel versante meridionale della città, a
cui si accompagnino interventi locali volti all'abbassamento dei
volumi di traffico e delle relative emissioni ambientali anche
mediante interventi sull'asse Parigi-Roma;
- l'esito delle verifiche condotte consiglia quale
irrinunciabile condizione per perseguire il potenziamento della
struttura ospedaliera in sito l'innesco di politiche urbane mirate
e molto determinate, rivolte a potenziare l'offerta di mobilità sul
versante meridionale della città, a verificare come è possibile
abbassare il livello delle emissioni atmosferiche in corrispondenza
della struttura ospedaliera, a contenere se non diminuire la
domanda terziaria nell'area circostante l'ospedale con una
progressiva specializzazione tutto intorno, trasformando la zona in
un vero e proprio quartiere della sanità..."
, e via
dicendo.
Dicevo che ci sono alcune osservazioni veramente interessanti e
noi volevamo sapere, con questa interpellanza, come questo studio
entra, modificando o facendo proseguire le procedure decise e
finora ipotizzate.
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Rispondo molto volentieri a questa interpellanza
anche perché, dopo tanto parlare, bisogna fare un po' di chiarezza.
È chiaro che questo è un problema di cui si discute da tanti anni e
la ringraziamo di questa storia, ma è anche un problema che deve
avere una risoluzione. Si può non essere d'accordo nel momento in
cui si discute l'argomento, ma la cosa che mi sembra importante è
non raccontarsi delle bugie, cioè riferire le cose come stanno,
valutare i documenti che si hanno, confrontarsi nella massima
correttezza. La ringrazio di come ha citato i 10 punti dello studio
Fubini, lei è stata una dei pochi ad averlo avuto, gli altri
colleghi lo hanno avuto oggi e me ne scuso, ma non era stato
possibile prima farne delle copie sufficienti.
È chiaro che in questo studio ci sono delle problematiche, ma
forse non è stato dato a sufficienza enfasi ai punti 9 e 10, che
dicono, come avevo riferito già leggendo la sintesi, che ci sono
dei problemi di viabilità, ma si possono risolvere. Ecco perché
questo ragionamento, a mio avviso, bisogna spingerlo fino in fondo:
la viabilità di Aosta è diventata un problema solo in relazione
all'ampliamento dell'ospedale? Esiste un problema di viabilità,
bisognerebbe riconoscere che è la prima volta che si fa uno studio
serio sulla viabilità in quella zona, che è critica già oggi, cioè
non è che prima fosse meravigliosa e che se poi allarghiamo
l'ospedale diventa una catastrofe, lo dice bene nelle prime pagine:
è critica! Se vogliamo fare una cosa corretta, la dobbiamo
studiare, ma è la viabilità di Aosta a condizionare l'avviamento
dell'ospedale? La viabilità è critica, è vero, ma ci sediamo
attorno a un tavolo e la studiamo, perché già adesso è critica e se
non ampliamo l'ospedale rimane una viabilità critica, d'accordo, e
non facciamo neanche l'ampliamento dell'ospedale. Allora se una
cosa è critica già adesso, cerchiamo di risolverla in funzione dei
bisogni e questo è uno dei bisogni! La viabilità non va bene?
Studiamola in funzione di una modifica, che qua viene indicata:
bisogna potenziare tutta l'area sud, bisogna fare degli altri
collegamenti. Fra l'altro può essere il motivo per cui finalmente
si va a rivedere la viabilità di Aosta che, come dice l'arch.
Fubini molto correttamente, può essere l'occasione per
ristrutturare la viabilità, perché - mi si permetta - non è Fosson
che si sveglia un giorno e decide che si deve ampliare l'ospedale e
portare giù il "Beauregard", ma comunque esiste un problema
sanitario indifferibile! Il bambino grave che arriva in Pronto
soccorso in questo momento non ha il pediatra, la donna che viene
operata in ginecologia, se ha problemi neurologici o chirurgici
generali, non ha subito un'assistenza, per cui non è un problema
virtuale, è un problema indifferibile, è su questo che insisto! Il
parcheggio è un problema, ma in tutte le discussioni di questi
giorni non si è mai data l'importanza giusta al problema
dell'utente, ovvero esiste un problema sanitario indifferibile.
Vorrei fare qualche precisazione: quando lei dichiara su diversi
giornali che l'Ospedale di Viareggio (850 posti letto) è costato
160 miliardi di vecchie lire, le chiederei di fornire
documentazione di questo, perché non è vero: i costi per fare un
ospedale nuovo non sono quelli! Un posto letto ospedaliero costa
400-450 mila euro a seconda della tecnologia, senza contare il
terreno, senza contare che qua c'è un parcheggio di 800 posti
macchina e su questo differisco dall'arch. Fubini, perché quando da
320 posti macchina si passa a 850 là e 250 sotto l'ospedale, per un
totale di 1.000 posti macchina, probabilmente l'offerta di sosta
cambia rispetto all'attuale! Mi dispiace non avere 160 miliardi per
poterle dire: "collega Squarzino, le diamo 160 miliardi, lei ci
faccia un ospedale di 850 posti letto come quello di Viareggio"...
logicamente con la clausola che se non bastano i soldi li mette
lei, perché dire che un ospedale di 850 posti letto costa 160
miliardi non è corretto!
In questi giorni poi uno pseudo-comitato si è presentato dai
commercianti di Via Guédoz e ha detto loro: "qua verrà buttato giù
tutto". Assolutamente no, quella via non solo non viene toccata, ma
avrà vicino un parcheggio di 850 posti auto, con un vantaggio per i
commercianti che sono lì. Diceva lei, adesso: "un ospedale che ha
più di 40 anni deve essere demolito"... ma chi lo ha detto?
L'Ospedale "Le Molinette" ha più di 100 anni di vita eppure è
ancora la struttura di riferimento, perché adesso gli ospedali non
vengono fatti in altezza, vengono fatti in dipartimenti; fra
l'altro il nostro ospedale non ha 40 anni, perché il reparto
Malattie Infettive è stato tutto rifatto, la centrale termica è
stata rifatta, come pure la Radiologia, il Pronto soccorso ha 10
anni, quindi non mi sembra che sia tutto da buttar via!
A chi dice che gli ospedali nuovi funzionano molto bene, prenda
la sua macchina la domenica e vada a vedere l'Ospedale di Asti, che
è stato inaugurato in questi giorni, le difficoltà strutturali che
vi sono a trasportare le vecchie unità nelle nuove, perché anche se
è stato fatto nuovo, non risponde a certi criteri! "Ospedale nuovo"
non vuol dire che tutto va bene e che non vi sono problemi di
viabilità, quindi lo facciamo in Aosta, l'ospedale nuovo, ma non
esistono problemi di viabilità per l'ospedale nuovo.
Lei mi ha chiesto per scritto lo studio Fubini e io ho fatto le
corse per farglielo avere, perché lo stesso Fubini non l'ha ancora
adesso, questo studio, aveva solo dei fogli messi uno sopra l'altro
e ci siamo dati da fare perché ce li consegnasse. Glieli ho
consegnati la mattina del Consiglio comunale... poi, averli
utilizzati lei, da sola, in Consiglio comunale quando i colleghi
non avevano lo stesso studio... non mi sembra molto corretto!
Comunque uno impara, anche se ha un po' difficoltà, a diventare
scorretto può anche imparare!
È citato spesso l'architetto del Comune di Aosta - non voglio
farne il nome - esperto in viabilità, che in tutto questo studio
non fa una correzione alla viabilità, di cui dovrebbe essere
esperto, ma fa delle osservazioni sugli "standard" sanitari. Dice:
"questo ospedale comunque non avrebbe gli standard
sanitari".
Allora mi dovrebbe spiegare, perché se mettiamo su
un Centro trapianti abbiamo degli "standard", se mettiamo su un
Pronto soccorso gli "standard" sono completamente diversi! Questo
per dire che sarebbe bello su questo argomento ragionare in modo
sereno. La logica di molti è dire: "adesso non si può più tornare
indietro", molti che 15 anni fa la pensavano in un certo modo,
adesso dicono: "la logica dice di andare avanti, e l'idea è che il
vantaggio per l'utente è superiore alle mie idee".
Lei mi chiede come utilizzare lo studio di Fubini: intanto lo
utilizzeremo in modo corretto, è il primo studio sulla viabilità di
Aosta dopo molti anni; non vorrei che un'alterata viabilità
condizionasse un ampliamento, cioè lavoriamo come ha detto l'arch.
Fubini per migliorare la viabilità di Aosta, che comunque andrà
migliorata. Poi lo studio indica delle soluzioni, non dice che non
si possono fare, ma dice: la situazione è critica, si possono fare
dei cambiamenti, si possono fare per migliorare la viabilità e
rendere possibile l'ampliamento. Certo, la sede corretta sarà il
Comune di Aosta, perché bisogna fare un accordo di programma con il
Comune; per cui, appena ci sarà il nuovo Consiglio comunale, si
dovrà fare un accordo di programma, nessuno salterà il Comune di
Aosta come non è stato saltato finora perché abbiamo avuto anche
con l'Assessore Cerise una decina di riunioni con i responsabili
del Comune di Aosta. Torno a sottolineare che uno dei tecnici del
Comune di Aosta ha partecipato allo studio, quindi mi sembra che,
più in armonia di così, non si possa fare!
Mi chiede se intendiamo recedere da un accordo di maggioranza;
in 12 anni tutti gli studi fatti hanno dimostrato che è meglio
ampliare lì piuttosto che farne uno nuovo, questo lo dice anche
l'ultimo studio, ma lo dicono anche tutti i responsabili dei
dipartimenti dell'Ospedale di Aosta, cioè i vecchi primari, hanno
fatto un documento in cui tutti sottolineano la necessità di un
ampliamento e la correttezza di averlo ad est perché è più
funzionale per le loro esigenze. Chiaramente per fare un progetto
di questo tipo ci vorrà un grande consenso politico, non è ancora
stato realizzato perché è mancato questo consenso politico: è su
questo - come ha detto anche il collega Martinet - che si dovrebbe
fare una campagna elettorale o confrontare i programmi.
Per abbandonare questo progetto, lei dovrebbe rispondere ad
alcune domande. Non basta dire: "siamo per un ospedale nuovo", ma
deve dirmi dove costruirà l'ospedale nuovo! Ci vogliono 400 mila
euro per ogni posto di degenza, ci vogliono 100 mila metri quadrati
per fare un ospedale nuovo per 600 posti letto, questo perché il
modello nuovo di ospedale è l'ospedale dipartimentale, cioè con
vari padiglioni collegati fra di loro. E i soldi chi li mette?
Secondo problema, su cui già l'altra volta le ho chiesto di
rispondermi, ma è più facile rimanere in alto: cosa faremo
dell'esistente? Dal 1995 in poi abbiamo speso 26 milioni di euro
per fare la Radioterapia, per ristrutturare la Radiologia, e via
dicendo; non mi si può dire che il "bunker" della Radioterapia
verrà trasformato in un alloggio abitativo, ma bisogna buttare giù
tutto! Non solo: di questi 26 milioni di euro molti ci sono stati
dati dal Governo centrale vincolati a questo. Glieli restituiamo...
chi glieli restituisce? Diciamo alla gente che questi 26 milioni di
euro che abbiamo speso lì... ci siamo sbagliati? Nella viabilità mi
dimenticavo di dire che anche se noi facciamo un ospedale in un
altro posto, dobbiamo pensare anche alla viabilità di quello che è
adesso: il vecchietto va a piedi all'ospedale, se invece lo
facciamo fuori Aosta ci sarà il problema della viabilità anche per
lui.
Ultima domanda: cosa facciamo della viabilità di Aosta? Leggo
l'ultimo punto dello studio Fubini che dice: "L'ampliamento del
Presidio ospedaliero di Viale Ginevra si connota pertanto come uno,
se non il primo, degli elementi della futura trasformazione della
città di Aosta dal punto di vista urbanistico, scaturirebbe nella
creazione nella zona nord del capoluogo di un'area prevalentemente
destinata ai servizi alla persona, in un contesto urbano che già
idealmente associa altre 2 importanti strutture socio-assistenziali
per anziani, come la Casa di riposo "Père Laurent", l'ex IPAB "J.B.
Festaz" e il progetto di realizzazione della residenza
socio-assistenziale di Regione Gotrau.
Président - La parole à la Conseillère Squarzino Secondina.
Squarzino (Arc-VA) - Su questo tema non è la prima volta che ci
confrontiamo e non sarà neanche l'ultima. È compito del Governo
progettare, è compito dell'opposizione controllare ed esporre tutte
le valutazioni del caso; quindi con calma ci diciamo le cose,
cercando di portare elementi per la riflessione, ed è una cosa che
a volte è difficile perché si passa da un argomento all'altro e non
si affronta un argomento dall'inizio alla fine, per cui varrebbe la
pena dedicare una seduta tematica del Consiglio a questo argomento,
in modo da prendere in considerazione tutti gli aspetti.
Provo a rispondere ad alcune osservazioni dell'Assessore. Prendo
atto del fatto che l'Assessore mi ha fornito lo studio, prendo atto
che lui ha svolto con piacere un'azione che era un dovere compiere,
perché i documenti sono pagati con soldi pubblici e devono servire
a fornire dati a chi decide, a chi controlla e ai cittadini. Questo
è un documento datato 7 febbraio, dopo 60 giorni è stato ricevuto
dalla sottoscritta che lo ha chiesto e che ha potuto fare le sue
osservazioni. Tra l'altro, in Comune, era arrivato già al sindaco
alcuni giorni prima e il sindaco, pur avendo detto che avrebbe
fatto una copia per tutti i consiglieri comunali, non l'ha ancora
fatta! Mi stupisce che ci sia così grande difficoltà a produrre dei
documenti e a metterli in circolazione!
Le bugie: vorrei capire quali sono le bugie, questa non è una
bugia, perché questa è un dato che riguarda l'Ospedale di Versilia
che è stato programmato 12 anni fa, i dati sono di allora, che
vanno naturalmente adesso aggiornati, ma è chiaro questo! D'altra
parte, l'ospedale nuovo come voi intendete proporlo, viene a
costare molto di più: lei ha parlato adesso di 27 milioni euro a
cui bisogna aggiungerne altri 127, abbiamo una cifra di 150 milioni
di euro, 300 miliardi di vecchie lire. Quando sarà finito, fra
15-20 anni, questi 300 miliardi saranno raddoppiati perché questo è
il "trend" del costo delle opere sanitarie, né quanto si prolungano
nel tempo; basta vedere il costo della Radioterapia che è aumentato
del 50% nel giro di pochi anni.
L'Assessore dice che la viabilità è critica, allora curiamo la
viabilità! Ora per curare la viabilità facciamo un'opera che rende
ancora più critica la viabilità! Ma quale logica c'è? Ma dove è
scritto che la città di Aosta deve pensare alla viabilità in
funzione di un ospedale? Questa è una decisione che deve prendere
la città, non la Regione! Non tocca alla Regione fare un progetto
di viabilità per la città di Aosta! E poi non è solo questione di
viabilità, leggiamo attentamente, là si dice:
"bisogna
trasformare tutta questa zona in un quartiere della sanità, perché
già si presta"
... ma quali sono i confini di questo quartiere
della sanità? Sono l'ospedale, "Père Laurent", "J.B. Festaz" e
Regione Gotrau; pensate, questa enorme fetta della città che
diventa il quartiere della sanità. E i servizi, le scuole, le altre
attività turistiche che ci sono? No, tutto quanto quartiere della
sanità! Ma vi rendete conto di cosa vuol dire questo e quanti anni
sono richiesti per poter fare questa trasformazione?
Capisco l'Assessore che dice:
"il problema sanitario è
indifferibile"
, per cui ha l'ansia di risolvere questo
problema... ma ha fatto il calcolo di quanto tempo ci vuole per
realizzare il progetto che sta portando avanti? Altro che
indifferibile, non è una soluzione per domani o dopodomani o fra un
anno o due o tre ci sarà; ma ci vuole molto di più, tenendo conto
anche soltanto dei dati previsti attualmente nel progetto e noi
sappiamo tutti come questa tempistica tende a dilatarsi: ad
esempio, la Radioterapia, prevista nel 2001 e attivata nel 2003,
funzionerà nel 2006-2008!
Ora, questo progetto richiede una serie di azioni da portare
avanti: costruire il parcheggio interrato a Saint-Martin de
Corléans, costruire l'ala nuova, il progetto parla di un anno per
il parcheggio interrato a nord di Saint-Martin de Corléans, due
anni per trasferire qui la Chirurgia, il Pronto soccorso e la
Terapia intensiva. Poi bisogna ristrutturare tutto il vecchio
ospedale e poi trasferire qui le unità del "Beauregard". Quanti
anni? Tre, sei, sette, nove, dieci anni? Soltanto fra dieci anni,
se tutto va bene, ci sarà una risposta a questo problema sanitario
indifferibile; non solo, ma sono anni che valgono soltanto per
quanto riguarda la progettazione e la costruzione di questo pezzo
di ospedale. Se è vero, come affermano lo studio e l'Assessore, che
costruire qui, un ospedale, richiede una revisione completa della
viabilità e trasformazione di questo quartiere di Aosta in un
quartiere della sanità, questa modifica della viabilità richiede la
costruzione di altri assi viari, richiede la trasformazione di
tutto questo quartiere e questo non lo si ottiene in pochi
mesi!
È facile essere profeti, fra dieci anni non più io, ma altre
persone diranno quello che ha detto recentemente l'ex sindaco di
Aosta De Vecchi: negli anni '70 si era posto il problema
dell'ospedale, se ampliarlo o costruirlo nuovo, quando lui diceva:
"facciamone uno nuovo perché è meglio", e la risposta era: "ma no,
lavoriamo su questo perché in questo modo avremo una soluzione nei
tempi brevi". La situazione è ancora questa... fra 10 anni qualcuno
dirà le stesse cose!
