Classificazione
OPERE PUBBLICHE



Oggetto del Consiglio n. 2254 del 5 aprile 2023 - Resoconto
OGGETTO N. 2254/XVI - Interpellanza: "Intendimenti in favore
della predisposizione di un numero di zone parcheggio adeguate allo
sviluppo sostenibile del capoluogo regionale e delle sue
potenzialità turistiche".
Bertin (Presidente) -
Punto n. 26. La parola al
consigliere Lucianaz, ne ha facoltà.
Lucianaz (LEGA VDA) -
La ringrazio doppiamente,
Presidente, considerando che l'iniziativa che mi accingo a
presentare è stata respinta durante la seduta del Consiglio di
gennaio, dopo che lei aveva pensato bene di affidare al Consiglio
la decisione di ammetterla in dibattito o meno e la sua maggioranza
- tanto per non smentirsi - si è pronunciata contro questa
possibilità di illustrazione in quanto pare che per gli
autodefiniti
autonomistes progressistes
i parcheggi nel
capoluogo regionale non sono argomento di competenza regionale.
Approfitto dell'occasione per porre all'attenzione di quest'Aula
e dei Valdostani tutti alcune argomentazioni sulla pandemica
criticità dei parcheggi in città. Volendo parafrasare la battuta di
Johnny Stecchino: "se il vero problema di Palermo è il traffico",
nella città di Aosta il problema sono i parcheggi. Durante le ore
diurne mancano i parcheggi nel centro città, questo è risaputo, ma
ad Aosta mancano i parcheggi anche nelle zone limitrofe del centro,
in certi giorni della settimana trovare un parcheggio diventa una
vera impresa e non tutti coloro che conducono un'auto riescono
agevolmente a muoversi dal Pont-Suaz fino in centro passando per
quel vergognoso cantiere che adesso... le scale della stazione,
oppure arrivando da Regione Borgnalle per accedere in centro.
Calcoliamo che un recente studio pubblicato dalla rivista
"Quattroruote" ci riporta, tra gli altri dati forniti dall'Istituto
nazionale di statistica, che gli Italiani risultano più stressati
dal parcheggio che dall'inquinamento e sono convinto che anche i
Valdostani abbiano la stessa percezione. All'insegna della tanto
vituperata mobilità sostenibile del
green development
decine
di minuti alla ricerca spasmodica di un parcheggio nelle vie
cittadine comportano, oltre all'inevitabile aumento del parco
circolante, con un maggiore e dannoso rilascio di anidride
carbonica, per molti soggetti uno stress psicofisico, evidente
causa di ansia, che già a partire dalle prime ore del mattino non
può che influire negativamente sulle ore successive della
giornata.So bene che parlare del problema dei parcheggi ad Aosta
può suscitare in alcuni di voi, colleghi, ben poco interesse, e lo
credo bene, come tutti i Valdostani sanno bene, per noi Consiglieri
regionali c'è un comodo stallo a disposizione a due passi
dall'ufficio, per di più gratis per tutta la durata della
legislatura, il problema del parcheggio per noi non si pone. C'è
qualcuno qui tra di noi che parcheggia comodamente l'auto nel
piazzale riservato ormai da lustri ininterrottamente, ma non
crediate che per tutti i Valdostani sia così agevole. La situazione
non migliora certo per i mezzi commerciali, anzi, spesso e
volentieri gli stalli dedicati al carico e scarico sono occupati,
costringendo i conducenti di furgoni e camion a vere proprie
peripezie per poter svolgere la loro attività. Basta allungare il
collo e osservare cosa avviene qui di fianco al Palazzo regionale
nell'area riservata allo scarico, tra l'altro, una delle pochissime
nel centro città a disposizione di chi opera nel commerciale. Se
qualcuno di voi ha mai scaricato merce nel centro di Aosta, sa bene
a cosa mi riferisco.Perché parlo del problema in Aosta qui in
Assemblea regionale? Mi è stato vietato che naturalmente si sta
facendo riferimento a una competenza che è comunale. Sarà pur vero,
così come è vero che la problematica investe un gran numero di
Valdostani, che, per un motivo o per l'altro, nel centro di Aosta
ci devono venire, qualcuno magari controvoglia e certamente non
tutti si possono spostare agevolmente utilizzando il servizio
pubblico, questo lo sappiamo bene conoscendo la situazione dei
trasporti in Valle e l'Amministrazione regionale ne è direttamente
coinvolta. Infatti questo Palazzo stesso è collocato in pieno
centro cittadino, come molti altri edifici occupati dalle strutture
regionali in cui operano centinaia e centinaia di Valdostani che
ogni mattina devono trovare un parcheggio nelle vicinanze. Sempre
nel centro di Aosta, contiamo altre decine di strutture pubbliche
che prevedono l'affluenza quotidiana di migliaia di lavoratori e di
utenti, strutture prive anche di un solo posto auto: pensiamo agli
uffici regionali in rue de Tillier, rue Croix-de-Ville, Place
Caveri, rue Promis e quanti altri. Ci si deve dunque affidare ai
parcheggi comunali a pagamento, sempre e comunque limitati, che,
stando alle dichiarazioni recenti del Sindaco di Aosta, saranno
prossimamente portati tutti a pagamento al costo di euro 1,50
all'ora in tutto il centro città, così come in tante zone limitrofe
del centro, prossimamente anche nel periodo dell'intervallo dalle
ore 12:00 alle ore 14:00. I parcheggi con le righe blu si
estenderanno ancora, così come altre zone a traffico limitato
occuperanno altre vie del centro. Non mancheranno naturalmente
nuove telecamere pronte a stanare i malcapitati. Io dico:
attenzione, non tutti possono permettersi di spendere euro 1,50
all'ora per otto ore giornaliere per cinque giorni settimanali, che
fa 240 euro mensili di parcheggio, per noi non è un problema
finanziario, per tanta gente 240 euro mensili lo sono.Di competenza
regionale nel centro di Aosta abbiamo anche le scuole pubbliche,
parecchie all'interno della
cité
e anche nelle zone
adiacenti, e delle scuole che quest'Amministrazione ha deciso di
ristrutturare investendo decine e decine di milioni di euro qui nel
centro di Aosta per rifare questi edifici scolastici. Quanti sono i
posti auto previsti? Il liceo su Avenue Conseil des Commis quanti
posti auto prevederà una volta ultimato? Il Collegio Saint-Bénin a
ristrutturazione ultimata avrà zone di frizione di cui si potrà
beneficiare? Così come l'Istituto Manzetti qui di fronte in via
Piave, oltre alla palestra sul tetto, quanti posti auto prevede,
quanti posti per le moto? Con lo stratosferico ammontare di 26
milioni previsti per l'ex scuola Maria Adelaide di via Torino, di
cui si prevede l'abbattimento credo, quanti saranno i posti auto
previsti? Neppure la futura sede della Soprintendenza ai beni
culturali in Place Roncas immagino preveda posti auto, né il Museo
archeologico e così via. Pensiamo appunto a tutte le aree
archeologiche in città, le aree espositive, i beni di interesse
storico, sono di competenza regionale o no? L'assessore Guichardaz,
alcuni mesi fa, ha avuto modo di illustrare i dati delle presenze
di visitatori nei castelli nei siti archeologici regionali. Oltre
al successo riscontrato per castelli, ha snocciolato i seguenti
dati: 85 mila biglietti venduti nel 2022 al Teatro Romano, 77 mila
ingressi al Criptoportico forense, 46 mila alla Chiesa
paleocristiana, 32 mila al Museo archeologico; numeri importanti
che rivelano i tanti
atouts
di interesse turistico che la
città di Aosta presenta ma che necessitano di un'adeguata
organizzazione per una ricevibilità sostenibile, a cominciare
proprio dai parcheggi, ora assolutamente insufficienti. Tante altre
volte si risolvono invece in contravvenzioni, non per nulla
recentemente il Comandante della Polizia locale di Aosta ha potuto
pavoneggiarsi per le 26.714 contravvenzioni comminate, 5 mila in
più dell'anno precedente, dovute - cito -: "a un lavoro più ampio
grazie alle otto nuove assunzioni da concorso avvenute lo scorso
anno".Su 26.714 cittadini o turisti puniti ben 10.161 sono state
inflitte tramite i varchi elettronici di accesso alle ZTL, il modo
più subdolo e antipatico per punire chi è alla spasmodica ricerca
di un stallo dove fermare il proprio mezzo e spesso sono proprio i
turisti a essere penalizzati, quelli del tutto ignari a volte, come
mi raccontano gli amici francesi, che non riescono neppure a capire
i cartelli ZTL e commettono infrazioni ricevendo la multa.Il Comune
di Aosta recentemente ha manifestato la volontà di diminuire il
numero degli stalli nella zona del centro cittadino, parlo di
Piazza Plouves, che riceverà una sostanziale decurtazione per
permettere la posa di numerosi alberi, la storica Piazza del
Fascio, la ribattezzata Piazza della Repubblica, e non basta la
volontà comunale di chiudere al traffico anche via Garibaldi, via
Monte Solarolo, via Piave, via Gramsci, via Losanna e altre zone
del centro. Si è poi così convinti di migliorare la vita e la
sostenibilità della vita dei Valdostani? È previsto che chiuda
anche una parte in via Bramafam, Piazza San Francesco, via Guido
Rey, via Ginevra con la
Hospitality Street
, dovremo pur
trovare il posto per le rastrelliere, per tutte queste bici, quindi
altri stalli occupati. Non sarebbe forse opportuno organizzarsi
diversamente per una volta anticipando le criticità? Se si
prevedono numeri importanti di visitatori, che si riesca a
risolvere in modo adeguato... Rimane il fatto delle zone occupate
nel centro città dai professionisti, dalle attività commerciali,
che sono in grandi difficoltà. I bar cessano le loro attività e i
negozi del centro abbassano le saracinesche. Non è comodo andare a
fare la spesa nel centro e lo sapete benissimo. Termino dicendo che
è comodo andare a fare la spesa al supermercato, credo bene, il
parcheggio è lì di fianco, è molto meno agevole in una zona del
centro male servita. Questa è una grossa penalizzazione. Rubo due
minuti che poi recupererò al limite sulla risposta, è molto meno
agevole ed è una grave deficienza per gli aspetti economici di
un'attività commerciale. Dei professionisti si devono spostare in
altre zone della città perché diventa scomodo per la loro utenza
accedere al centro.
Termino dicendo che ci sarebbero delle soluzioni per la Regione,
ad esempio, mi riferisco alla zona sud di Aosta, da decenni
bloccata da progetti faraonici ora accantonati; anche lì basterebbe
un sottopasso o, meglio, un sovrappasso, come ha proposto
recentemente il Sindaco di Aosta, affermando di riqualificare
urgentemente la Porta Sud, lui aspetta che l'Amministrazione
regionale definisca un cambiamento immediato di questa zona.
Sarebbe anche comodo raggiungere la zona del Castello di Bramafam
in modo da collegarsi alle piste ciclabili. Lo stesso vale anche
per il
parking de la ville
, che verrebbe così valorizzato.
Non parlo poi delle zone del Quartiere Cogne dove recentemente
300...
Presidente -
Consigliere, concluda però...
Lucianaz (LEGA VDA) -
Sì, mi accorcio sulla risposta.
Presidente -
No, ma non funziona così.
Lucianaz (LEGA VDA) -
...non funziona così, va bene,
allora continuerò con la mia sequela di criticità chiedendo
all'Assessore competente che si predisponga una gestione efficiente
e un intendimento con il Comune di Aosta.
Presidente -
Risponde l'assessore Bertschy.
Bertschy (AV-VdA Unie) -
Mi ha fatto delle domande e ha
presentato un'altra iniziativa, la risposta è: "audite qua il
Comune di Aosta, fate venire qua il Comune di Aosta". Lei ha
elencato una serie di iniziative che riguardano un'altra Assemblea.
La democrazia è fatta di momenti caro collega Lucianaz, hanno
votato in Comune di Aosta qualche tempo fa, c'è un Governo, hanno
un programma, stanno portando avanti questo programma. Possiamo
discuterlo finché vogliamo ma di lì ci sono maggioranza e
opposizione come da noi e avranno fatto le loro... però se noi
dobbiamo metterci a contestare i fatti puntuali, non i programmi
strategici, ma i fatti puntuali, sinceramente io credo che
quest'Assemblea venga ridotta a qualche cosa che non è il suo
compito.Lei mi ha fatto delle domande: "quali sono le
interlocuzioni". Ci sono state delle interlocuzioni, la Regione ha
già potuto dire le sue, per esempio, su Piazza Manzetti, dove si
vuole creare una pedonalizzazione che va a eliminare il trasporto,
ci saranno delle discussioni. "Se con riferimento al punto
precedente ci siano delle interlocuzioni potenziali rispetto al
PGTU della città di Aosta": esattamente sì, ci sono le analisi sui
flussi dei traffici. "Se noi aggiorneremo il piano dei trasporti":
sì, obbligati, perché è diventato vecchio in attesa della
discussione, quindi è già in fase di aggiornamento e di qui a
qualche mese avremo modo di discuterlo. "Quali siano gli
intendimenti rispetto allo sviluppo sostenibile", lei usa una
parola "sviluppo sostenibile" utilizzando una modalità che è
completamente al contrario: "sviluppo sostenibile" non è cercare di
andare in macchina dentro i negozi, lo sviluppo sostenibile è tutta
un'altra roba, se lei crede nello sviluppo sostenibile rispetto a
quello che oggi è il pensiero che...
Io quindi personalmente sono dell'idea che Aosta debba dare ai
suoi cittadini e ai turisti i migliori servizi, come organizzarli
ci sta pensando la città e noi ci confronteremo sulle nostre
strategie una volta presentati i nostri programmi, ma se noi
dobbiamo metterci a discutere di cose che non ci competono fino a
quel punto, io personalmente vi dico audite in Commissione la
Giunta comunale, audite il Sindaco e gli Assessori, fatevi spiegare
che cosa stanno facendo. Se poi si ritiene di poter fare delle
operazioni su programmazioni di altri, vediamo come si può fare,
però io credo fortemente nell'idea delle piste ciclabili, nell'idea
che si possano allocare intorno alla città delle zone di parcheggio
comodo, nel trasporto pubblico se possibile più gratuito possibile
anche per i turisti in modo che si possa utilizzare, e in un'idea
che la città si liberi, almeno nei suoi posti più belli, di
macchine parcheggiate davanti a qualsiasi monumento e a qualsiasi
posto. Sono completamente in contraddizione con quello che dice ma
non perché voglio mettere disagi ai cittadini, io voglio togliere
il trasporto e togliere anche i costi dei parcheggi se possibile.
Dobbiamo mettere in condizione la gente di girare a piedi, girare
in bicicletta, come in tutte le città più aggiornate e civili e in
tante città d'Italia. Io quindi la penso esattamente al contrario
di come la pensa lei.
Presidente -
Per la replica, la parola al consigliere
Lucianaz.
Lucianaz (LEGA VDA) -
Apprendo, ma non poteva essere
diversamente, che anche a questa maggioranza danno fastidio le
auto, ce ne rendiamo conto. Io quello che chiedevo è poter
parcheggiare un'auto ad Aosta e non a Saint-Christophe o a Sarre.Vi
ho elencato qualche iniziativa, qualche idea, tipo la zona sud di
Aosta, un'altra sarebbe la zona dell'ala nuova dell'Ospedale che
per chi ha una concezione turistica sicuramente si presterebbe di
più a ospitare turisti e non a fare un'ala ristretta di un Ospedale
fatiscente. Comunque sono scelte vostre, io ve le segnalo, le
critico, quest'Amministrazione non dimostra una grande sensibilità
turistica, ma non poteva essere diversamente. Non riuscite a capire
le esigenze di chi opera commercialmente e professionalmente nel
centro della città, volete la città di Aosta morta, senza più
vetrine e senza più luci accese e arriveremo a questo, rimarrà
aperto qualche ufficio regionale e pubblico.
Ripeto: Aosta è il capoluogo regionale e l'Amministrazione
regionale deve impegnarsi sicuramente molto di più. Chiederò alla
Commissione competente di audire, come lei suggerisce, le
Amministrazioni competenti, però l'Amministrazione regionale, tra
l'altro, ha un sacco di proprietà e deve anche fare il suo
ruolo.
