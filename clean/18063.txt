Classificazione
AGRICOLTURA
ARTIGIANATO
COMMERCIO
INDUSTRIA
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 1156 del 23 febbraio 2000 - Resoconto
OGGETTO N. 1156/XI Interventi nel settore dello sviluppo
economico per il mantenimento di un buon livello di prodotto
interno lordo pro-capite. (Interrogazione)
Interrogazione Richiamata la classifica di "Eurostat" per il
prodotto interno lordo pro capite, dove la Valle
d’Aosta esce dalle prime quindici regioni
d’Europa, superata dall’area olandese
di Groningen;
Evidenziato che i dati in questione sono antecedenti alla
tragedia del Traforo del Monte Bianco in quanto si riferiscono al
periodo che va dal 1995 al 1997;
Preoccupati dalla globalizzazione dei mercati che, anno dopo
anno, sottrae aree e prospettive di sviluppo alla Valle
d’Aosta e dall’evidente crisi dovuta
alla chiusura del traforo del Monte Bianco, i cui dati,
evidentemente negativi, influenzeranno la prossima
"classifica";
i sottoscritti Consiglieri regionali
Interrogano
la Giunta regionale per conoscere:
1) quali sono le valutazioni in merito;
2) quali sono le azioni e gli interventi, relativi al settore
dello sviluppo economico, previsti in Valle d’Aosta
per l’anno in corso ritenuti idonei a mantenere un
buon livello del PIL pro capite valdostano, alla luce anche della
ricadute negative dovute alla chiusura del traforo del Monte
Bianco.
F.to: Lanièce - Collé
Président
La parole à l'Assesseur au budget, aux finances
et à la programmation, Agnesod.
Agnesod (UV)
In relazione al quesito posto dai Consiglieri
vorrei premettere che non vogliamo con questa risposta dare una
motivazione alla posizione della Valle d'Aosta per una
giustificazione, ma cercare di analizzare seriamente i criteri che
hanno determinato questo recente rapporto Eurostat.
Innanzitutto vorrei sottolineare che l'analisi apparsa su alcuni
organi di informazione non tiene conto della differente metodologia
di calcolo applicata al triennio 1994-1996 e al triennio
1995-1997.
La metodologia di calcolo della contabilità economica,
pubblicata da Eurostat adottando un buon sistema di conti economici
e il SEC 1995 che è stato pubblicato il mese di aprile 1999 e che
condiziona questa recente graduatoria che è uscita in questo ultimo
periodo, non consente infatti di effettuare controlli temporali
corretti fra la nuova serie e la serie precedente che si è chiusa
con il dato 1996. Ci si può agevolmente rendere conto
dell'importanza delle novità metodologiche introdotte confrontando
ad esempio il PIL pro capite nel triennio 1994-1996 e nel triennio
1995-1997. Le differenze percentuali si collocano nella maggioranza
dei casi tra il 6 e l'8 percento, mentre nell'ambito della serie
precedente le variazioni percentuali fra un triennio e il
successivo non superavano il 5 percento.
Inoltre se i confronti fra regioni venissero condotti
esclusivamente sui dati della serie precedente, si potrebbe notare
che le regioni europee collocatesi a un livello comparabile al
nostro in termini di PIL pro capite non hanno registrato nel
triennio 1993-1996 performances sostanzialmente superiori a quelle
della Valle d'Aosta, la quale si colloca nel periodo in una
posizione ottimale nell'ambito di queste regioni.
Non esistono per il momento studi sull'impatto determinato
dall'introduzione del nuovo schema contabile SEC 1995 sui conti
regionali. È tuttavia plausibile ritenere che l'effetto complessivo
sul livello del PIL nell'ambito di regioni dotate di un sistema
economico assai articolato sia prossimo a quello che l'ISTAT ha
verificato a livello nazionale. Con riferimento ad ambiti
territoriali e sistemi economici di ridotte dimensioni è possibile
tuttavia che l'impatto complessivo risulti di proporzioni più
consistenti di quelle calcolate a livello nazionale.
L'effetto complessivo sul PIL nazionale è pari all'1,7 percento
circa; le novità più importanti che hanno prodotto effetti diversi
delle due graduatorie riguardano innanzitutto la nuova valutazione
dei redditi da capitale conseguita dalle imprese di assicurazione a
seguito dell'investimento delle riserve, quindi sono favorite le
aree con presenza di importanti gruppi assicurativi con sedi
centrali; la classificazione della spesa sostenuta per l'acquisto
di software nell'ambito degli investimenti lordi sia pubblici che
privati; la valutazione degli ammortamenti effettuati dalla
pubblica amministrazione con riferimento al capitale fisso,
costituito da strade, aeroporti, porti e altre opere pubbliche.
Oltre a questi punti sono stati introdotti una miriade di diversi
fattori, quali ad esempio fondi pensione, diritti d'autore sui
brani musicali e opere d'arte, oggetti di valore anche di proprietà
dei privati, beni durevoli militari ed altri.
È lecito ipotizzare che le novità introdotte con il SEC 1995
abbiamo determinato un impatto favorevole e piuttosto rilevante sul
calcolo del PIL relativo alle regioni che presentano un elevato
grado di concentrazione dei servizi alle imprese: assicurativi,
finanziari, informatici, mentre è probabile che abbiano subito una
certa penalizzazione le regioni periferiche, quelle che presentano
un basso livello di urbanizzazione e comunque in tutte le
situazioni in cui si è in presenza di un livello di
terziarizzazione e/o infrastrutturazione del sistema economico
inferiore alla media.
In secondo luogo, poiché si dispone attualmente di dati completi
con esclusivo riguardo al PIL pro capite, si deve osservare che la
variazione di quest'ultimo dipende contemporaneamente dalla
variazione del PIL e della popolazione residente. Con riferimento a
quest'ultima occorre rilevare che la Valle d'Aosta si trova ai
vertici della graduatoria delle regioni europee in termini di
incremento percentuale della popolazione nei confronti fra i due
trienni 1994-1996 e 1995-1997.
Quindi la classificazione utilizzata è la nomenclatura delle
unità territoriali per la statistica conosciuta con l'acronimo NUTS
che viene predisposta da Eurostat sulla base delle disposizioni
istituzionali esistenti negli Stati membri. In particolare, nel
caso della classifica in argomento, il livello utilizzato è quello
NUTS 2 che corrisponde al livello più piccolo di disaggregazione
geografica per il quale è disponibile una serie completa di dati
statistici.
Per l'Italia ciò corrisponde alle regioni, ma la situazione è
evidentemente molto articolata e molto differente fra i 15 Paesi
dell'Unione europea in ragione dei differenti livelli
amministrativi esistenti.
Si trovano quindi ad essere confrontate realtà molte diverse con
alcune variazioni estreme. In termini di dimensioni troviamo
confrontate all'estremo della scala l'Ile de France, la regione
comprendente Parigi, la Lombardia con una popolazione di 9-10
milioni di abitanti, con la Corsica e gli highlands scozzesi che
hanno invece una popolazione di 2-300 mila abitanti. Inutile
precisare dove si posiziona in base a questo parametro la Valle
d'Aosta.
In secondo luogo il raffronto di Eurostat è eseguito in PIL pro
capite, espresso in standard di potere di acquisto; una moneta
artificiale che tiene conto delle differenze nei livelli di prezzo
fra gli Stati. Questo è importante in quanto il PIL così espresso
non indica il reddito disponibile, ma la produzione in una data
area inclusi i servizi; precisazione non indifferente se si pensa
che al terzo posto della classifica Eurostat si posiziona il
Granducato del Lussemburgo, non essendo suddiviso internamente in
regioni rispondenti alla nomenclatura NUTS, del quale è noto a
tutto il principale settore produttivo, settore altresì
caratterizzato da un significativo pendolarismo in entrata.
Se guardiamo la classifica Eurostat, in particolare le prime 15
posizioni, possiamo osservare che al primo posto si trova Londra
centro, vale a dire quell'area nella quale si trova la city, il
centro delle attività economiche e finanziarie dell'Europa e uno
dei più importanti a livello mondiale, poi troviamo altre tre
capitali: Bruxelles, Ile de France, Vienna e sei zone urbane
industriali quali Amburgo, Brema, Anversa, Karlsruhe, Stoccarda e
Groningen oltre che la Lombardia e l'Emilia Romagna. Sono tutte
regioni di pianura, crocevia importanti di traffici sia dal punto
di vista commerciale che industriale.
In questo quadro come si posiziona la Valle d'Aosta? Nella
precedente classifica Eurostat relativa al periodo 1994-1996 la
nostra Regione si posizionava al quindicesimo posto. Nella
graduatoria attuale la Valle, stante il titolo apparso su un organo
di stampa non valdostano, perde lo scettro, esce dalle prime 15
d'Europa e scende però al sedicesimo posto, non arriva
all'ottantesimo; su oltre 1000 aree o regioni esaminate registra
solo l'aumento di 1 punto e rispetto ai 130 precedenti passa ai
131, quindi se proprio vogliamo fare i fini non è stata una
retrocessione, però c'è questa differenza metodologica di
valutazione, anche le altre regioni hanno avuto posizionamenti
diversi, per esempio la Toscana ha perso 8 punti, la Lombardia ha
aumentato di 1 punto, però noi ci posizioniamo in questa situazione
tenendo conto della nuova metodologia di calcolo che privilegia i
crocevia più importanti.
Al riguardo è opportuno fare alcuni raffronti sulla nuova
classifica Eurostat. Fatta 100 la media del PIL pro capite dei 15
Paesi dell'Unione europea, il PIL pro capite della Valle d'Aosta
nel periodo 1995-1997 è pari a 131 ossia il 31 percento in più
rispetto alla media europea.
La Lombardia e l'Emilia Romagna, i motori del sistema economico
italiano, si trovano al tredicesimo e quattordicesimo posto con un
PIL pro capite pari a 133; entrambi quindi superate a loro volta
dall'olandese Groningen che si trova al dodicesimo posto con un PIL
pari a 134.
Alcuni dati ulteriori di confronto possono essere ricordati al
fine di allargare l'ambito di riflessione. Complessivamente
l'Italia risulta avere un PIL pro capite pari a 103; guardando le
altre regioni ad autonomia differenziata il Trentino Alto Adige e
il Friuli Venezia Giulia hanno un PIL pari a 128 e 127, guardando
all'arco alpino la Regione Rhône-Alpes - per la Francia non sono
contemplati i dipartimenti, ma le regioni - ha un PIL pro capite
pari a 98 e il Tirolo pari a 197, quindi il paragone che
giustamente dovrebbe essere fatto con regioni simili alla nostra
territorialmente, ci vede in questa fase con questa valutazione,
con questa metodologia e con questi criteri, al primo posto
assoluto.
Qual è dunque la valutazione che si può esprimere rispetto alla
classifica elaborata da Eurostat?
Lungi dal voler sminuire il significato di questa classifica
occorre tuttavia prendere atto che si tratta di un'elaborazione
statistica che mette a confronto, e non potrebbe essere altrimenti,
realtà molto diverse fra di loro, non evidenziando le fondamentali
differente esistenti, ad esempio le caratteristiche geografiche,
morfologiche, demografiche e istituzionali fra le aree
considerate.
Si tratta peraltro di uno strumento importante per conoscere e
monitorare le tendenze in atto nell'Unione europea, quindi una
valutazione che può finalmente forse riuscire a fare dei paragoni a
livello più ampio da quelli che avevamo noi fino a questo momento
con l'ISTAT anche se, data la complessità e la vastità dei dati
considerati, questo tipo di analisi giunge normalmente in ritardo
rispetto ai fenomeni in atto e alla definizione delle politiche di
sviluppo economico, quindi rappresenta più una fotografia di quello
che è successo che non uno strumento per impostare azioni e
interventi nel breve.
La graduatoria pubblicata da Eurostat nel gennaio 2000 considera
il periodo 1995-1997, la precedente riguardava il 1994-1996 per cui
nel 2001 avremo quella 1996-1999 e solo nel 2002 quella del
1997-2000 che comincerà a contemplare appieno il periodo di
chiusura del Tunnel del Monte Bianco.
L'attenzione alle azioni e agli interventi relativi allo
sviluppo economico peraltro non è mai venuta meno da parte della
Giunta regionale. Una precisazione è opportuna: l'incidente del
Tunnel del Monte Bianco non è sicuramente un evento prevedibile e
quindi alle ricadute sul sistema economico valdostano che esso
determina e determinerà per un certo lasso di tempo anche dopo la
riapertura del traforo occorre far fronte con interventi mirati,
interventi che la Giunta ha fin da subito sollecitato alle istanze
competenti, mi riferisco agli interventi straordinari per
l'occupazione, o ha avviato con i tempi necessari tramite il
congelamento dei mutui contratti dai soggetti economici penalizzati
dalla chiusura del traforo. Peraltro l'aspetto più importante per
il sistema economico valdostano e per il quale stiamo operando nel
limite delle nostre competenze rimane la necessità di dare certezza
sui tempi della riapertura del traforo al fine di consentire a
tutti gli attori economici e all'Amministrazione regionale di
programmare gli investimenti e gli interventi atti a riportare alla
normalità il sistema.
Prescindendo dal fattore tunnel invece, la Giunta sta portando
avanti le azioni, delineate nel programma di legislatura per lo
sviluppo economico valdostano, finalizzate proprio a far fronte a
quei processi di globalizzazione dei mercati ricordati
nell'interrogazione; interventi che sono già stati ampiamente
discussi e analizzati anche nel corso della presentazione del
bilancio di previsione sia per il 2000 che per gli anni 2000 e
2002.
Sono azioni che, partendo dalla peculiarità strutturale
dell'economia valdostana, mirano al rafforzamento delle connessioni
con le aree economiche circostanti e alla riqualificazione e
diversificazione della nostra struttura produttiva, rientrano in
tale ambito, ad esempio, i programmi e le iniziative di
cooperazione transfrontaliera e i programmi operativi dei fondi
strutturali comunitari per il periodo 2000-2006 la cui
realizzazione influirà positivamente sull'evoluzione del PIL
valdostano poiché sosterranno la vocazione valdostana alla
cooperazione con i confinanti dipartimenti francesi, con i cantoni
svizzeri e più in generale il rafforzamento della posizione della
Valle d'Aosta nel contesto Europa; realizzeranno i piani di
recupero e riconversione produttiva delle aree di maggior pregio:
ex Ilva Cogne, area autoportuale di Pollein, Forte di Bard ai fini
dell'insediamento di nuove attività economiche; attueranno azioni a
sostegno della cultura di impresa e di erogazione di reali servizi
per lo sviluppo e l'internazionalizzazione della piccola e media
impresa valdostana.
Mi sia consentito, concludendo, affermare che l'attribuzione
alla Valle d'Aosta per tre anni consecutivi del Rating doppia A da
parte dell'Agenzia Standard & Poors, unica regione italiana ad
aver ottenuto il punteggio massimo, non può essere casuale, ma è il
riconoscimento della solidità del sistema economico valdostano.
Président
La parole au Conseiller Lanièce.
Lanièce (Aut) Prendiamo atto della risposta che ci ha fornito
l'Assessore Agnesod e facciamo alcune considerazioni.
L'Assessore ha ribadito che questa classifica Eurostat è frutto
di una diversa metodologia di calcolo per cui la situazione reale
non sarebbe quella espressa sui giornali, ma anzi la nostra Regione
si troverebbe in una situazione migliore.
Prendiamo atto di questa dichiarazione, ma molte volte quando
sui giornali vengono pubblicate delle classifiche che raffrontano
regioni e comuni, elaborate a livello comunitario, riteniamo che
vengano scelti dei parametri considerati corretti e quindi
riteniamo che questo rapporto, elaborato a livello europeo, abbia
sicuramente una sua valenza.
Occorre tener conto che l'obiettivo principale di questa
interrogazione era proprio quello di evidenziare che questo
rapporto, che mostra una leggera flessione del trend economico con
l'uscita della nostra Regione dalle prime 15 classificate, si
riferisce ad un periodo, quello degli anni 1995-1997, che è un
periodo tranquillo per la nostra Regione, dove abbiamo amministrato
normalmente e dove non ci sono stati dei grossi problemi.
Oggi sappiamo che dal 24 marzo 1999, a seguito della tragedia
che ha colpito il Tunnel del Monte Bianco, la situazione economica
è cambiata; non passa giorno che leggiamo sui giornali
dichiarazioni che sottolineano la ricaduta negativa di questa
tragedia con conseguente perdita di miliardi e chiusura di varie
attività.
Quindi ci sono delle ricadute negative: allora noi chiediamo, se
in un periodo normale c'è stata una leggera flessione, cosa
succederà quando verrà analizzato questo triennio? È ovvio che non
si può dire che questo rapporto è una fotografia di quello che è
successo per cui non è importante, non è veritiero.
È invece proprio alla luce di una fotografia di un periodo già
passato, dove si vede una leggera flessione, che occorre subito
mettere in atto quelle azioni e quegli interventi mirati a ridare
forza al nostro sviluppo economico in modo da permettere un livello
del PIL pro capite positivo perché sicuramente ci sarà una leggera
flessione, anche se dovuta a una causa tragica; bisogna cercare
tutti assieme, con la collaborazione che penso sia necessaria per
affrontare un problema che riguarda tutta la collettività
valdostana e non la maggioranza o la minoranza, di rimboccarsi le
maniche e porre in essere delle azioni per rilanciare il trend
economico valdostano attraverso progetti e iniziative precise.
L'Assessore faceva riferimento al fatto che nel bilancio sono
stati previsti degli interventi, ma tutti noi della minoranza,
quando abbiamo analizzato il bilancio di previsione in questi
ultimi anni, abbiamo sempre evidenziato che manca progettualità in
Valle d'Aosta, per colpa di tutti possiamo anche dire, ma manca
progettualità, cioè si vive di ordinaria amministrazione. Per
questo è importante far tesoro di questa classifica, al di là dei
metodi di calcoli utilizzati, per farci notare che se c'è stata una
piccola inversione di tendenza in un periodo tranquillo, chissà
adesso! Quindi diamoci da fare tutti assieme, cerchiamo di porre in
essere delle azioni che servano a rilanciare lo sviluppo economico
valdostano, individuiamo dei progetti seri e, a breve, facciamo
qualcosa di concreto per il settore economico, se non vogliamo
stare più a discutere di analisi dove la nostra Regione viene
indicata in leggera flessione.
Lo scopo della nostra interrogazione era proprio quello di dare
un'indicazione nel cercare di fare qualcosa per rilanciare il
settore economico valdostano alla luce di un'analisi che nel
passato ha evidenziato un piccolo trend negativo. È una piccola
preoccupazione, facciamo in modo che questa preoccupazione non
diventi un allarme generalizzato.
