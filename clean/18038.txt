Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 1131 del 9 febbraio 2000 - Resoconto
OGGETTO N. 1131/XI Iniziative per fronteggiare la carenza di
infermieri presso il Presidio ospedaliero e per una rapida
copertura dell'organico. (Interpellanza)
Interpellanza Premesso:
- che perdura e si aggrava la carenza di infermieri presso le
unità operative dei presidi ospedalieri valdostani, tanche che nei
mesi di gennaio e febbraio si è nuovamente tornati ai livelli di
emergenza della scorsa estate;
- che a fine anno sono scaduti i contratti di numerosi
infermieri "in convenzione", riducendo la già esigua dotazione di
organico;
- che le parziali coperture di organico sono state e sono
tuttora garantite da iniziative volontarie concordate tra gli
operatori sanitari e i sindacati;
- che contrariamente alle dichiarazioni pubbliche rilasciate
dall’Assessore alla Sanità, la prova di accertamento
della lingua francese per l’accesso ai ruoli
sanitari continua ad essere uno sbarramento ingiustificato e
fortemente penalizzante per l’erogazione di un
servizio adeguato e moderno;
- che in un recente concorso per l’assegnazione
di 35 posti di infermiere, le prove di accertamento linguistico
hanno "falcidiato" 41 candidati sui 48 che si erano presentati;
- che una proposta di legge del gruppo di Forza Italia,
contenente una precisa soluzione al problema dello sbarramento
linguistico per l’accesso ai ruoli sanitari, è stata
inopinatamente respinta dalla maggioranza consiliare;
- che nessuna proposta in materia è pervenuta invece
dall’Assessore "competente";
i sottoscritti Consiglieri regionali
Interpellano
L’Assessore competente per sapere se e quali
iniziative concrete e immediate intende adottare per risolvere tale
situazione incresciosa.
F.to: Tibaldi - Frassy - Lattanzi
Presidente
La parola al Consigliere Tibaldi.
Tibaldi (FI)
Il problema non è nuovo, perché l'Assessore,
noi e altri colleghi lo conoscono in maniera più che mai
approfondita.
È un problema ormai in fase in marcescenza possiamo dire, a
forza di parlarne, però sta di fatto che si è arricchito e
conseguentemente si è aggravato a seguito di alcuni fatti, che non
sono episodici, ma che si innestano in un discorso più
articolato.
L'Assessore conosce meglio di me qual è il fatto che ha
aggravato recentemente la situazione del comparto infermieristico
locale ed è un recente concorso che ha falcidiato, qui è scritto 41
per errore, in realtà sono 39 candidati su 48 che si erano
presentati per l'assegnazione di 35 posti.
Non si vuole speculare su questo fatto episodico, però si vuole
riportare all'attenzione e auspichiamo anche al fatto che venga
trovata una soluzione urgente e concreta a questa problematica.
L'emergenza infermieri l'abbiamo vissuta nel corso di tutto
l'anno 1999 con una particolare acutizzazione la scorsa estate, che
sembrava poi essersi affievolita e parzialmente ridotta grazie ad
una dichiarazione di intenti siglata il 30 agosto, e che ha avuto
un'attuazione nei mesi successivi; però questa situazione di
criticità è tornata nuovamente alla ribalta e noi sappiamo che la
carenza di personale infermieristico inevitabilmente si ripercuote
su quelli che sono i servizi erogati dal Servizio sanitario
regionale.
Tra i provvedimenti che erano stati presi ci sono le
convenzioni, gli infermieri che sono stati reclutati in regime di
convenzione; senz'altro non è una soluzione definitiva questa del
reclutamento di infermieri con questa tipologia contrattuale, anche
perché le convenzioni sappiamo che sì risolvono parzialmente e
temporaneamente un problema, costano notevolmente a livello
economico e soprattutto derogano a quelli che sono i dettami
statutari, che si riferiscono alla lingua francese.
Da parte del gruppo di Forza Italia vogliamo riproporre
all'Assessore, augurandoci che senta da questo punto di vista e sia
in grado di intervenire in maniera più determinata sul problema,
questo fenomeno. Come intendiamo risolverlo, Assessore? Penso che
lei riconosca l'esistenza del problema, servono infermieri nei
presidi ospedalieri regionali, e l'esistenza di questo problema è
peraltro anche certificata in alcuni resoconti consiliari dove lei
ha dato precise risposte ai vari interpellanti. Però lo sbarramento
linguistico non riusciamo a capire in quale maniera sia funzionale
all'esercizio del Servizio sanitario regionale e soprattutto
all'esercizio di un servizio sanitario regionale moderno ed
efficiente.
Più volte lo abbiamo denunciato, ma non solo, abbiamo presentato
anche una proposta di legge che non ha ricevuto l'approvazione di
questo Consiglio. Purtroppo alla parallela proposizione di una
nostra legge non c'è stata un'iniziativa amministrativa o
legislativa da parte della maggioranza regionale. Non mi dica,
Assessore, che l'iniziativa legislativa di riordino del settore
sanitario, in particolare l'articolo 42, servono a lenire il
problema, perché se quella legge di riordino cambia l'impostazione
dell'Amministrazione e dell'organizzazione dell'Azienda sanitaria
regionale, l'articolo 42 mantiene invariate quelle che sono le
procedure di ammissione ai concorsi e alle selezioni per l'impiego
e il conferimento di incarichi presso l'azienda dell'USL
valdostana.
Ancor meno ci sembra una risposta quella che è stata contenuta
nell'ordine del giorno che è stato votato a maggioranza il 12
gennaio scorso, proprio mentre la proposta di legge di Forza Italia
veniva respinta, dove i Capigruppo di maggioranza impegnavano la
Giunta a predisporre nel più breve tempo possibile un disegno di
legge che disciplini le modalità di accertamento della piena
conoscenza della lingua francese per tutte le categorie del
pubblico impiego.
Tenete presente che questo ordine del giorno siglato dai
Capigruppo di maggioranza comunque nelle premesse prendeva atto, e
questo fa anche piacere, delle sollecitazioni che a tal fine
pervengono in particolare dal comparto sanitario, e che questo
ordine del giorno è stato votato, discusso e approvato dopo
l'approvazione della legge di riordino sanitario.
Orbene l'Assessore sa che i problemi del comparto
infermieristico locale non sono stati sollevati solo da noi, bensì
anche da altre forze politiche, ma sono soprattutto sollevati in
questa fase dal personale dipendente e dagli stessi sindacati.
Ho fatto una raccolta di una rassegna stampa degli ultimi sei
mesi relativamente alle lamentele che provengono da questo comparto
e ce n'è un bel malloppo, peraltro lamentele che sembrano
giustificate proprio dalla carenza di servizi che non si riesce più
ad offrire all'utenza valdostana. Utenza valdostana che patisce
questa carenza di servizi, nonostante la spesa sanitaria valdostana
sia la prima in classifica pro capite, con l'invidiabile
percentuale di quasi il 7 percento rispetto al prodotto interno pro
capite regionale.
Di fronte a questi dati che altre regioni ci invidiano, ci
sembra paradossale che non si riesca a superare questo scoglio
dello sbarramento linguistico. L'Assessore ha detto una volta che
non possiamo far sì che il francese diventi un optional; noi
diciamo che non vogliamo che il Servizio sanitario regionale
diventi un optional, perché penso che i malati, gli utenti, i
pazienti della sanità valdostana richiedano nei medici e negli
infermieri non competenze linguistiche bensì competenze
professionali e sanitarie. Allora, se il francese deve essere
utilizzato come una clava che penalizza in definitiva oltre gli
infermieri anche i pazienti valdostani, noi non ci stiamo
assolutamente!
L'interpellanza che abbiamo proposto oggi si rifà ad un recente
fatto, dove c'è stata una falcidia di infermieri non indifferente,
un fatto tuttavia non episodico perché anche nel novembre scorso in
un concorso per 6 infermieri ben 4 vennero eliminati alla prova
preliminare di lingua francese, quindi sono fatti che si stanno
reiterando nel tempo, tant'è che da una documentazione raccolta dal
collega Frassy su risposte date dagli uffici sanitari valdostani
emerge che nell'ultimo quadriennio il 42 percento dei candidati a
queste prove di selezione, anticipatorie dell'acceso ai concorsi di
ruolo, è rimasto vittima dell'esame di francese. Adesso non sarà
più una dictée, sarà un test di compréhension, oppure ci saranno
altre modalità che saranno stabilite con delibera della Giunta
regionale, poco importa, ma il francese è unanimemente
riconosciuto, anche dallo stesso commissario, dott. Pietro Bosso,
in una sua intervista di agosto, come un barrage insormontabile e
senz'altro ostativo a quella che è l'erogazione di un servizio
sanitario all'altezza dei tempi e dei soldi che la Valle sta
spendendo.
Assessore, senza voler affondare nella demagogia, aspettiamo
risposte concrete; finora le risposte che ci pare che non siano
assolutamente pervenute da parte sua.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Non concordo con il Consigliere Tibaldi
quando dice che il tema è conosciuto, perché è conosciuta una
versione dei fatti, e invito gli organi di informazione che stanno
seguendo i lavori del Consiglio regionale a dare alcuni dati che
non sono discutibili, a fornire a tutti a livello di pura
conoscenza alcune cifre.
Si è detto e ripetuto che la prova di sbarramento di francese ha
fatto sì che in Valle d'Aosta non siano stati assunti medici degni
di premio Nobel e quant'altro; i dati confermano il contrario. La
Valle d'Aosta ha il più alto numero di medici in rapporto ai posti
letto e ha il più alto numero di medici convenzionati in rapporto
alla popolazione.
La forza lavoro degli infermieri nel 1995 era di 415, nel 1996
di 436, nel 1997 di 447, nel 1998 di 462, c'è stato il calo nel
1999 quando siamo scesi a 450, a tutt'oggi, febbraio 2000, siamo a
436. C'è stato un trend di crescita costante che è andato ben al di
là della normativa esistente, che è una e una sola; non sono le
piante organiche teoriche, ma sono i cosiddetti "minuti di
assistenza", unico parametro utilizzato ancora in tutte le regioni
d'Italia per definire le necessità e le carenze.
Questo dato viene ufficializzato in un documento ufficiale
dell'IPASVI, l'associazione degli infermieri professionali, di cui
c'è un collegio anche in Valle d'Aosta; questa associazione, che ha
i dati aggiornati al 20 settembre 1999, cita:
"Sanità ad alta
quota, una gestione positiva per l'assistenza sanitaria nelle
regioni di confine Trentino Alto Adige e Valle d'Aosta, dove sono
state tempestivamente attuate le disposizioni di riordino del
Servizio sanitario nazionale. Condizioni territoriali e ambientali
del tutto peculiari hanno consentito l'applicazione di deroghe
rilevanti agli standard assistenziali nazionali".
Dice ancora il Collegio infermieri professionali:
"Qui è data
grande importanza al bilinguismo, così come è alta la presenza di
pazienti provenienti dall'estero".
Questi, ripeto, sono dati dei diretti interessati, del sindacato
di categoria, che confermano che in Valle d'Aosta sono state sempre
derogate le normative nazionali in più, cioè noi abbiamo più
infermieri rispetto alla media nazionale, rispetto al Trentino,
rispetto alla Lombardia e ad altre regioni. Questi dati si possono
poi analizzare come si vuole, ma sono pur sempre dei dati.
La carenza di infermieri in tutta Italia è un altro dato,
l'ultima notizia è di questi giorni. Dice una circolare
ministeriale a firma del Direttore generale del Ministero della
sanità che l'utilizzo di questo personale - perché stanno aprendo
le porte al personale infermieristico extra Unione europea, ci sono
già 2-3000 domande in attesa di entrare in Italia - potrebbe
favorire, secondo l'IPASVI, la soluzione del problema della
sottoccupazione nel settore infermieristico che al nord della
penisola raggiunge punte anche del 50 percento. Secondo la
federazione, a fronte di un "turn over" che avrebbe bisogno di
almeno 9600 unità di personale l'anno, oggi i diplomati non sono
più di 3500.
La situazione ad oggi è che la gravissima carenza di personale,
così come viene definita strumentalmente, consiste in 15 unità; su
436 persone in servizio la carenza per raggiungere i livelli minimi
assistenziali è di 15 unità. Se questo è un problema, lascio a voi
valutarlo; è sicuramente un problema che stiamo seguendo. Ma da qui
a dire che non c’è assistenza sanitaria all'interno
dell'ospedale ce ne passa! Sono 15 infermieri che mancano, compresi
i convenzionati che sono 41 nell'Ospedale e 9 fuori sul
territorio.
Considerato che entreranno in servizio i 9 che hanno superato
l'esame, di cui 5 già erano convenzionati per cui non sono 5 unità
in più, le unità in più a brevissimo termine saranno 4, più
un'altra che ha già superato l'esame di francese per trasferimento
interregionale, e arriviamo a 5, inoltre è pronta un'altra
selezione di francese per ulteriori 4 trasferimenti interregionali,
per cui arriveremo a 9 a brevissimo termine.
Cinque sono certe, 4 devono superare il francese, potranno anche
non superarlo; la situazione è che se arrivassimo a 9 rispetto a
15, giochiamo su alcune unità che vanno e vengono, perché coloro
che provengono da fuori Valle molte volte partecipano ai concorsi
per chiedere immediatamente dopo il trasferimento interregionale
nelle loro realtà, trasferimenti che devono essere concessi
obbligatoriamente per legge.
Il Consigliere Tibaldi dice che quasi in modo subdolo o
fraudolento si utilizzano questi convenzionati in deroga allo
Statuto; lo statuto non ha nulla a che vedere con i contratti
collettivi di lavoro che stabiliscono nel settore sanitario forme
leggere di assunzioni, fra cui il sistema del convenzionamento e il
sistema delle consulenze. E non è un sistema subdolo per assumere
personale e non far fare loro l'esame di francese; è una
possibilità che viene data al Servizio sanitario nel suo insieme.
Non costituisce rapporto di impiego di dipendenza, quindi in quanto
tale non viene messo in dubbio la norma statutaria.
A fronte di questo voglio darvi anche altri dati del "turn
over", in particolare le dimissioni di infermieri dal 1993 ad oggi:
nel 1993 se ne sono dimessi 11, nel 1994, 37 - era l'epoca della
riforma pensionistica - nel 1995 solo 3, nel 1996 12, nel 1997 21,
nel 1998 11, nel 1999 13 e nel 2000 ad oggi ci sono 6 domande di
dimissioni per pensionamento per una media di 14,25 infermieri
all'anno.
A fronte di questo l'Assessore ha fatto, primo in Italia, un
accordo per le istituzioni in Valle d'Aosta con una logica di
perfetta applicazione del bilinguismo, perché vengono insegnate
materie che non siano solo francese in francese (chimica ed altre);
siamo stati i primi in Italia a firmare l'accordo con l'università
per l'istituzione di un diploma universitario che farà sì che a
fronte di questo "turn over" avremo 21 laureati - se arrivano a
conclusione, evidentemente - entro novembre di quest'anno, circa 28
nel 2001 e circa 38 nel 2002.
Questa forza lavoro, costituita esclusivamente da ragazzi
valdostani, a cui diamo una borsa di studio di
350.000-450.000-550.000 ogni anno per la loro formazione e che
hanno diritto di essere assunti poi, visto il grosso impegno
finanziario e non solo, risolverà sicuramente il problema in via
definitiva, considerato che per l'anno successivo ancora vogliamo
riportare a 20 il numero dei nuovi iscritti, in modo che ogni anno
ci sia un'entrata in servizio di circa 20 infermieri professionali,
a fronte di un "turn over" più o meno corrispondente.
Questa è una programmazione che abbiamo fatto, che può subire
sicuramente delle variabili indipendenti, e fra queste la più
difficile da programmare riguarda l'aspetto pensionistico perché è
legato a normative che non conosciamo, ma riteniamo di poter
garantire a livelli assolutamente alti il sistema sanitario, il
sistema di assistenza infermieristica in Valle d'Aosta.
Questo vorrei che fosse chiaro, non per il piacere di dirlo, ma
perché, salvo situazioni particolari che sono giornaliere, nel
senso che ci sono momenti di crisi alla mattina che risolve
direttamente la Caposala spostando un infermiere da un reparto
all'altro, perché se la mattina chi deve entrare in servizio non
entra, la Caposala e la Direzione dei servizi sanitari sposta
personale nel settore deficitario, salvo queste situazioni le
carenze, ripeto, sono indicativamente di 9-10 infermieri su una
forza lavoro di 430 e più.
Il problema del francese: il Consigliere Tibaldi, giustamente
dal suo punto di vista, non secondo il nostro, fa del francese un
cavallo di battaglia politico; sono posizioni diverse,
rispettabilissime. Noi non riteniamo che il francese sia un barrage
insuperabile come dice Tibaldi, perché è vero che sono stati
bocciati 39 candidati, ma non c'era nessun Valdostano fra loro, ed
è altrettanto vero che quel 42 percento che viene citato in un
comunicato stampa dal gruppo di Forza Italia si riferisce in gran
parte ai tre grossi concorsi che sono stati fatti per infermieri
professionali, per tecnici di laboratorio, tecnici di
radiologia.
Candidati che sono stati sì bocciati, ma fra questi sono stati
tutti promossi i Valdostani che erano stati formati grazie ad una
decisione della Giunta regionale del 1991, Assessore Beneforti.
Avevamo sulla strada decine di tecnici di laboratorio e decine
di tecnici di sanità, che erano stati formati a spese
dell'Amministrazione regionale, che non avevano potuto prendere
servizio fino al 1997-1998 e che sono stati inseriti, mentre sono
stati bocciati gli altri che provenivano da fuori Valle e che
avrebbero forse avuto anche titolo per entrare. Se questo è
considerato un barrage, lascio a voi la valutazione.
I dati sono qui a dimostrare che il numero dei bocciati è molto
basso rispetto a categorie come medici, tecnici di riabilitazione,
cuochi; al concorso per 8 cuochi, 6 hanno superato il francese, 2
non lo hanno superato, ma di questi due uno è un Valdostano,
l'altro è di fuori Valle. Per quanto riguarda i tecnici di
laboratorio, su 39 partecipanti 17 lo hanno superato e 22 no, di
cui 18 non Valdostani; operatori professionali e collaboratore e
coordinatore al servizio per l'amministrazione del personale per
concorso di assistente amministrativo, e così di seguito. I dati
sono tutti qui a dimostrare che c'è stato questo 42 percento di
bocciature, che non metto in dubbio, ma questa percentuale riguarda
principalmente quei tre grossi concorsi per 100 e più persone che
riguardavano gli infermieri professionali che nel 1995 non avevano
messo assolutamente in crisi il sistema, perché erano garantiti
dagli infermieri professionali che provenivano ancora dall'ex
Scuola infermieri professionali, prima dell'istituzione del diploma
universitario.
Il francese non vogliamo che sia un "optional", lo ribadiamo con
tutte le forze, e non sarà un "optional" statene certi! E lo sarà
ancora di meno in una situazione in cui avremo risolto il problema
della spendibilità del titolo per tutti i diplomati valdostani. A
me pare che qualcuno debba cominciare a parlare anche di cosa
vogliamo fare dei ragazzi diplomati e laureati valdostani; vorrei
che qualcuno cominciasse a parlarne, perché la demagogia si fa in
due sensi: siamo anche noi in grado di andare sulle piazze a dire
ai nostri ragazzi cosa gli riserva il futuro dal punto di vista
occupazionale.
Organizziamo, d'intesa con l'Assessorato alla pubblica
istruzione e alla Presidenza della Giunta e tutte le strutture
deputate in Valle d'Aosta, un'iniziativa molto interessante che
riguarda l'orientamento professionale, all'interno di questa
iniziativa diciamo su tutte le piazze che l'inserimento nel sistema
sociosanitario è uno dei pochi inserimenti possibili e certi per il
futuro: dall'infermiere professionale, al fisioterapista, al
logopedista, al tecnico di laboratorio, al tecnico di radiologia,
noi diamo occupazione.
Vogliamo forse bloccare l'occupazione nel momento in cui abbiamo
risolto il problema della spendibilità? Ditelo voi, ve ne assumete
voi la responsabilità di fronte ai Valdostani, e noi andremo sulle
piazze a dire queste cose, perché ognuno è libero di dire ciò che
pensa!
Noi facciamo una politica anche per l'occupazione valdostana, ma
deve essere chiaro che non vogliamo che il francese diventi un
sistema di barrage contro l'occupazione. Diciamo semplicemente che
è paradossale mettere in dubbio il sistema del francese, nel
momento in cui questo è risolto all'80 percento, perché rimane,
come è stato detto dal Consigliere Tibaldi, da risolvere il
problema della spendibilità dei laureati; a questo riguardo ci
siamo impegnati con un ordine del giorno, presenteremo un testo di
disegno di legge che toccherà questo tema in via definitiva e
rispetteremo sicuramente gli impegni.
Quali sono le iniziative che "l'Assessore competente", fra
virgolette, ha messo in piedi? La prima è il monitoraggio
dell'accordo siglato con le organizzazioni sindacali nell'autunno
scorso e principalmente il reperimento delle risorse
infermieristiche, utilizzando tutti gli strumenti e gli incentivi
idonei per l'accesso e la permanenza nei servizi di nuovo
personale.
Lo abbiamo siglato con i sindacati questo impegno a
convenzionarne altri, non è una trattativa subdola che abbiamo
fatto. I sindacati ci hanno chiesto di convenzionare infermieri
fino a quando non avremo infermieri professionali diplomati di
ruolo in servizio, lo abbiamo fatto e stiamo applicando
l'accordo.
Secondo punto: riconoscere l'eccezionale impegno profuso dal
personale infermieristico dal punto di vista economico, e questo si
è fatto; proseguire l'analisi riorganizzativa, e su questo i dati
ci sono perché la ridistribuzione del personale infermieristico
nelle varie unità budgetarie è stata fatta con molta competenza e
ringrazio coloro che lo hanno fatto. Adesso siamo in attesa
dell'attivazione del corso sperimentale per OSA perché non è stato
ancora definito il profilo professionale a livello ministeriale,
anche se era stato promesso ed è in via di definizione. Questo lo
stiamo seguendo e monitorando.
La seconda iniziativa è l'approvazione in via provvisoria della
tipologia delle prove di accertamento della conoscenza della lingua
francese per l'ammissione ai concorsi e alle selezioni per
l'impiego e il conferimento degli incarichi presso l'USL del
personale sanitario, categoria C, che riguarda il personale
infermieristico, il personale tecnico sanitario, il personale della
riabilitazione, il personale di vigilanza e ispezione ai sensi
dell'articolo 42 della legge n. 5.
La legge n. 5 è entrata in vigore il 2 febbraio, la Giunta
regionale ne aveva già parlato precedentemente ed è pronto un atto
deliberativo per definire in via provvisoria, nell'attesa della
riorganizzazione generale, la nuova tipologia delle prove di
accertamento di francese, che saranno in analogia con quelle fatte
presso l'Amministrazione regionale. Tali prove non prevederanno più
la dictée ma prevederanno metodi differenziati di valutazione
sicuramente molto più semplici.
A proposito di valutazione, mi chiedo come mai gli organi di
stampa, che sono così sensibili, non abbiano pubblicato la dictée
che è stata fatta agli infermieri professionali; nessuno lo ha
fatto. La dictée era costituita da ben 35 parole. Considerato che i
criteri di valutazione presso il Servizio sanitario riguardo gli
errori sono il doppio rispetto al sistema regionale precedente
all'eliminazione della dictée, cioè venivano considerati 2 errori
gravi 1 punto e 4 errori leggeri 1 punto, considerato che per poter
accedere all'esame orale di francese è sufficiente il 2 perché fra
i promossi di francese una signora proveniente dal Marocco risulta
aver preso 2 di scritto e 10 di orale, perché facendo la media si
arriva al 6, considerato che la dictée era di 35 parole e che i
criteri di valutazione erano questi, significa che qualcuno su 35
parole scritte ha fatto 32 errori leggeri oppure 16 errori
gravi.
Questo è il livello di conoscenza! Allora se vogliamo prenderci
in giro, continuiamo a prenderci in giro! Chi non conosce il
francese, non deve presentarsi ad un esame di francese; chi non
conosce l'inglese, non deve presentarsi ad un esame di inglese. A
meno che qualcuno non dica: ma venite pure, venite in Valle
d'Aosta, tanto l'esame di francese è una farsa, venite così
utilizziamo questi dati per poter fare le nostre campagne
elettorali.
Sono tecniche politiche che lascio alla vostra valutazione e se
lo dico, lo dico a ragion veduta?
(interruzione della Consigliera Squarzino Secondina, fuori
microfono)
? se la Consigliera Squarzino mi lascia parlare, finisco! Non
vorrei che qualcuno si ritenesse toccato da queste mie
affermazioni, non faccio riferimento a forze politiche; faccio
riferimento a soggetti che hanno una loro visione del tutto
particolare e che per alcuni casi hanno fatto opera di persuasione
a partecipare a quel corso di francese, ritenuto semplicemente una
formalità. Ripeto, 35 parole, 32 errori leggeri o 16 errori gravi,
questa è la dictée che è stata proposta.
Vogliamo superare questo e con la delibera che probabilmente
andrà in Giunta lunedì prossimo, riusciremo a dare una definizione
più corretta, più certa per quanto riguarda l'accertamento della
conoscenza della lingua francese.
La terza iniziativa che faremo, ma sarà l'USL a farla, riguarda
l'indizione di un nuovo bando, di un avviso pubblico più concorso
con le nuove tipologie; concorderemo questo nel corso di un
incontro che è già fissato con le organizzazioni sindacali per
domani pomeriggio, Consiglio regionale permettendo, perché dobbiamo
valutare il "turn over", dobbiamo valutare le possibilità tecniche
di bandire un concorso in tempi certi e più sono i candidati, più
lente sono le procedure. Comunque indicativamente stiamo ragionando
su un avviso pubblico più concorso di 15-20 posti, per riprendere
il concorso che metteva in bando 35 posti.
La quarta iniziativa è già stata citata, è la predisposizione di
questo testo di legge sul francese, che è in applicazione
all'ordine del giorno che abbiamo votato in questo Consiglio
regionale e che verrà presentato nei tempi tecnici previsti,
sicuramente prima della pausa estiva.
Questo è quanto posso dire. Concludo perché avremo occasione di
tornare su questo argomento più volte. Di una cosa prego tutti, e
cioè di non utilizzare il francese per problematiche che hanno una
rilevanza di per sé stesse e che possono essere risolte, come si
stanno risolvendo, in una logica di concertazione tra le forze
sociali, sindacali e politiche in campo in Valle d'Aosta.
Presidente
La parola al Consigliere Tibaldi.
Tibaldi (FI)
Mi sembra che l'Assessore si sia avvitato in
una serie di contraddizioni che adesso cercherò di rilevare, perché
rispetto alle risposte che aveva fornito anche in occasione di
interpellanze precedenti c'è una chiara divaricazione.
Cerco di andare punto per punto, così forse riusciamo a
sintonizzarci su una stessa frequenza perché buona parte della
risposta è anche uscita, a nostro avviso, dal tema del quesito
dell'interpellanza.
Innanzitutto l'Assessore o disconosce o tende a ridurre ai
minimi termini la problematica della carenza di infermieri nel
nostro sistema sanitario regionale, perché dice che nel 1999 erano
450, adesso sono 436, sono praticamente sufficienti, ne mancano
solamente 16!
Allora, prima domanda: perché si fanno i concorsi? Seconda
domanda: perché si fanno i concorsi per cercare 35 infermieri
quando ne bastano solamente 15? Terza domanda: perché la scorsa
estate avete cercato in ciascuna delle sedi professionali italiane
e in molte sedi diplomatiche infermieri? Quarta domanda: perché
avete reclutato in regime di convenzione infermieri non valdostani?
Quinta domanda: perché avete riorganizzato in termini di
flessibilità, e ne avete dato ampio risalto attraverso gli organi
di stampa, settembre scorso, il funzionamento del sistema
infermieristico regionale?
Perché tutte queste cose, Assessore, se poi lei dice che il
problema degli infermieri non esiste e viene portato
demagogicamente e strumentalmente in aula dai sottoscritti o da
altre forze politiche, oppure sollevato, sempre a mezzo stampa, dai
sindacati, dagli stessi infermieri e addirittura dal commissario
dott. Bosso? È un po' la teoria dell'autostrada, di quello che
imbocca la corsia sbagliata, vede che tutti quanti gli vengono
contro e pensa che siano tutti pazzi; oppure è valido
l'inverso.
Assessore, questa è la prima fondamentale ed elementare
contraddizione nelle risposte che ci ha dato. Perché si fa un
concorso per cercare 35 infermieri? Perché si cerca di concordare
con i sindacati e con gli stessi dipendenti innanzitutto la
copertura di turni di straordinario affinché non ci siano
disservizi nei vari reparti, e secondo la remunerazione a 32.000
lire/ora? Ricordo che questo aveva detto l'Assessore tempo fa,
rispondendo ad un'altra interpellanza.
Allora qui non si viene per strumentalizzare il problema, si
viene per porlo sul piatto della bilancia; o lo si risolve o si ha
la volontà di risolverlo o non si ha la volontà di risolverlo, però
mi pare di capire che oggi l'Assessore abbia disconosciuto
l'esistenza del problema! Non so se tutte le persone che ho citato
sono d'accordo con lei, forse lei in questa "camera blindata" può
sostenere con una relativa forza queste argomentazioni; fuori di
qui non so se ha il coraggio di farlo nella stessa maniera con la
quale lo ha fatto qua dentro oggi!
Ci sono altre questioni che devono avere delle correzioni. Il
rapporto medici-popolazione è il più alto d'Italia, e ci snocciola
un altro dato statistico: la Valle d'Aosta, oltre ad avere il
livello pro capite di spesa sanitaria più alto, ha anche il
rapporto medici-popolazione più elevato. E non è un dato
fuorviante, perché durante la stagione piena, invernale o estiva, i
turisti non necessitano di assistenza sanitaria?
(interruzione dell'Assessore Vicquéry, fuori
microfono)
? ci sono dei parametri, ma sappiamo che anche l'aumento della
popolazione residente e turistica, data dalla somma di questi due
fattori, è notevole durante determinati periodi dell'anno. Invece
si disconosce anche il fatto che ci sia una fluttuazione nella
popolazione.
Il principio generale statutario che vale per negare la validità
di una legge proposta da Forza Italia, ma che sia proposta da Forza
Italia o che sia proposta da altri, poco importa, lei dice che
viene utilizzato strumentalmente per quanto riguarda gli infermieri
reclutati in regime di convenzione. Non è vero; noi diciamo che
viene eluso il principio statutario perché si reclutano persone in
regime di convenzione e non si assumono invece secondo i canoni
delle procedure concorsuali ordinarie.
Questa è l'elusione che voi state facendo, oltre agli oneri
economici di cui gravate il sistema sanitario valdostano e le casse
pubbliche regionali. Ma qui non è un discorso economico preminente,
è un discorso di tutela della salute, tutela costituzionalmente
garantita, tutela sulla quale non si può giocare né fare
demagogia.
E mi pare che oggi la demagogia sia prevalsa soprattutto dal suo
pulpito, perché non siamo noi che stiamo facendo del francese il
nostro cavallo di battaglia, è piuttosto lei che ne sta facendo un
uso distorto attraverso questo sostegno incondizionato della lingua
francese, dell'esame di preaccertamento di conoscenza della lingua
francese nel settore sanitario.
Il settore sanitario non può permettersi di continuare a
sostenere questo onere, perché è un onere che stanno pagando i
pazienti sulla propria pelle!
Qui non vale assolutamente il ragionamento linguistico di tutela
delle etnie che lei ci ha fatto in cinque minuti; dobbiamo
piantarla di continuare a cavalcare il cavallo dell'etnia e della
lingua per sostenere ragioni ideologiche, che non hanno nulla a che
vedere con la tutela della salute della gente, perché se lei fa un
sondaggio - visto che le piacciono i dati statistici - presso
l'Ospedale e chiede ai pazienti se preferiscono avere un infermiere
che conosce la lingua francese, o che è in grado di alleviare i
loro dolori o di somministrare le cure loro necessarie, penso che
il sondaggio non dia nemmeno l'1 percento a suo favore!
Altra questione sulla quale vorrei sottolineare la sua demagogia
nella risposta è quella della tutela delle professionalità
scolastiche valdostane. Dice l'Assessore che si devono tutelare i
titoli di studio conseguiti dai nostri ragazzi in Valle d'Aosta:
"nulla quaestio" al riguardo; però, Assessore, si è reso conto che
poco dopo aver affermato questo, ha detto che lo sbarramento
linguistico ha promosso persone che non sono assolutamente
valdostane? Ha promosso un'infermiera magrebina, che ha conseguito
10 e 10 nella prova scritta e nella prova orale.
Allora mi spieghi come si concilia quello che ha detto cinque
minuti prima con quello che ha detto cinque minuti dopo; dov'è la
tutela della valdostanità, della francofonia, della conoscenza
della lingua francese? È inutile che venga qui a dire che la dictée
è di 35 parole e che è una cosa molto semplice; sì, è una cosa
talmente semplice che l'hanno superata solo determinate
persone!
Non so se l'Assessore abbia questo gusto perverso di dire:
mancano 15 infermieri e faccio un concorso per 35; e poi ci
contesta il dato del 42 percento. Allora vuole aumentare, perché la
falcidia del 25 gennaio scorso aumenta notevolmente in percentuale
il 42 percento, perché viene immesso in questo valore assoluto. Ha
il gusto di aumentare questo valore del 42 percento? Ne vengono
convocati 100 per 35 posti e ne bastano solo 15, ma lo sappiamo a
posteriori.
Sinceramente non ha alcuna "ratio" la risposta che ci ha fornito
oggi! Ci ha elencato una serie di provvedimenti amministrativi e
legislativi che avete in cantiere, ma entro quando? Quando sortirà
di nuovo con effetti ancora più evidenti e devastanti questo
problema.
Ultimo dato di demagogia che vorrei restituire al mittente è un
articolo che è stato pubblicato su "Il Giorno" il 2 febbraio
scorso, dove si dice:
"Concorso in francese, esplodono le
polemiche, la Regione ha subito varato una nuova legge"
, ma
quale? È la legge di riordino in materia sanitaria, articolo 42, è
quella la legge?
"Con la nuova legge regionale"
conclude l'articolo
"che entra in vigore oggi"
era il 2 febbraio, lo ha
riconosciuto anche l'Assessore
"la situazione della sanità
valdostana dovrebbe migliorare".
L'articolista è possibilista quando scrive che dovrebbe
migliorare, in realtà qui si capisce che la demagogia non sta dalla
parte nostra e dalla parte di tutti coloro che stanno contestando
un regime insostenibili, ma forse dalla parte dell'Assessore!
