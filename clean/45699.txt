Classificazione
ASSISTENZA SOCIALE



Oggetto del Consiglio n. 2354 del 20 aprile 2023 - Resoconto
OGGETTO N. 2354/XVI - Interrogazione: "Notizie in merito ai
tempi di presentazione del Piano della Povertà alla Commissione
consiliare competente".
Bertin (Presidente) -
Punto n. 32 all'ordine del giorno.
Risponde l'assessore Marzi.
Marzi (SA) -
Entro la primavera si prevede di consegnare
alla Commissione competente la bozza del piano per le misure a
contrasto della povertà 2023-2025. Le politiche sociali sono il
settore, insieme alla sanità pubblica, più colpito dagli effetti
del post-pandemia. I profondi cambiamenti hanno determinato un
diverso approccio con cui affrontare e risolvere i problemi sia dal
punto di vista politico che amministrativo. Anche le politiche
sociali stanno quindi vivendo un momento di complesso cambiamento e
sia a livello nazionale che regionale diventa assolutamente vitale
programmare dal punto di vista amministrativo e finanziario.
Quando dico programmare, non lo dico in un'accezione generale,
che già di per sé ha connotazioni alte quando si parla di politica,
ma lo dico proprio in termini di modello amministrativo. Questo
ancor più a fronte di fonti di finanziamento che in tale settore
sono oggi diversificate tra Regione, Stato e PNRR Europa.
Programmare e fare rete con il territorio e partecipare ai tavoli
di lavoro interregionale nazionali oggi è sempre più una
priorità.
Nell'ambito della ricerca sui processi di impoverimento in atto
sul territorio regionale, sono stati coinvolti il Comune di Aosta
con l'ufficio infanzia, disagio, casa e pari opportunità, il CELVA,
il servizio per le dipendenze della USL, l'Agenzia regionale
edilizia residenziale, oltre a sindacati e associazioni di
lavoratori. I soggetti coinvolti inoltre, rappresentativi del terzo
settore, impegnati sul fenomeno della povertà, sono stati i
seguenti: Fondazione Opere Caritas, Banco alimentare della Valle
d'Aosta, Società San Vincenzo de' Paoli VdA, Comitato regionale
Croce Rossa Italiana, Coordinamento solidarietà Valle d'Aosta,
Fondazione comunitaria Valle d'Aosta, Cooperativa sociale La
Sorgente e Codacons. Le strutture regionali coinvolte sono le
seguenti: i servizi alla persona, alla famiglia e politiche
abitative, assistenza economica, trasferimenti finanziari e servizi
esternalizzati dell'Assessorato alla sanità, salute e politiche
sociali e Politiche per l'inclusione lavorativa del dipartimento
politiche del lavoro.
La bozza del Piano per le misure a contrasto della povertà
2023-2025 dovrà inoltre essere approvato nell'ambito del piano di
zona, in quanto articolazione della rete della protezione
dell'inclusione sociale, ai sensi dell'articolo 21, commi 5 e 6,
del decreto legislativo n. 147 del 2017 e dell'accordo di programma
del Piano di zona medesimo.
Il Piano anti povertà, assieme a quello di non autosufficienza,
sono due binari paralleli che porteranno all'individuazione del
punto unico di accoglienza che, di fatto, rappresenterà uno dei
primi passaggi all'interno di quanto più volte auspicato nel reale
punto di contatto tra il mondo sanitario e quello sociale, a
proposito di un sistema integrato.
Nelle poche settimane nelle quali ho cercato di prendere visione
di quanto sta accadendo nel mondo delle politiche sociali - ecco
perché poc'anzi ho richiamato la centralità della coprogrammazione
e della coprogettazione come modello amministrativo, non perché, e
lei lo sa, siano parole fini a se stesse, ma perché di fatto
prevedono tutta una serie di passaggi - ecco perché le sue domande
erano assolutamente centrate, di fatto arrivano a stabilire dei
documenti e, in una qualche maniera, hanno dei percorsi
assolutamente blindati per essere entrati. Quello che di fatto sta
avvenendo dopo il Covid è l'individuazione del LEPS, i livelli
essenziali per le politiche sociali, che erano in attesa di essere
definiti da tantissimi anni, ma che soltanto dopo il Covid hanno
visto di fatto il concretizzarsi e l'incarnazione di questi servizi
con tutto ciò che comporta, sia in termini di coperture
finanziarie, che di percorso amministrativo da portare avanti. Da
questo punto di vista, per fortuna, in assessorato, tra tutte le
difficoltà del caso, stiamo cercando di operare al meglio.
Presidente -
Per replica, il consigliere Baccega.
Baccega (FI) -
A settembre avevamo sottolineato
l'esigenza di andare nella direzione di affrettare questo piano
della povertà, proprio per valutare qual era il percorso
programmatorio che doveva andare nella direzione del cosa fare per
dare risposte in tempi ragionevoli.
Il piano della povertà è un documento fondamentale e sicuramente
essenziale per costruire un futuro anche di questa regione. Io ho
avuto modo di leggere con attenzione i dati che sono venuti dal
Banco alimentare nei diciotto anni di attività, dove la crescita
del disagio nella nostra regione ha un incremento del 20 percento
degli assistiti, 3200 persone assistite, quindi 1200 famiglie, 135
tonnellate di cibo distribuito! Questo significa che ancora troppe
persone non hanno di che nutrirsi.
Aggiungiamo poi tutte le tematiche evidenziate più volte nei
provvedimenti ispettivi che l'opposizione ha portato all'attenzione
di questo Consiglio sul tema della casa, dove norme improprie o non
più attuali, quelle della legge n. 3 che più volte abbiamo
sottolineato e che adesso prenderà una strada di verifica, di
approfondimento e di giusta ricomposizione sulle questioni che
riguardano più che altro le persone in difficoltà. Assegnatari di
alloggi di ERP che rientrano in questa casistica, ma che non sono
ancora in evidenza perché, nonostante il grido d'allarme, ancora
tutto tace. Abbiamo più volte evidenziato che siamo vicini a un
vero e proprio scempio sociale, il Comune di Aosta se n'è accorto
soltanto recentemente, ma è da due anni che urliamo queste
difficoltà.
Ci sono anziani con figli disabili nel nucleo familiare, ci sono
mamme con due o più minori a carico, ci sono pensionati che non
riescono a pagare l'affitto, al di là della morosità incolpevole
che va sicuramente modificata. Il problema è che in questo periodo
si vede qualcuno che dorme in auto, c'è chi dorme alla stazione,
c'è chi sosta davanti al Carrefour e dorme lì davanti, c'è chi
dorme nell'androne davanti a Neapolis qui dietro la Regione. Questo
non si era mai visto in Valle d'Aosta e purtroppo in questo periodo
vediamo anche questo. Quindi sollecitiamo ulteriormente questo
piano della povertà, perché siamo già in primavera e auspichiamo
che arrivi quanto prima, perché altrimenti la fase programmatoria
diventa complicata da portare a buon fine.
