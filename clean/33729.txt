Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 1809 del 18 maggio 2011 - Resoconto
OGGETTO N. 1809/XIII - Interpellanza: "Ritardi nella
realizzazione di interventi previsti nei piani attuativi locali
dell'azienda sanitaria USL della Valle d'Aosta".
Interpellanza
Esaminati i Piani Attuativi Locali dell'Azienda sanitaria Usl
della Valle d'Aosta degli anni 2009 e 2010 si rilevano alcune
differenze tra quanto riportato nei documenti e quanto, in realtà,
realizzato, soprattutto in materia di edilizia, dalla medesima
Azienda sanitaria.
Preso atto, in particolare, che nel 2009 era prevista la
realizzazione del punto prelievi provvisorio, poi non realizzato
perché sarà collegato al nuovo prefabbricato destinato a
Laboratorio Analisi; nel 2010 era previsto l'inizio lavori del
Laboratorio prefabbricato, poi slittato al 2011; nel 2010 era
prevista la ristrutturazione dell'ala Ovest dell'Ortopedia che non
è ancora conclusa a metà 2011; nel 2010 era prevista l'ultimazione
dei lavori di sistemazione della Dialisi che non è ancora conclusa
nel 2011; nel 2010 erano previsti i lavori di sistemazione della
Terapia Neonatale che non sono ancora iniziati nel 2011; nel 2011
era previsto il trasferimento del Dipartimento di Prevenzione nella
nuova sede, mentre pare che tale intervento sia stato posticipato
al 2012; nel 2011 dovevano iniziare i lavori di parziale
sistemazione del Poliambulatorio di Chatillon ed al momento nulla è
ancora definito; nel 2011 dovevano iniziare i lavori dell'Unità
Coronarica ed al momento nulla è stato programmato;
Constatato come spesso i lavori programmati non vengono
eseguiti e vengono, invece, effettuati interventi estemporanei che
sfuggono a qualsiasi controllo programmatico ed organizzativo sui
quali talvolta l'Azienda è stata poi costretta a ritornare sui suoi
passi per errori di valutazione iniziali (esempio del deposito
ausili per disabili spostato dall'Usl a Quart, poi nuovamente
all'Usl ed ora in procinto di essere ritrasferito in regione
Amérique) con disagio per gli operatori e gli utenti;
i sottoscritti Consiglieri regionali
Interpellano
l'Assessore competente per conoscere se intenda:
1) chiedere conto alla Direzione dell'Azienda sanitaria in
merito all'attuazione dei PAL 2010 e 2011, dal punto di vista
dell'edilizia sanitaria e in merito alle motivazioni di così tanti
ritardi e modificazioni di scelte da parte della Direzione
dell'Azienda sanitaria;
2) evidenziare alla stessa Direzione la possibilità che tali
incertezze gravino economicamente sul bilancio dell'Azienda, oltre
che a ridurre la qualità dei servizi offerti alla
popolazione.
F.to: Carmela Fontana - Rigo
Presidente
- La parola alla Consigliera Carmela
Fontana.
Fontana (PD)
- Grazie Presidente. I piani attuativi
locali dell'azienda sanitaria USL della Valle d'Aosta degli anni
2009 e 2010 rilevano alcune differenze tra quanto riportato nei
documenti e quanto, in realtà, realizzato, soprattutto in materia
di edilizia, dalla medesima azienda sanitaria. Il tema è di stretta
attualità, perché in tutta Italia si parla dell'esigenza di una
migliore gestione dei servizi sanitari affinché ci sia un giusto
rapporto fra costi e benefici, ma questo rapporto non può che
scaturire da una corretta strategia di programmazione e di
controllo dei risultati ottenuti. Come si fa a valutare i
risultati, se non esiste o se non viene rispettato il programma che
ci si è dati in origine? È la stessa maggioranza regionale che nel
dicembre 2009 da questi stessi banchi, attraverso la Consigliera
Hélène Impérial, intervenuta sull'esigenza di dotarsi di una legge
contabile più rispondente alle esigenze dei tempi, diceva fra le
altre cose che con la legge n. 5/2000 la Regione si era già dotata
di una legge che realizzava l'organizzazione del servizio
sanitario, introducendo decisivi elementi di novità quali la
presenza dell'accordo di programma e il piano attuativo locale.
Anzi proprio quest'ultimo, il PAL, era individuato come strumento
necessario per garantire un efficace controllo sull'azione
dell'azienda sanitaria da parte dell'Assessorato della sanità e
quindi della politica. Sono parole della Consigliera, riprese poi
dall'Assessore alla sanità, che ribadiva come fosse importante
porre la giusta attenzione alla corretta gestione delle risorse e
della pianificazione aziendale. C'è un comunicato ufficiale del
Consiglio che riporta queste parole il 2 dicembre 2009; ebbene di
tutto questo non c'è traccia nelle operazioni aziendali dell'USL,
anzi non c'è traccia neppure del PAL, perché, per risalire ai dati
2009-2010, abbiamo dovuto fare i salti mortali. Il PAL, che
dovrebbe essere uno strumento di programmazione e di trasparenza,
non c'è né sul sito dell'USL, né sul sito interno dell'azienda.
Come si fa allora a parlare di programmazione e controllo quando
non si sa su che base si misurano i risultati dell'azienda?
"Preso atto, in particolare, che nel 2009 era prevista la
realizzazione del punto prelievi provvisorio, poi non realizzato
perché sarà collegato al nuovo prefabbricato destinato a
Laboratorio Analisi; nel 2010 era previsto l'inizio lavori del
Laboratorio prefabbricato, poi slittato al 2011; nel 2010 era
prevista la ristrutturazione dell'ala Ovest dell'Ortopedia che non
è ancora conclusa a metà 2011; nel 2010 era prevista l'ultimazione
dei lavori di sistemazione della Dialisi, che non è ancora conclusa
nel 2011; nel 2010 erano previsti i lavori di sistemazione della
Terapia Neonatale che non sono ancora iniziati nel 2011; nel 2011
era previsto il trasferimento del Dipartimento di Prevenzione nella
nuova sede, mentre pare che tale intervento sia stato posticipato
al 2012; nel 2011 dovevano iniziare i lavori di parziale
sistemazione del Poliambulatorio di Chatillon ed al momento nulla è
ancora definito; nel 2011 dovevano iniziare i lavori dell'Unità
Coronarica ed al momento nulla è stato programmato; constatato come
spesso i lavori programmati non vengono eseguiti e vengono, invece,
effettuati interventi estemporanei che sfuggono a qualsiasi
controllo programmatico ed organizzativo sui quali talvolta
l'Azienda è stata poi costretta a ritornare sui suoi passi per
errori di valutazione iniziali (esempio del deposito ausili per
disabili spostato dall'USL a Quart, poi nuovamente all'USL ed ora
in procinto di essere ritrasferito in regione Amérique) con disagio
per gli operatori e gli utenti..."
. Grazie.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Naturalmente non
condivido le considerazioni catastrofiche e negative che sono state
fatte, quindi dimostrerò che ci sono stati dei ritardi ma spiegherò
perché ci sono stati. Tutti i lavori che sono stati previsti dai
piani attuativi locali sono in corso di realizzazione e alcuni si
concluderanno quest'anno. Va premesso che la programmazione
edilizia inserita nei piani attuativi locali può, in taluni casi,
subire delle modificazioni. Ciò accade, in particolare, quando si
interpongono esigenze impreviste ed urgenti, spesso legate ad
adeguamenti normativi, ovvero quando i cronoprogrammi di altri
interventi subiscono dilazioni temporali che vanno ad incidere
sulla pianificazione aziendale. È appena il caso di sottolineare
come il governo complessivo di tutti i lavori di ristrutturazione
in ambito ospedaliero sia materia assai delicata, in particolare
per quanto attiene all'impatto sugli utenti e sugli operatori;
quindi, soprattutto quando bisogna effettuare interventi nei
reparti ospedalieri, a volte bisogna andare ancora più a rilento di
quello che si era previsto per evitare l'impatto sugli utenti e
sugli ammalati. Si citano, a livello esemplificativo, i lavori di
completamento delle aree esterne del Servizio di Radioterapia e le
numerose modifiche impiantistiche nei nuovi locali del Pronto
Soccorso (originariamente non previsti in carico all'azienda),
oltre che tutto l'adeguamento alla normativa antincendio, non
inserito nei PAL in quanto obbligatorio.
Per quanto riguarda la prima domanda:
"se si intende chiedere
conto alla Direzione dell'Azienda sanitaria in merito
all'attuazione dei PAL 2010 e 2011, dal punto di vista
dell'edilizia sanitaria e in merito alle motivazioni di così tanti
ritardi..."
, rispetto agli interventi riportati nelle premesse
dell'interpellanza, si riepiloga di seguito lo stato dell'arte di
ciascun intervento. Realizzazione del punto prelievi: già nel corso
del 2009 si era individuata una collocazione extraospedaliera del
punto prelievi, che avrebbe consentito di mantenere il
cronoprogramma che era stato messo in essere. Ricordo come ci sia
stato dibattito in Consiglio e, a seguito delle considerazioni
fatte dalle organizzazioni sindacali, dai rappresentanti degli
utenti e dagli operatori stessi, si era deciso di individuare un
punto prelievi all'interno della struttura ospedaliera e su questa
ipotesi si è provveduto. In seno al collegio di direzione stesso e
ai rappresentanti di tutti gli elettori di dipartimento sono state
esaminate le poche alternative possibili e individuando nel
posizionamento all'interno del perimetro ospedaliero un
prefabbricato che ha rappresentato la soluzione più idonea. A
questo punto sono state avviate le procedure amministrative ad
evidenza pubblica per la progettazione e l'installazione del
prefabbricato, che è già in consegna per la fine del mese di giugno
di quest'anno. In contemporanea vengono avviate le procedure
amministrative per la gara di ristrutturazione del laboratorio
analisi. La ristrutturazione dell'ala ovest del Reparto di
Ortopedia è in fase di ultimazione, la consegna delle aree ultimate
è prevista nel settembre 2011 (tanto per rispondere a qualcuno che
diceva che non era stato fatto niente, non mi riferisco a lei). Per
la ristrutturazione del Servizio Dialisi proprio in queste ore si
sta aggiudicando la gara dei lavori e, se tutto va bene, i lavori
dovranno partire entro fine luglio 2011. I lavori di adeguamento
della Terapia intensiva neonatale sono stati eseguiti e il reparto
ha conseguito, come è stato ricordato, nel 2010 l'attestato di
"Ospedale amico dei bambini". Il progetto di ricollocazione del
Dipartimento di Prevenzione è stato oggetto di numerose
osservazioni da parte delle strutture di Igiene e Sanità pubblica,
di Sicurezza degli ambienti di lavoro, che hanno richiesto
modifiche su base normativa, successivamente certificate. La gara
per l'esecuzione dei lavori è già stata aggiudicata nel mese di
aprile, quindi, entro fine luglio, inizieranno i lavori. L'Azienda
USL ha in carico la sola gara di progettazione della Casa della
salute di Châtillon per la quale si sta provvedendo. Nei recenti
PAL non è stata inserita la riqualificazione dell'UTIC, sulla quale
vengono comunque eseguiti i lavori di messa a norma. Per quanto
attiene alla collocazione del servizio ausili, si precisa che
trattasi di locazione di spazi e non di lavori di ristrutturazione.
Il nuovo servizio verrà attivato a luglio 2011, la sede è stata
individuata (tanto per capirsi, dove c'è l'Agricenter, Regione
Amérique dalla parte della Croix Noire) sede condivisa con
l'Associazione dei disabili, quindi ampiamente rispondente alle
aspettative.
Per quanto riguarda l'ultima domanda, nel ribadire che, in
ambito sanitario, è del tutto plausibile che emergano esigenze
impreviste da affrontare, legate alla stessa natura del servizio
offerto, si ritiene comunque di aver rispettato le pianificazioni
delineate, pur in presenza di numerose variabili indipendenti dalla
volontà dell'azienda. In nessun caso riteniamo che sia stata
compromessa la qualità dei servizi offerti alla popolazione. Ho
potuto quindi dimostrare come ci sia stato in alcuni casi un
ritardo, ma nel 2011 - poi lo potremo verificare e giustamente
questo è il vostro compito - in autunno tutta una serie di lavori
saranno conclusi e ci sarà poi l'occasione di ridiscutere su altri
temi.
Presidente
- La parola alla Consigliera Carmela
Fontana.
Fontana (PD)
- Grazie Presidente. Ringrazio l'Assessore
al quale vorrei dire che non sono drastica quando porto avanti
questi problemi. Io lo faccio, lei mi conosce, proprio per capire e
per cercare di creare meno disagi sia agli operatori, sia agli
utenti. È vero che i ritardi possono succedere, però questa è
un'abitudine che...da noi non so come mai si dice un tempo, ma poi
slitta sempre esageratamente. Qui bisognerebbe prendere l'abitudine
che, quando si fanno dei contratti, anche le ditte devono
rispettarli, proprio perché sono degli utenti particolari che sono
ammalati e non possono stare in mezzo a tale disagio. Il mio
intento è questo. Mi auguro di essermi sbagliata e che queste cose
si risolvano, ci troveremo verso settembre e ne riparleremo.
Grazie.
Presidente
- Prima di passare oltre, colgo l'occasione, a
nome del Consiglio regionale, per salutare cordialmente gli alunni
e le insegnanti della scuola primaria quinta A e quinta B di
Saint-Vincent, a cui verrà distribuito, in occasione dell'odierna
ricorrenza della morte di Emile Chanoux, ricordato stamani dal
Presidente del Consiglio e dal Presidente della Regione, il libro
"Je te raconte Emile Chanoux"
, realizzato dall'Assessorato
all'istruzione e cultura, scritto da Silvana Presa, ed edito dalla
Casa editrice
Le Château
. Benvenuti e grazie ancora per la
vostra gradita presenza.
