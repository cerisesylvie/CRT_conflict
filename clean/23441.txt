Classificazione
DIFENSORE CIVICO



Oggetto del Consiglio n. 2354 del 20 dicembre 2006 - Resoconto
OGGETTO N. 2354/XII - Elezione del Difensore civico presso il
Consiglio regionale della Valle d'Aosta.
Presidente
- La parola al Consigliere Sandri... per
cosa?
Sandri (GV-DS-PSE)
- Per mozione d'ordine. Se era
possibile, per mantenere gli impegni presi in Conferenza dei
Capigruppo, invertire l'ordine del giorno ed anticipare la
discussione sull'elezione del Difensore civico.
Presidente
- Vi sono difficoltà su questa proposta da
parte del Consiglio? Possiamo quindi passare al punto 26
dell'ordine del giorno.
Collega, il dossier che vi è stato fornito, è ampio ed
esaustivo; nel dossier trovate l'estratto della legge disciplinante
l'istituto del Difensore civico, trovate i curricula di tutti i
candidati, trovate la relazione della I Commissione, trovate
ugualmente i pareri legali che i commissari hanno ritenuto
opportuno acquisire.
Mi soffermo solo un attimo sulle modalità di votazione. Ricordo
che il Consiglio deve procedere all'elezione del Difensore civico a
scrutinio segreto e a maggioranza dei 2/3 dei Consiglieri assegnati
alla Regione. Se dopo 2 votazioni consecutive nessun candidato
raggiunge la maggioranza dei 2/3 dei Consiglieri, il Consiglio
procede ad una terza votazione da effettuarsi nella stessa seduta e
risulta eletto il candidato che riporta la maggioranza assoluta dei
Consiglieri assegnati alla Regione, cioè 18 voti.
Dichiaro aperta la discussione generale.
La parola alla Consigliera Squarzino Secondina.
Squarzino (Arc-VA)
- Volevo riproporre, in questa sede,
un tema e alcune osservazioni che avevo già presentato in sede di
Commissione, però in sede di Commissione non hanno avuto ascolto...
forse non sono stata così capace nell'illustrare le motivazioni
oppure non avevo sotto mano tutte le informazioni, ma credo che
questo tema vada qui riproposto: è il tema che riguarda il fatto
che nell'insieme dei candidati ci sia qualcuno che è un dirigente
regionale.
Vorrei che fosse chiaro che io faccio una questione che nulla ha
a che fare con la persona, non è una questione di persone, è una
questione di "funzione", quindi non c'è nulla di personale... è
solo che vorrei ci fosse maggior chiarezza nel momento in cui si
definiscono i requisiti dei candidati e nel momento in cui questi
candidati si presentano, qui, in Consiglio, e poi saranno
eventualmente nominati o eletti dal Consiglio.
Perché pongo un problema di dirigenti regionali? Perché a nostro
avviso ci sono 2 questioni, probabilmente sono questioni che vanno
approfondite, e in questo senso chiedo un approfondimento, ma
comincio a dirvi una serie di dubbi.
Prima questione: a me sembra inopportuno che una persona, che
fino al giorno prima ha svolto la funzione di dirigente regionale,
l'ha svolta bene, va benissimo, spero proprio di sì perché in
genere i nostri dirigenti lavorano bene... dicevo, ha svolto una
funzione di dirigente, nel momento in cui è eletto Difensore
civico, senza che intercorra un momento di distacco da questa prima
funzione, a nostro avviso si crea una situazione di
inopportunità... perché? Perché c'è il rischio che proprio il
Difensore civico, che dovrebbe essere una figura terza rispetto
all'Amministrazione, rispetto al cittadino, che si pone di fronte a
un problema che un cittadino viene a presentare, perché ha avuto
difficoltà nei confronti dell'Amministrazione, allora, questi, che
è stato fino al giorno prima dirigente, si trova a svolgere una
funzione di giudice imparziale... magari di fronte ad un cittadino
che viene a protestare contro una decisione dell'Amministrazione
regionale di cui lui era direttamente responsabile in quanto
dirigente... Credo che questa situazione presenti delle
caratteristiche di inopportunità e vorrei che su questa situazione
di inopportunità si riflettesse un po' di più! In Commissione mi è
stato detto che non era il caso... allora vorrei che ci fosse in
Consiglio una riflessione più approfondita su tale questione, per
verificare se questa condizione di dirigente non comporta una
difficoltà di individuare nel Difensore civico una figura di
terzietà, proprio perché viene a configurarsi come uno che, magari
deve sostenere le ragioni di un cittadino contro le sue decisioni,
che pochi mesi prima aveva preso come dirigente... quindi c'è
questo rischio. Può essere qualunque dirigente appartenente a
qualunque branca dell'Amministrazione regionale, ma credo che
questo sia un rischio possibile.
Allora, visto che su questo tema non si è riflettuto - ma vedo
che il Presidente della I Commissione commenta quanto sto dicendo -
sarei contenta che questi commenti venissero fatti pubblicamente,
in modo che ci si confronti; poi ciascuno, giustamente, qui
presenta le sue argomentazioni, è il luogo in cui ciascuno esprime
il suo punto di vista... poi può essere non accolto o contrastato,
però chiedo che su questo si rifletta un attimo e che non lo si
banalizzi dicendo: "cosa volete che capiti, questa è solo
un'osservazione strumentale, bisogna..." - come si è detto in
Commissione - "dare fiducia alla professionalità addirittura morale
del Difensore civico"! Nessuno mette in discussione le
caratteristiche personali del singolo dirigente, che può diventare
singolo Difensore civico, ma qui è questione proprio di ruoli che
rischiano di confondersi e di entrare in conflitto di interessi
l'uno con l'altro!
Seconda osservazione (e io le pongo queste osservazioni come
problemi, non con la certezza, ma come problemi che, secondo me,
andrebbero approfonditi): non so se c'è una caratteristica di
ineleggibilità o illegittimità nel fatto che un dirigente diventi
Difensore civico, il contratto dei dirigenti che è stato firmato da
poco, il 27 settembre, non prevede che ci siano delle aspettative
particolari per chi fa il Difensore civico, cosa che invece era
prevista nel contratto nazionale...
(interruzione del Presidente della Regione, fuori
microfono)
... non della scuola, signor Presidente, della sanità.
Nel decreto legislativo n. 502/1992, all'articolo 3, si dice che
la nomina a Direttore generale, amministrativo o sanitario,
determina per i lavoratori dipendenti - quindi i dirigenti - il
collocamento in aspettativa senza assegni e il diritto al
mantenimento del posto; quindi è regolamentata per legge questa
situazione di passaggio da un ruolo dirigente, ad un altro ruolo,
in un'altra amministrazione, con una funzione altamente
dirigenziale, per così dire. Il contratto dei dirigenti, quello che
è stato firmato il 27 settembre, non prevede aspettative di questo
genere. Probabilmente la domanda che è stata fatta prima, entro il
21 settembre, magari non teneva conto di questo contratto; credo
che varrebbe la pena fare un approfondimento e chiedersi come ci si
comporta rispetto a questo contratto e a questa situazione, perché
il contratto parla solo di aspettative per motivi personali o di
famiglia e poi di altre aspettative disciplinate dalla legge, ma il
contratto parla di aspettative per cariche pubbliche elettive e per
la cooperazione con i Paesi in via di sviluppo, cioè quei contratti
per cui si va in Paesi altri dal nostro per un'attività di
cooperazione decentrata, e via dicendo, e abbiamo diversi casi. La
Regione Valle d'Aosta ha diversi casi e nel tempo ha avuto, a volte
più a volte meno, però questi tipi di contratti.
Ora io chiedo che si faccia un approfondimento rispetto a questa
tematica e chiedo che relativamente a questi problemi si torni in
Commissione e si approfondisca in Commissione questa tematica, in
modo che quando si giunga in Consiglio si abbia un parere chiaro,
preciso, certo su cui i Consiglieri possano fare affidamento e che
consenta ai Consiglieri di scegliere liberamente, senza che ci
siano altre remore o difficoltà o incertezze. Credo sarebbe utile
che questo elemento di incertezza dal punto di vista normativo
fosse chiarito, quindi chiedo che questo atto sia rinviato, per
questi motivi, in Commissione, affinché si analizzino queste
eventuali incertezze e si possa giungere ad un parere più chiaro e
condiviso, in modo che i dubbi che ci possono essere possano essere
risolti.
Presidente
- La parola al Consigliere Sandri.
Sandri (GV-DS-PSE)
- Credo che il problema posto dalla
collega Squarzino non sia del tutto fuori luogo... ho anch'io delle
perplessità su questi dossiers che sono stati presentati, non tanto
dal punto di vista della legittimità della loro presentazione,
perché mi sembra che questa sia stata correttamente predisposta e
visionata in Commissione, ma perché almeno 3 di queste personalità
hanno dei rapporti di dipendenza con l'Amministrazione regionale:
uno direttamente, nel senso che è un dirigente della Regione, e 2
perché sono operatori scolastici.
Vorrei capire i rapporti che ci devono essere rispetto al fatto
che il Difensore civico deve essere una personalità terza rispetto
alle amministrazioni pubbliche e ai cittadini, diciamo una
posizione di garanzia che deve essere corroborata e supportata da
una precisa identificazione dal punto di vista dei suoi rapporti.
Ora, il fatto di prendere lo stipendio da un'amministrazione può
essere un elemento disturbante che possa portare anche delle
difficoltà dal punto di vista non solo della credibilità, ma anche
dal punto di vista dell'incompatibilità.
Credo sia opportuno approfondire la questione, quindi sia per
quanto riguarda chi è dipendente diretto dell'Amministrazione
regionale, sono problematiche leggermente diverse, ma altrettanto
importanti, sia una questione di scuola, di dipendenza dal punto di
vista scolastico, anche se gli impegni sono diversi e il
collegamento è differenziato, ma su questi temi credo sia
importante capire, anche per capire poi le conseguenze... poniamo
che scegliamo una di queste 3 persone... per non entrare in
problemi di incompatibilità... deve dimettersi? Deve essere messo
in aspettativa? Quali sono le scelte che devono garantire
l'opinione pubblica e la popolazione perché ci sia questa
imparzialità di gestione? Credo che su questi temi - senza
addentrarsi nelle valutazioni prima espresse dalla collega
Squarzino - una rivalutazione in Commissione potrebbe essere
sicuramente utile per meglio definire la questione.
Presidente
- La parola al Consigliere Cesal.
Cesal (UV)
- Molto brevemente. Apprezzo questa volontà di
incaricare la I Commissione di risolvere tutti quei problemi che si
presentano all'esame di questo Consiglio; devo dire però che la
Commissione ha già espletato il suo compito, quello previsto dalla
legge vigente. La Commissione ha esaminato le candidature, ha
relazionato al Consiglio, ha fornito tutti gli elementi per
giungere ad una corretta valutazione, per cui non ritengo che ci
sia la necessità di altri ed ulteriori approfondimenti in
merito.
Vorrei solo ricordare che da un punto di vista giuridico il
principio dell'ineleggibilità o dell'incompatibilità è strettamente
determinato dalla legge e non può essere interpretato in maniera
estensiva in alcun modo. Questo è un principio giuridico,
confermato dalla giurisprudenza che non ha assolutamente alcuna
possibilità di essere interpretato in modo estensivo. Se non è
prevista dalle norme vigenti l'incompatibilità da parte di un
dirigente regionale, credo che non abbiamo alcuna possibilità di
escluderla o di interpretarla diversamente. Altre sono le
valutazioni di tipo politico, ma da un punto di vista giuridico
credo che non vi siano assolutamente i presupposti per poter
assumere delle decisioni che vadano in senso contrario rispetto a
quello che abbiamo detto.
Per quel che mi riguarda, ritengo che la Commissione abbia
esaurito il suo compito, che il Consiglio sia in grado di dare la
sua valutazione, di procedere all'elezione del candidato che
riterrà più opportuno; dopodiché ognuno rimane della propria
opinione, ma per quel che mi riguarda la Commissione ha
correttamente espletato il compito che le è stato assegnato in base
alla legge vigente.
Presidente
- La parola al Presidente della Regione,
Caveri.
Caveri (UV)
- Do una risposta eminentemente tecnica, nel
senso che mi si chiede se un dirigente regionale o un dipendente
della pubblica amministrazione della Valle d'Aosta possa essere
Difensore civico, quindi mi attengo a una risposta di tipo tecnico,
immaginando che spetta poi all'Assemblea decidere sull'eventuale
rinvio chiesto dai colleghi.
Per quanto riguarda le cause di ineleggibilità, l'articolo 3,
lett. e), prevede, fra i requisiti che deve possedere il Difensore
civico, l'assenza delle cause di ineleggibilità indicate
all'articolo 7, comma 1. Fra le cause di ineleggibilità di cui
all'articolo 7, comma 1, non vi sono casi che afferiscono alla
qualità di dipendente pubblico. Per quanto riguarda
l'incompatibilità, l'articolo 9, comma 2, stabilisce che l'ufficio
del Difensore civico è incompatibile con l'esercizio di qualsiasi
attività di lavoro autonomo, subordinato e di qualsiasi attività
imprenditoriale; ciò che rileva dunque per la norma è l'esercizio
dell'attività e non l'assunzione di una determinata qualità.
L'aspettativa è un istituto in virtù del quale, pur permanendo la
qualità di pubblico dipendente, la prestazione lavorativa e dunque
l'attività è sospesa. Per quanto sopra rappresentato, il dipendente
pubblico può assumere la carica di Difensore civico, purché il
rapporto di lavoro del medesimo sia quiescente.
Naturalmente c'era l'altra domanda che poneva la collega
Squarzino sull'inopportunità: quella è una valutazione politica e
non dipende da me; per quanto riguarda l'aspettativa per mandato
elettivo, la legge regionale n. 17/2001 non prevede nulla al
riguardo. L'articolo 31 della legge n. 300/1970, lo Statuto dei
lavoratori, dispone invece, al comma 1, che i lavoratori che siano
eletti membri del Parlamento nazionale o di Assemblee regionali
ovvero siano chiamati ad altre funzioni pubbliche elettive,
possono, a richiesta, essere collocati in aspettativa non
retribuita per tutta la durata del loro mandato. È stato ritenuto
che ai fini di cui al citato articolo 31, sono elettive non solo le
nomine effettuate direttamente mediante i voti del corpo
elettorale, cioè attraverso un sistema di elezione diretta, vale a
dire la designazione immediata da parte della collettività, ma
anche quelle effettuate mediante elezione cosiddette di 2°grado,
espressione cioè di collegi eletti dalla collettività popolare, ed
è il caso in esame.
A favore dell'applicabilità di tale norma al dipendente pubblico
si è peraltro pronunciato l'INPDAP, che ha accolto la tesi
interpretativa sostenuta dall'Amministrazione regionale,
ammettendo, come nel caso del precedente Difensore civico, la
dott.ssa Vacchina, il fatto che per i dipendenti regionali
l'aspettativa sia possibile, l'aspettativa non retribuita per
mandato politico e la valutabilità della stessa ai fini
contributivi; quindi abbiamo già un autorevole precedente sullo
stesso incarico. Ai sensi di quanto disposto dall'avviso per la
nomina a Difensore civico, l'incompatibilità deve essere rimossa
all'atto della assunzione della carica.
Presidente
- La parola alla Consigliera Squarzino
Secondina.
Squarzino (Arc-VA)
- Chiedo comunque di mettere ai voti
questa richiesta e chiedo anche il voto segreto.
Volevo introdurre una domanda e mi piacerebbe per questo tornare
in Commissione e verificare. Il testo di accordo, il contratto dei
dirigenti è chiaro rispetto a questo? Vorrei sapere, tutti i
dirigenti, quando hanno firmato questo contratto, sapevano che
avrebbero avuto la possibilità di fare domanda come Difensore
civico? Perché se tutti lo avessero saputo, probabilmente avremmo
avuto molti più dirigenti che avrebbero fatto la domanda! Vuol dire
che non era e non è così chiara la norma: per questo motivo chiedo
che si approfondisca e si verifichi con i dirigenti se, nel momento
in cui è stato firmato il contratto, questa era l'interpretazione
esatta e se i dirigenti lo sapevano oppure no; diversamente,
sarebbe un "escamotage" che si dà a un dirigente che ha pensato
questo, mentre tutti gli altri, interpretando in modo letterale la
normativa, non si consideravano candidabili a questo incarico!
Presidente
- La parola al Consigliere Sandri.
Sandri (GV-DS-PSE)
- Credo che il Presidente Caveri abbia
dato una risposta condivisibile, ma parziale, perché il problema
non è tanto rispetto all'incompatibilità e ineleggibilità del
Difensore civico, quanto noi, come amministratori di questa
Regione, chiediamo il rispetto del contratto che i nostri dirigenti
hanno firmato di rispetto nei nostri confronti. Qui abbiamo un
dirigente che se n'è...come dire?... ha eluso il proprio contratto
di lavoro che non è una cosa così; cioè non è il dipendente che è
stato assunto in Regione, che fa "B1", "B2", "B5"... o 2°, 3° o 4°
livello, è un nostro dirigente che ha fatto un patto con noi, un
patto con l'Amministrazione regionale, ma anche un patto con la
Valle d'Aosta e questo patto non lo sta rispettando... questo è il
problema!
Credo che noi, in quanto amministratori, dobbiamo vegliare sui
nostri dirigenti, in modo che siano tutti sullo stesso piano, che
siano tutti corretti nei nostri confronti, perché al di là delle
valutazioni politiche su cui anch'io non entro, in quanto questa è
una valutazione che magari faremo in altra sede, sono preoccupato
che i contratti che si firmano valgano per qualcuno e non valgano
per qualcun altro! Rischiamo con questo "buco" di aprire una
voragine, perché tutti i dirigenti saranno autorizzati a fare
qualunque cosa, invece loro sono stati assunti per fare i dirigenti
di questa Regione! Fra l'altro, non vorrei entrare nel merito della
questione, però mi sembra che qui si stia parlando di ufficio
legale, proprio un settore in cui noi riempiamo il bilancio
regionale di consulenze, richiesta di pareri... evidentemente sono
sovraccarichi di lavoro; credo che se si fossero seguite le
procedure corrette, il dirigente avrebbe dovuto chiedere, e quindi
chiedo al Presidente Caveri se c'è documentazione in materia,
l'autorizzazione al Presidente della Regione a fare questa domanda
e a candidarsi a questa carica, ovviamente nell'ottica di essere
messo in aspettativa, quindi provocando un vuoto
nell'Amministrazione. Vorrei sapere se questo è stato autorizzato,
quando, perché, come, e da chi... dopodiché credo che in
Commissione si debba tornare per valutare questa parte. Ho
l'impressione che chi si comporta in questa maniera non rispetta un
patto che è stato fatto con l'Amministrazione regionale, non
rispetta il proprio contratto di lavoro... quindi noi dovremmo
trarne tutte le dovute conseguenze!
Presidente
- La parola al Consigliere Frassy.
Frassy (CdL)
- Sinceramente non volevamo intervenire in
questa fase della discussione, perché ci sembrava una fase poco
produttiva rispetto all'oggetto sul quale il Consiglio è chiamato a
deliberare.
Devo dire che l'intervento del collega Sandri, fatto sotto lo
stampo di quell'ideologia più "sinistra" nel duplice senso,
politico, ma anche corrente, ci obbliga a puntualizzare. Siamo
veramente sorpresi che si possa articolare un ragionamento
ignorando completamente diritti e aspettative, non in senso gergale
e contrattuale, ma quelle che possono essere legittime aspettative
di un qualsiasi individuo, quand'anche esso abbia una carriera
dirigenziale in un'amministrazione pubblica. Non ci stupisce
questo, perché la concezione che la Sinistra ha sempre espresso in
questi campi è quella di considerare gli individui come
esclusivamente funzionali all'apparato: l'apparato è tutto e gli
individui sono nulla! Siamo allibiti da questo tipo di conclusione
e di impostazione e devo dire che ci spaventa!
In questa vicenda, se una preoccupazione la possiamo esprimere,
la preoccupazione è che se la candidatura del coordinatore Curto
sarà la candidatura che uscirà da questa sala, l'Amministrazione
sicuramente perderà un valido collaboratore: questa è la
preoccupazione che ci può, come amministratori regionali, seppure
dall'opposizione, creare questo tipo di candidatura!
Esordire poi con un gioco a tennis prima su delle ineleggibilità
che o sono scritte nella legge o non sono scritte, perché se altre
ineleggibilità devono essere ipotizzate, forse sarebbe opportuno
ipotizzare una modifica del disegno di legge... mi sembra
paradossale che in un Consiglio regionale, che è l'Assemblea
legislativa, ci dica: "ci sono delle ineleggibilità, però noi forse
pensiamo che in via estensiva e interpretativa si possano
considerare ulteriori ineleggibilità". Se ci sono in questo esordio
di dibattito delle situazioni che sono veramente illegittime, sono
i ragionamenti con cui si è voluto aprire la discussione su quello
che dovrebbe essere un confronto pacato sulle potenzialità e sulle
qualità del Difensore civico; dopodiché mi sembra che ci sia una
rosa di candidati e io mi aspettavo che anche le varie "anime
politiche" di questo Consiglio potessero, con ragionamenti anche
politici, sponsorizzare l'una piuttosto che l'altra candidatura;
invece ci rendiamo conto e rimaniamo sorpresi che qui si sta per...
non eleggere il futuro Difensore civico, ma iniziare a fare un
processo su candidature che sono state vagliate dagli uffici, sulla
base di leggi che questo Consiglio ha votato. Alcune leggi non
piacciono neppure a noi, altre ci piacciono di più, altre
probabilmente sarebbero da modificare, però ci sembra paradossale
che su un argomento così importante la discussione scivoli su delle
questioni che non sono tecniche, che non sono politiche, ma che
sono strumentali!
L'intervento poi del collega Sandri è - per definirlo in una
parola sola - "pauroso"; di conseguenza noi rifiuteremo la
richiesta di tornare in Commissione, perché la riteniamo immotivata
rispetto all'esigenza invece di andare a fare una scelta, ognuno
assumendosi la responsabilità del voto che andrà a dare e del
risultato finale.
Presidente
- Vi è una precisa richiesta della collega
Squarzino avallata dal collega Sandri, di rinviare il punto
all'esame della I Commissione. Ricordo che sulle questioni
procedurali non è ammessa la votazione segreta, quindi se non vi
sono altri interventi pongo in votazione la proposta della collega
Squarzino di rinvio del punto all'esame della I Commissione:
Consiglieri presenti e votanti: 35
Favorevoli: 5
Contrari: 30
Il Consiglio non approva.
Il Consiglio respinge la questione sospensiva, consistente
nel rinvio alla I Commissione consiliare permanente
dell'oggetto.
Presidente
- Se non vi sono interventi, faccio
distribuire le schede. Risulterà eletto il candidato che nella
prima votazione ottiene i 2/3 dei voti; se dopo 2 votazioni
consecutive nessun candidato raggiunge la maggioranza dei 2/3 dei
Consiglieri, il Consiglio procede ad una ulteriore votazione per la
quale risulta eletto il candidato che riporta la maggioranza
assoluta dei voti, cioè 18.
Consiglieri presenti e votanti: 35
Schede valide: 35
Schede bianche: 2
Hanno riportato voti:
Curto Flavio: 25
Jannel Cristina: 4
Vacchina Mariagrazia: 4
Presidente
- Dichiaro quindi eletto nuovo Difensore
civico della Valle d'Aosta il dr. Flavio Curto.
Il Consiglio
Premesso la legge regionale 28 agosto 2001, n. 17,
concernente "Disciplina del funzionamento dell'Ufficio del
Difensore civico. Abrogazione della legge regionale 2 marzo 1992,
n. 5 (Istituzione del Difensore civico)", disciplina le modalità di
elezione del Difensore civico, le sue funzioni e i modi di
esercizio delle stesse;
Considerato che il Difensore civico, eletto dal Consiglio
regionale, deve essere in possesso dei seguenti requisiti,
stabiliti dalla legge regionale 17/2001:
Estratto della legge regionale 28 agosto 2001, n. 17
concernente "Disciplina del funzionamento dell'Ufficio del
Difensore civico. Abrogazione della legge regionale 2 marzo 1992,
n. 5 (Istituzione del Difensore civico)"
(... omissis...)
Articolo 3
(Requisiti)
1. Il Difensore civico è scelto fra cittadini italiani che
offrono la massima garanzia di indipendenza e di obiettività e che
hanno maturato qualificate esperienze professionali in materia
giuridico-amministrativa.
2. Il Difensore civico deve essere in possesso dei seguenti
requisiti:
a) residenza nella regione da almeno cinque anni;
b) laurea in giurisprudenza o equipollente;
c) età superiore a quarant'anni;
d) non aver riportato condanne penali;
e) assenza delle cause di ineleggibilità indicate
all'articolo 7, comma 1;
f) conoscenza della lingua francese.
Articolo 4
(Procedimento per l'elezione)
1. Il procedimento per l'elezione del Difensore civico è
avviato con la pubblicazione, disposta dal Presidente della
Regione, sul Bollettino ufficiale di un avviso pubblico
indicante:
a) l'intenzione della Regione di procedere all'elezione del
Difensore civico;
b) i requisiti richiesti per ricoprire l'incarico, indicati
all'articolo 3;
c) il trattamento economico previsto;
d) il termine di trenta giorni dalla pubblicazione
dell'avviso per la presentazione delle candidature presso la
Presidenza del Consiglio regionale.
(... omissis...)
5. All'accertamento del possesso dei requisiti di cui
all'articolo 3 provvede la segreteria generale del Consiglio
regionale. L'eventuale esclusione per difetto dei requisiti è
disposta con deliberazione dell'Ufficio di Presidenza.
Articolo 5
(Accertamento della conoscenza della lingua francese)
1. I candidati per l'incarico di Difensore civico devono
dimostrare la conoscenza della lingua francese.
2. Ai fini di cui al comma 1, prima dell'elezione, i
candidati devono superare, o aver già superato, un esame di
accertamento della conoscenza della lingua francese, svolto con le
modalità previste per l'accesso alla qualifica dirigenziale
dell'amministrazione regionale. Alla nomina della Commissione
esaminatrice provvede il segretario generale del Consiglio
regionale ai sensi delle disposizioni vigenti in materia di accesso
con procedura non concorsuale alla qualifica dirigenziale
dell'amministrazione regionale.
3. La convocazione dei candidati per l'accertamento della
conoscenza della lingua francese è effettuata dal Presidente del
Consiglio regionale.
Articolo 6
(Elezione)
1. Dopo l'espletamento dell'accertamento di cui all'articolo
5, il Presidente del Consiglio regionale trasmette alla Commissione
consiliare competente in materia di difesa civica l'elenco dei
candidati in possesso dei requisiti. La Commissione consiliare
predispone una relazione sulla base delle proposte di candidatura
presentate e chiede al Presidente del Consiglio regionale di
iscrivere l'elezione del Difensore civico all'ordine del giorno
della prima seduta utile del Consiglio regionale.
2. Il Consiglio regionale elegge il Difensore civico a
scrutinio segreto e a maggioranza dei due terzi dei consiglieri
assegnati alla Regione.
3. Qualora, dopo due votazioni consecutive, nessun candidato
raggiunga la maggioranza stabilita al comma 2, il Consiglio procede
con ulteriore votazione da effettuarsi nella stessa seduta del
Consiglio regionale e risulta eletto il candidato che riporta la
maggioranza assoluta dei consiglieri assegnati alla
Regione.
Articolo 7
(Ineleggibilità, incompatibilità e decadenza)
1. Non è eleggibile all'Ufficio del Difensore civico chi
ricopre o abbia ricoperto negli ultimi tre anni:
a) la carica di:
1) membro del Parlamento europeo o del Parlamento
nazionale;
2) Presidente della Regione, assessore o consigliere
regionale della Valle d'Aosta;
3) Presidente, assessore o consigliere di una delle Comunità
montane della Valle d'Aosta;
4) Sindaco o assessore nei Comuni della Valle
d'Aosta;
5) consigliere nei Comuni della Valle d'Aosta con popolazione
superiore a 5.000 abitanti;
b) un incarico di direzione in partiti politici o movimenti
sindacali;
c) cariche in organismi di controllo su atti della pubblica
amministrazione.
(... omissis...)
Articolo 9
(Durata del mandato. Revoca)
1. Il Difensore civico dura in carica cinque anni e può
essere rieletto una sola volta.
(... omissis...)
Articolo 21
(Norme transitorie)
(... omissis...)
2. Ai fini del limite alla rielezione di cui all'articolo 9,
comma 1, il mandato espletato dal Difensore civico ai sensi della
l.r. 5/1992 e la successiva proroga del mandato stesso ai sensi
dell'articolo 8, comma 3, della l.r. 5/1992 equivalgono ad un unico
mandato.
(... omissis...)
Visto che, a seguito dell'avviso pubblico di avvio della
procedura per l'elezione del Difensore civico presso il Consiglio
regionale, pubblicato, ai sensi di quanto previsto dalla l.r.
17/2001, sul Bollettino ufficiale della Regione n. 35, in data 22
agosto 2006, sono pervenute presso la Presidenza del Consiglio
regionale le sottoindicate proposte di candidatura:
- Maria Paola Battistini Varda
- Mariagrazia Vacchina
- Rosaly Frassy
- Cristina Jannel
- Mauro Gambaro
- Flavio Curto
- Antonella Barillà
Rilevato che le summenzionate proposte di candidatura sono
state sottoposte, ai sensi dell'articolo 4, comma 5, della l.r.
17/2001, all'esame della segreteria generale del Consiglio
regionale per l'accertamento del possesso dei requisiti;
Considerato che, per quanto concerne gli adempimenti previsti
dall'articolo 5 della l.r. 17/2001, i candidati Maria Paola
Battistini Varda, Mariagrazia Vacchina e Flavio Curto hanno già
superato un esame di accertamento della conoscenza della lingua
francese, svolto con le modalità previste per l'accesso alla
qualifica dirigenziale dell'amministrazione regionale, e che i
candidati Rosaly Frassy, Cristina Jannel, Antonella Barillà e Mauro
Gambaro sono stati invitati ad effettuare, in data 6 novembre 2006,
un esame di accertamento della conoscenza della lingua
francese;
Constatato che, in relazione all'esito della prova di
accertamento della conoscenza della lingua francese, l'Ufficio di
Presidenza, con deliberazione n. 211/2006, in data 9 novembre 2006,
ha disposto l'esclusione, per difetto del requisito di cui
all'articolo 3, comma 2, lett. f), della l.r. 17/2001, dei
candidati Antonella Barillà, in quanto è risultata assente alla
prova, e Mauro Gambaro, in quanto non è risultato idoneo;
Considerato che il Presidente del Consiglio ha trasmesso alla
Commissione consiliare competente in materia di difesa civica, ai
sensi di quanto previsto dall'articolo 6, comma 1, della l.r.
17/2001, copia delle proposte di candidatura sottoindicate che
risultano essere in possesso dei requisiti di cui all'articolo 3
della predetta legge regionale:
- Maria Paola Battistini Varda
- Mariagrazia Vacchina
- Rosaly Frassy
- Cristina Jannel
- Flavio Curto;
Rilevato che, in merito alla proposta di candidatura di
Mariagrazia Vacchina, sussiste una causa ostativa all'elezione da
parte del Consiglio regionale relativamente alla candidatura
stessa, in quanto l'articolo 9, comma 1, della l.r. 17/2001 dispone
che "il Difensore civico dura in carica cinque anni e può essere
rieletto una sola volta" e l'articolo 21, comma 2, della l.r.
17/2001 dispone che "ai fini del limite alla rielezione di cui
all'articolo 9, comma 1, il mandato espletato dal Difensore civico
ai sensi della l.r. 5/1992 e la successiva proroga del mandato
stesso ai sensi dell'articolo 8, comma 3, della l.r. 5/1992
equivalgono ad un unico mandato". Risulta, infatti, che la
candidata Mariagrazia Vacchina ha ricoperto la carica di Difensore
civico per due mandati, a decorrere dal 1° settembre 1995, in
quanto è stata eletta una prima volta ai sensi della l.r. 5/1992
(mandato poi prorogato in forza della l.r. 15/1997 e della l.r.
26/2000) ed è stata rieletta una seconda volta, con deliberazione
del Consiglio regionale n. 2317/XI del 28 novembre 2001, ai sensi
della l.r. 17/2001;
Visto che, nella riunione del 29 novembre 2006, la
Commissione consiliare "Istituzioni e autonomia" ha approvato una
relazione, che si allega alla presente, sulla base delle proposte
di candidatura presentate;
Considerato che la suddetta Commissione ha chiesto al
Presidente del Consiglio regionale di iscrivere l'elezione del
Difensore civico all'ordine del giorno della prima seduta utile del
Consiglio regionale;
Ritenuto opportuno procedere all'elezione del Difensore
civico a scrutinio segreto e a maggioranza dei due terzi dei
consiglieri assegnati alla Regione. Se, dopo due votazioni
consecutive, nessun candidato raggiunge la maggioranza dei due
terzi dei consiglieri, il Consiglio procede ad una terza votazione
da effettuarsi nella stessa seduta e risulta eletto il candidato
che riporta la maggioranza assoluta dei consiglieri assegnati alla
Regione;
Vista la legge regionale 28 agosto 2001, n. 17;
Visto il parere favorevole rilasciato dal Segretario generale
della Presidenza del Consiglio, ai sensi del combinato disposto
degli articoli 13, comma 1, lett. e) e 59, comma 2, della legge
regionale 23 ottobre 1995, n. 45, sulla legittimità della presente
deliberazione consiliare;
Delibera
di eleggere il Sig. Flavio Curto quale Difensore civico
presso il Consiglio regionale della Valle d'Aosta per cinque
anni.
