Classificazione
TRASPORTI E VIABILITÀ
Trasporti
Viabilità



Oggetto del Consiglio n. 2845 del 13 luglio 2017 - Resoconto
OGGETTO N. 2845/XIV - Interrogazione: "Tempistica per la
ripresa dei lavori inerenti la variante della Strada Statale 27 tra
i Comuni di Etroubles e Saint-Oyen".
Rosset (Presidente) -
Punto n. 5 all'ordine del giorno.
Ha chiesto la parola l'assessore Borrello, ne ha facoltà.
Borrello (SA) -
Il collega ha fatto delle richieste
puntuali. Non riassumerò i percorsi che hanno prodotto questo tipo
di situazione, per quanto riguarda i cantieri sulla Strada Statale
26. Lo stato delle opere relative alla variante tra Etroubles e
l'innesto autostradale al chilometro 15,180 è stato trattato
nell'ambito di uno specifico incontro, convocato dal sottoscritto
in data 14 giugno, al quale è intervenuto in rappresentanza
dell'ANAS l'ingegnere Vurro, responsabile del Coordinamento
territoriale Nord-Ovest. L'ingegnere Vurro ha confermato che in
relazione alle gravi inadempienze contrattuali dell'impresa
appaltatrice, peraltro in concordato preventivo, l'ANAS ha disposto
la risoluzione contrattuale per gravi inadempimenti a carico
dell'appaltatore e ha quindi avviato le procedure per il subentro
nelle aree di cantiere. Questo subentro era previsto alla data del
21 giugno 2017. Nel medesimo incontro è stata inoltre esaminata la
situazione relativa alla presenza di acque in galleria, in ordine
alla quale ANAS non ritiene vi siano immediate criticità e si è
detta comunque pronta a intervenire non appena rientrata in
possesso delle aree di cantiere.
Alla luce di quanto esposto, il giorno successivo all'incontro
con ANAS, il 15 giugno, ho incontrato i sindaci dei Comuni di
Etroubles e di Saint-Oyen, al fine di aggiornarli su quanto
riferito da ANAS, anche in previsione della riunione programmata
per il 20 giugno a Roma con i rappresentanti del Ministero delle
infrastrutture dei trasporti e dell'ANAS. Tale incontro ha
consentito ai sindaci di evidenziare, tenuto conto che i lavori
sono sospesi da lungo tempo (esattamente da dicembre 2015) che la
situazione crea notevoli disagi e possibili effetti negativi sulla
sicurezza degli utenti e dei cittadini. ANAS, con propria nota del
27 giugno, ha comunicato che le procedure per la riconsegna e il
subentro nelle aree di cantiere sono state avviate in data 22
giugno 2017 e che potranno essere perfezionate, una volta ripiegati
i mezzi, le attrezzature e i materiali da parte dell'appaltatore,
il quale, fino ad allora, rimane responsabile della custodia e
sicurezza del cantiere medesimo. ANAS, nella medesima nota, ha
inoltre evidenziato - sottolineo questo aspetto, perché ha creato
molte preoccupazioni per le collettività dei Comuni di Etroubles e
Saint-Oyen - con riguardo alla presenza di acqua in galleria: "Si
rappresenta che le stesse, in fase di esecuzione, dovevano essere
necessariamente allontanate con continuità, per consentire le
attività lavorative. Mentre in una situazione di attività ferme,
con tutti i mezzi e le attrezzature ormai allontanate a cura dal
commissario liquidatore, è ipotizzabile, senza alcun pregiudizio,
un loro accumulo naturale all'interno della galleria, che funge da
serbatoio interrato, prevedendone il successivo smaltimento in
continuo o periodico verso il torrente Artanavaz".
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Quello della variante alla Statale 27 in
Comune di Etroubles e Saint-Oyen è un argomento che abbiamo
affrontato diverse volte in questo Consiglio e che ha avuto un
lungo iter di progettazione e poi di realizzazione. Conosciamo e
abbiamo seguito tutti i problemi che ci sono stati in questo lungo
periodo e che oggi vedono un'opera, una grande opera, realizzata al
78 percento circa, che è lì ferma e si sta deteriorando.
La preoccupazione dei cittadini di Etroubles e di Saint-Oyen
deve essere di tutti. Primo, perché si sprecano risorse pubbliche,
poiché quest'opera si sta deteriorando e poi bisognerà di nuovo
intervenire. Secondo, perché pone problemi di sicurezza ed è
urgente che questa situazione venga risolta. Deve essere un punto
importante per l'intera regione, perché riguarda la viabilità
internazionale, ma ha delle ricadute sulla qualità della vita e
della sicurezza dei cittadini interessati che vivono in quella zona
e non solo, perché riguarda anche la qualità della viabilità
dell'intera regione. È un fatto che riguarda tutti, la comunità
valdostana per intero.
Oltre che in termini generali, questo rischia di essere
l'ennesimo spreco di risorse pubbliche. È inaccettabile, perché
siamo al 78 percento di una grande opera: se i lavori non
riprendono in tempi brevi e se non si interviene immediatamente per
limitarne il deterioramento, vorrà dire che abbiamo sprecato dei
soldi e bisognerà intervenire di nuovo per rifare dei lavori già
fatti.
L'invito, con questa interrogazione su tale importante opera di
viabilità di interesse regionale oltre che internazionale, è di
tenere il più possibile i riflettori accesi, perché non si
trasformi in un ennesimo scandaloso sperpero di denaro pubblico e
che soprattutto finalmente si risolva per gli abitanti di Etroubles
e Saint-Oyen questo problema, che ormai da troppo tempo si sta
trascinando.
