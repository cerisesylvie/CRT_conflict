Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 2746 del 23 maggio 2017 - Resoconto
OGGETTO N. 2746/XIV - Interrogazione a risposta immediata:
"Azioni poste in essere a seguito dell'incendio di origine dolosa
verificatosi presso il campeggio di località Teppe a
Quart".
Rosset (Presidente) -
Punto n. 3.01 dell'ordine del
giorno. Ha chiesto la parola il Consigliere Bertin, ne ha
facoltà.
Bertin (ALPE) -
L'incendio di origine dolosa verificatosi
nella sera del 12 maggio scorso al campeggio di Quart è un fatto
inquietante e, considerate le modalità, sembra evidente l'intento
intimidatorio ed estorsivo. Incendi del genere negli ultimi anni in
Valle d'Aosta se ne sono rilevati molti, soprattutto in un certo
periodo. Mi sono interessato più volte a questa problematica che ha
raggiunto l'apice nel 2013 con l'incendio di un escavatore, sempre
nel comune di Quart, nel tentativo di estorsione da parte della
'ndrangheta. Sono segnali preoccupanti che non devono essere
sottovalutati, questi sono reati-spia. Ovviamente non è una
questione di indagini, non è nostro compito compiere delle
indagini, ma certamente ognuno, riprendendo quanto dicevamo in
apertura riguardo a Falcone e Borsellino, deve fare la propria
parte per contrastare il dilagare di certi fenomeni che rischiano
di condizionare pesantemente il nostro futuro. Per questo volevamo
conoscere quali sono state le azioni e se è in atto, in merito
all'accadimento di Quart, un contrasto al fenomeno generale.
Presidente -
Per la risposta, chiede la parola il
Presidente della Regione, ne ha facoltà.
Marquis (SA) -
Grazie colleghi per aver avanzato questa
iniziativa, che ci consente di fare il punto su questa situazione
che è accaduta in località Teppe a Quart. In relazione
all'incendio, la Procura della Repubblica ha aperto un fascicolo
per danneggiamento a carico di ignoti. A far luce sulle modalità e
sulle motivazioni di quanto avvenuto saranno quindi le indagini
coordinate dalla Magistratura, mentre nell'ambito delle funzioni
prefettizie che ci sono attribuite continua lo stretto raccordo con
le forze dell'ordine, che mantengono in particolare un'elevata
attenzione sul contrasto alle infiltrazioni della criminalità
organizzata, questo per assicurare il controllo di quanto avviene
sul territorio valdostano. Come Governo regionale, infine, il
nostro sforzo non può che essere incentrato sulle azioni di
prevenzione e di educazione alla legalità che possono essere
rivolte alla nostra comunità, in particolare alle giovani
generazioni, questo affinché la legalità, il senso della cosa
pubblica e dell'interesse comune diventino un'abitudine di tutti i
giorni. Si tratta comunque di un percorso di lungo periodo, ma
crediamo sia l'unico modo per far sì che la criminalità organizzata
non trovi terreno fertile nella nostra regione. In questa direzione
credo che possiamo anche sottolineare che vanno i convegni, i
momenti di riflessione che anche di recente sono stati organizzati
nella Biblioteca regionale, in particolare in merito questo anche
grazie alla collaborazione del collega Bertin e anche la stessa
iniziativa che è stata presentata oggi credo che dia modo di porre
l'attenzione su questo argomento e di parlarne, e quindi di
favorire anche la creazione di quel terreno fertile di cui
necessita la cultura della legalità.
Presidente -
Per la replica, chiede la parola il collega
Bertin, ne ha facoltà.
Bertin (ALPE) -
Questi sono segnali preoccupanti. Questi
incendi sono dei reati-spia che non vanno sottovalutati. Abbiamo
visto cos'è successo alcuni anni fa e oramai la presenza della
'ndrangheta nel nostro territorio non può essere più negata. Le
indagini spettano ad altri organi, ognuno di noi deve fare la
propria piccola parte per contrastare il dilagare di questi
fenomeni. È importante avere una visione di lungo periodo per poter
togliere ossigeno a queste organizzazioni, ma bisogna anche agire
in modo efficace nel presente cercando di utilizzare tutti gli
strumenti possibili, soprattutto mantenendo alta l'attenzione su
questi aspetti che rischiano di condizionare pesantemente e
negativamente il nostro futuro.
