Classificazione
OPERE PUBBLICHE



Oggetto del Consiglio n. 1351 del 9 marzo 2022 - Resoconto
OGGETTO N. 1351/XVI - Interrogazione: "Destinazione
temporanea di parte dei posti auto del parcheggio dell'Università
alle esigenze degli utenti dell'Ospedale Parini".
Bertin (Presidente) -
Possiamo riprendere i lavori. Ne
approfitto per comunicare che il Consiglio regionale questo
pomeriggio, come concordato con i capigruppo, riprenderà alle ore
15:30 per permettere la partecipazione alla sepoltura di Michel
Munier. Punto n. 19 all'ordine del giorno.
Risponde
l'assessore Barmasse a cui passo la parola.
Barmasse (UV) -
I Consiglieri interrogano il Governo
regionale per conoscere se sia stata valutata la possibilità di
destinare temporaneamente parte dei posti auto dell'università per
rispondere alle esigenze degli utenti del Parini. Abbiamo acquisito
i riscontri dell'APS di Aosta, la società che gestisce il
parcheggio dell'Ospedale Parini, e dell'azienda USL e si
rappresenta quanto segue. L'APS evidenzia, attraverso i grafici
allegati che le consegnerò, che il tasso di occupazione medio annuo
del parcheggio dell'Ospedale Parini ha un picco tra le ore 9:00 e
le ore 13:00; in tale lasso di tempo è raggiunta una percentuale
massima di occupazione vicina all'80 percento. Lo stesso grafico,
con riferimento all'ultimo dato disponibile, cioè gennaio 2022,
evidenzia un
trend
discendente in cui l'occupazione massima
nella stessa fascia oraria si attesta intorno al 50 percento. Se ne
deduce che alle condizioni attuali non vi è necessità di utilizzo
temporaneo del nuovo parcheggio dell'università, sito tra Via Monte
Pasubio e Via Monte Solarolo, anche in considerazione della
distanza dello stesso dall'accesso pedonale all'Ospedale Parini in
Viale Ginevra, che sono più di 600 metri. A rafforzamento di quanto
sopra l'azienda USL non ho avuto segnalazioni di criticità nell'uso
del parcheggio dell'Ospedale Parini.
Presidente -
Per la replica consigliere Rollandin, ne ha
facoltà.
Rollandin (PA) -
Grazie, Assessore,
per la
risposta. L'interrogazione che noi abbiamo posto è conseguente alla
sollecitazione di più persone che, passando vicino al parcheggio
che sarà dell'università, lo vedevano e lo vedono ancora in
situazioni di utilizzo molto precarie, nel senso che ci sono
parecchi posti vuoti. Voglio ricordare che quel parcheggio ha avuto
una vita difficile, perché anche qui in quest'aula c'erano state
diverse riunioni per accelerarne la realizzazione, in una zona che
era molto sentita da parte del Comune di Aosta; così è stato e oggi
credo che sia una realizzazione importante.
Qual era la richiesta che ci viene sollecitata e per cui noi
abbiamo presentato quest'interrogazione? É legata a due fattori. È
vero che c'è il parcheggio Parini che ha una capienza positiva
però, come sappiamo, è legato a una tariffa, al fatto che devi
chiaramente pagare quello che è l'utilizzo del parcheggio stesso.
Dall'altra parte quello che si sollevava è che questo parcheggio è
a disposizione dell'università, per quando sarà attiva, ma passerà
ancora un po' di tempo e per questo periodo ci sarebbe la
possibilità di utilizzarlo gratuitamente per quelli che vanno
all'ospedale, in visita o che sono contattati per una visita
all'ospedale stesso. Questa è la ragione per la quale da parecchie
fonti c'era stata questa sollecitazione.
Io capisco la risposta dell'Assessore sul fatto che c'è già un
parcheggio capiente, e per fortuna che c'è. Voglio anche ricordare
che c'era stata una grande polemica che oggi, per fortuna, è stata
quietata, ma noi abbiamo ritenuto che per questo periodo, che sarà
ancora di parecchi mesi, voglio sperare che non siano anni, si
potrebbe aiutare le persone che hanno bisogno di un parcheggio,
senza dover pagare i vari sistemi che esistono per l'ospedale.
Questo è il senso per il quale noi abbiamo cercato di favorire
l'utilizzo dello stesso, un utilizzo che sicuramente è importante,
lo sarà molto di più nel momento in cui ci sarà l'università e sarà
adibito alle esigenze di quest'ultima.
Noi riteniamo che questo poteva essere abbinato a quelle che
sono le presenze oggi di parcheggi per l'ospedale e quanto è
attorno l'ospedale. Se non si vuole fare, noi ne prendiamo atto. Ci
dispiace perché non avrebbe creato nessun problema, non avrebbe
dato nessuna difficoltà a quelli che già oggi utilizzano questo
parcheggio, avrebbe favorito di molto quelli che oggi hanno
difficoltà a utilizzare dei sistemi per andare all'ospedale.
