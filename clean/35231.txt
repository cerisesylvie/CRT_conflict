Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 2766 del 9 gennaio 2013 - Resoconto
OGGETTO N. 2766/XIII - Interpellanza: "Tempistica per
l'erogazione degli incentivi previsti per l'organizzazione di
concorsi e rassegne zootecnici per l'anno 2012".
Président -
La parole au collègue Donzel.
Donzel (PD) -
Grazie Presidente.
Nel presentare questa interpellanza siamo pienamente consapevoli
delle risposte che già ci aveva fornito l'Assessore al bilancio La
Torre, in merito alla tempistica con cui vengono effettuati ormai i
pagamenti della Regione ed alle misure che in parte abbiamo
contestato perché non c'è stata sufficiente concertazione, con cui
vengono dilazionati questi pagamenti. Sostanzialmente i pagamenti
del 2012 vanno a ricadere come conto di cassa nel 2013 per evitare
sforamenti sul Patto di stabilità. In quella sede ci eravamo
occupati soprattutto di imprese, edilizia e quant'altro;
successivamente ci è emerso che anche altre forme di pagamento,
come quelle relative ai premi delle rassegne, dei concorsi
zootecnici, rientravano in questo fenomeno di slittamento. Adesso
ho immaginato io che fossero legati ai problemi del Patto di
stabilità...lei magari questo lo potrà ulteriormente chiarire, ma
va fatta una precisazione, che riprende un po' il ragionamento che
avevo fatto l'altra volta già con il collega La Torre.
Qui, procedendo in termini meramente burocratico-amministrativi,
e quindi ragionando in una funzione del tipo: numero di domanda,
numero di azienda, eccetera...noi procediamo in modo burocratico,
si perde di vista che magari dentro questa procedura burocratica
esistono delle realtà reali che ho detto andavano confrontate con
le associazioni di categoria, in questo caso con le associazioni
degli allevatori, perché vi sono aziende che non per responsabilità
particolari loro, ma per meccanismi che in questi anni sono stati
oggetto di un infinito dibattito, compresa un'interpellanza di
questa mattina, hanno fatto sì che alcune aziende non accedessero a
quelli che sono i finanziamenti cardini per un'attività zootecnica
di montagna. Sennò non avremmo messo tutto lo sforzo che va
riconosciuto a quest'Amministrazione negli anni per costruire
meccanismi come quello del Verde agricolo che, concertati con
l'Europa, ci consentono di sopravvivere, di sopravvivere, non di
fare un'economia di profitto in una valle alpina. Allora, in queste
particolari condizioni, gli slittamenti anche dei premi delle
rassegne zootecniche per alcune aziende diventano un fatto di
gravità enorme, connesso a misure che noi sappiamo essere la
necessità che non si può più fare com'era la prassi nel mondo
agricolo-contadino che, all'acquisto di un bene, il mangime, il
fieno, eccetera, si poteva avere un accordo, così, formale con il
fornitore e si poteva dire: "ti pagherò fra sei mesi".
Oggi le forniture vanno pagate in tempi precisi e quindi le
aziende hanno necessità vitale di liquidità, pena fermare la loro
attività. E quindi anche questi premi che sono un di più, se
vogliamo, ma per noi, agricoltura di montagna, erano un momento
essenziale, fra l'altro anche intelligenti, perché promuovevano chi
migliorava, chi selezionava, chi faceva qualità, nella propria
azienda, quindi con lo spirito da una parte di creare una crescita
non solo individuale, non sono meccanismi che premiano il singolo,
ma proprio meccanismi che, mettendo insieme le aziende fra di loro
in un processo di crescita collettiva, fanno sviluppare
l'agricoltura valdostana, in questo caso la zootecnia. Se noi
fermiamo questo processo qui salta tutto! Qui c'è davvero la
sensazione che qualcuno debba, nonostante abbia voglia, s'impegni,
sia anche economicamente credibile come imprenditore, ma debba
gettare la spugna perché non ce n'è! Le banche non gli fanno più
credito e cosa può fare? anche se la sua azienda, conti alla mano,
è sostenibile! Ma questi ritardi creano una condizione
d'insostenibilità, quindi non stiamo parlando di aziende che non
hanno la capacità gestionale, a cui bisognerebbe metter il
ragioniere a far loro i conti...qui parliamo di aziende che sono
sostenibili, di imprenditori validi; però, in queste condizioni,
non vanno avanti.
Président -
Merci. La parole à l'Assesseur Isabellon.
Isabellon (UV) -
Grazie Presidente.
Nello specifico si parla degli incentivi per l'organizzazione di
concorsi, mostre, fiere, per le rassegne, concorsi zootecnici.
Bisogna evidenziare un fatto: che l'AREV, che è l'associazione di
riferimento per quello che riguarda questo tipo di aiuto, può fare
i conteggi alla fine di tutte le rassegne. Ricordo che l'ultima
rassegna si è svolta l'11 novembre, e poi naturalmente a questo fa
seguito tutta una serie di verifiche e di conteggi che terminano
nel mese di dicembre. Anche negli anni precedenti l'erogazione di
questo tipo di aiuto, di incentivo, veniva...avveniva alla fine
dell'anno, ecco. Evidentemente quest'anno la novità è stata quella
relativa a...che lei ha ricordato, che è nota purtroppo a tutti,
quella di questo blocco dei pagamenti di fine anno, legato ai
limiti imposti dal Patto di stabilità, quindi è un discorso
purtroppo che esula da quello che sono le tempistiche di verifica e
di controllo. Evidentemente questo fa sì che invece di avere il
pagamento a dicembre, si ha all'inizio dell'anno, adesso, nel mese
di gennaio. Io mi rendo conto che ogni ritardo crea delle
conseguenze, però ci tenevo appunto a sottolineare il fatto che le
tempistiche non potevano essere anticipate più di quel tanto,
essendo che è l'AREV che fa le verifiche. Cosa comporta questo?
Questo comporta che nei prossimi giorni l'AREV provvederà
all'accreditamento di tali contributi agli allevatori beneficiari
sulla base dei conteggi di cui dicevo precedentemente, e quindi
siamo quasi in linea con gli anni precedenti per questo tipo di
erogazione. Naturalmente l'AREV è in stretto collegamento coi
nostri uffici, sanno benissimo che devono tenere pronte tutte le
procedure necessarie per l'erogazione; è questione di qualche
giorno e questo avverrà, consci del fatto che, come lei ha
evidenziato, la necessità di far fronte ad altri pagamenti da parte
delle aziende è sicuramente un motivo importante, e quindi si fa
tutto il possibile perché i tempi non abbiano dei ritardi,
indipendentemente da quella che è stata la premessa di cui abbiamo
parlato.
Président -
Merci. Pour la réplique, la parole au
collègue Donzel.
Donzel (PD) -
Grazie.
Mah, guardi, ero perfettamente consapevole che non potessero
essere pagati entro dicembre, anzi, oggi mi rallegro di questa sua
risposta, che chiarisce che questo pagamento comunque avviene nel
mese di gennaio, adesso. Sono assolutamente soddisfatto da questo
punto di vista, perché almeno questa misura ha una data. Non si
tratta ovviamente di importi paragonabili a quelli che riguardano
il Verde agricolo ed altre indennità, però sono in questo momento
indicatori precisi. Riuscire in un momento così difficile a dire
che c'è uno slittamento - in questo caso parliamo solo di alcune
settimane - è un'indicazione molto positiva che mi sento di
accogliere, e quindi la ringrazio per questo chiarimento che creerà
sicuramente serenità, almeno su questo punto, in un mondo che sta
vivendo un momento difficile. Grazie.
Presidente
- Grazie collega Donzel.
Colleghi, vista l'ora, ma soprattutto viste le richieste
pervenute, vi propongo di chiudere qui i lavori del Consiglio per
permettere a tutti i gruppi consiliari una discussione interna per
la ricomposizione delle Commissioni. Sempre a tale proposito, vi
comunico che alle 15,15 è convocata la Conferenza dei Capigruppo.
Grazie.
La seduta è tolta.
---
La seduta termina alle ore 12,40.
