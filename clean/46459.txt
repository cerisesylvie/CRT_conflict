Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 2880 del 25 ottobre 2023 - Resoconto
OGGETTO N. 2880/XVI - Interrogazione: "Riapertura dell'area
megalitica di via Saint-Martin-de-Corleans".
Bertin (Presidente) -
Punto n. 13. Risponde l'assessore
Jean-Pierre Guichardaz.
Guichardaz J. (FP-PD) -
Grazie, collega Baccega; ci siamo
già parlati rispetto a questo tema ma colgo l'occasione per dare
alcune comunicazioni.
"Quando riaprirà al pubblico il sito archeologico", con
riferimento all'area di Saint-Martin: la riapertura al pubblico
dell'area megalitica di Aosta è confermata per il mese di novembre
2023, precisamente a partire dal giorno sabato 11, il 10 dovremmo
fare l'inaugurazione.
Il giorno 10 novembre - e rispondo alla sua seconda domanda "Se
sono programmate, quali sono le iniziative per la riapertura del
sito" - vi sarà la presentazione alla stampa e alle autorità. Nelle
giornate di sabato 11 e domenica 12 novembre verranno proposte
dalle ore 10:00 alle ore 18:00 visite guidate gratuite a cura degli
archeologi della Soprintendenza che hanno curato la parte
scientifica del sito; le visite sono su prenotazione e rivolte in
particolare alla cittadinanza e agli abitanti del quartiere. In
seguito, da lunedì 13 a domenica 19 novembre, saranno organizzate
visite accompagnate, gratuite, in forma di cantiere-evento, con
orario continuato 10:00- 18:00.
Alla conclusione dell'acquisizione dei titoli autorizzativi, si
prevede di organizzare conferenze di presentazione dei lavori
svolti, visite specialistiche su temi specifici legati alla nuova
museologia e museografia, laboratori didattici per famiglie,
sperimentazioni e supporti tecnologi inclusivi.
"Quali azioni di comunicazione sono state programmate per
incrementare il numero di visitatori": in sinergia con l'agenzia di
comunicazione DOC-COM, cui è stato affidato il servizio di ufficio
stampa per la comunicazione dell'offerta culturale regionale per il
biennio 2023-2024, è stato sviluppato un apposito piano di
comunicazione che sarà finanziato nel 2024 con uscite sia on-line
che off-line sulle principali testate di quotidiani, settimanali,
mensili e bimestrali di portata nazionale.
Tale piano prevede, oltre alla comunicazione della riapertura,
una serie di azioni di comunicazione finalizzate al consolidamento
dell'identità del sito archeologico, anche con uscite su testate
estere di prossimità.
"Se si potrà riaprire con le audio guide per i visitatori": dopo
gli ultimi interventi del secondo lotto, l'area megalitica ha
raggiunto un'ampiezza che supera gli 11 mila metri quadrati. La
segnaletica in sito e i diversi supporti didattici in tre lingue
sono stati opportunamente collocati e variamente declinati.
Inoltre, tra le novità apportate, si segnala una sala immersiva
con proiezione a 270° dedicata alla ricostruzione della
plurimillenaria vita del sito, innovativi elementi tridimensionali.
Non sono previste audio guide ma, come rilevato dai questionari di
gradimento, la visita sarà accompagnata dallo stesso personale
presente nel sito specificamente formato. In questo modo si
raggiunge l'obiettivo di facilitare la comprensione e di cogliere
l'enorme valore culturale del sito offrendo al visitatore
l'occasione di approfondimenti dei contenuti direttamente con
l'operatore.
È stata inoltre creata l'app Museon grazie alla quale è
possibile fruire dei principali siti archeologici regionali
direttamente dal proprio cellulare. Inquadrando un apposito QR Code
si accede a una visita guidata virtuale integrata dalla traduzione
in LIS che permette di conoscere la peculiarità del museo
archeologico regionale, dell'area megalitica, del Teatro romano,
del criptoportico forense, della Basilica di San Lorenzo, della
Villa della Consolata, degli scavi del Giardino dei ragazzi e del
sito archeologico fuori Porta Decumana.
L'applicazione è gratuita ed è scaricabile su telefoni cellulare
iPhone con sistema Android. Al fine di facilitare l'uso
dell'applicazione, gli attuali pannelli esplicativi dei singoli
siti saranno integrati con l'apposito QR Code.
Un'altra applicazione dedicata alla conoscenza in via digitale
dei monumenti della Città di Aosta e quindi dell'area megalitica
(come mi chiedeva), è stata sviluppata nell'ambito di un progetto
condotto in collaborazione con l'Assessorato attività produttive,
energie politiche del lavoro e ambiente.
L'App "Aosta digitale", questo è il titolo dell'applicativo, si
basa sull'integrazione di quattro strumenti principali: videogame
gamification, Story Telling, mappa interattiva per muoversi dentro
la città e conoscere i principali punti di interesse, realtà
aumentata R, ricostruzione 3D dei principali siti culturali e la
realtà virtuale.
Per quanto riguarda la mappa interattiva, si fa presente che
sono stati mappati ventisei luoghi d'interesse a cui sono associate
specifiche informazioni storiche e per i quali sono suggeriti i
percorsi da seguire. Si tratta di percorsi tematici, per esempio
"Aosta romana", con un collegamento tra i siti di epoca romana, o
funzionali, per esempio "Aosta con i bambini" è un percorso che
prevede soste e ristori in parchi o spazi adatti ai più
piccoli.
È prevista un'opzione ancora più personale nell'ottica di una
visita su misura: l'utente può costruire i propri itinerari
scegliendone sulla mappa solo alcuni con tutti i dati.
Per il Teatro romano, il criptoportico e la Chiesa di San
Lorenzo - le do quest'informazione che mi hanno fornito - è
prevista tra l'altro un'esperienza in realtà aumentata con
ricostruzione in 3D, mentre la realtà virtuale accompagna la visita
all'area megalitica mediante Ocolus. Quest'ultima sarà messa a
disposizione di particolari giornate di laboratorio e attività
didattiche.
Presidente -
Consigliere Baccega.
Baccega (FI) -
Quando ho stilato l'interrogazione, che è
del 13 ottobre, ho avuto le risposte, almeno ai primi due quesiti,
nel comunicato stampa che era del 20 ottobre e quindi avevo già
detto allora: "Tanta roba": bene, è positivo che si riapra".
L'interrogazione nasceva dal fatto che negli anni abbiamo
prodotto tutta una serie d'iniziative che chiedevano informazioni.
Mi dispiace, spero di non averlo fatto, ci sarà sicuramente altra
"roba", aver anticipato suggestioni che probabilmente nella
conferenza stampa potevano dare sostanza a voi.
Direi tutto bene, vedo che c'è un percorso approfondito e
serio.
Le faccio una suggestione: in questa Valle d'Aosta molti
chiedono per quale motivo il "Guerriero celtico" che è stato
recuperato all'Ospedale Parini non può essere spostato nell'area
megalitica.
Se alla conferenza stampa riesce a farlo capire all'universo
mondo non sarebbe male; noi lo sappiamo perché abbiamo partecipato
ai confronti con la Sovrintendenza, però probabilmente divulgarlo
in modo più approfondito potrebbe essere un'idea.
