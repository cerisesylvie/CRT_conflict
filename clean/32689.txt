Classificazione
ASSISTENZA SOCIALE
Disabili
UNIONE EUROPEA E RAPPORTI INTERNAZIONALI



Oggetto del Consiglio n. 1312 del 15 luglio 2010 - Resoconto
OGGETTO N. 1312/XIII - Illustrazione dell'atto: "Adesione ai
principi della Convenzione delle Nazioni Unite sui diritti delle
persone con disabilità nell'ambito delle linee-guida delle
politiche regionali in tema di disabilità".
Presidente
- Vorrei far presente che è stato dato parere
favorevole all'unanimità dalla V Commissione, che è stato
presentato un ordine del giorno a firma dei Capigruppo dei vari
gruppi consiliari e che vi è solamente una correzione formale al
titolo e al deliberato di questo tenore: nell'ordine del giorno si
parla di
"adozione della Convenzione"
, si sostituisce con le
parole:
"adesione
ai principi della Convenzione"
;
quindi, se non c'è niente in contrario, deliberemo di
"aderire
ai principi della Convenzione"
.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie, Presidente. La Convenzione
internazionale sui diritti delle persone con disabilità è stata
adottata dall'Assemblea generale delle Nazioni Unite il 26 dicembre
2006 e sottoscritta dal Governo italiano in data 30 marzo 2007, è
stata ratificata dal Parlamento italiano con legge 3 marzo 2009 n.
18 recante: "Ratifica ed esecuzione della Convenzione delle Nazioni
Unite sui diritti delle persone con disabilità, con protocollo
opzionale, fatta a New York il 13 dicembre 2006 e istituzione
dell'Osservatorio nazionale sulla condizione delle persone con
disabilità". Ha individuato a livello internazionale nuovi percorsi
per il riconoscimento dei diritti delle persone con disabilità. La
convenzione internazionale mira a riconoscere i diritti della
persona in quanto tale, ribadendo il diritto di ogni individuo di
essere innanzitutto bambino o bambina, uomo o donna, contrastando
ogni forma di discriminazione diretta o indiretta e garantendo pari
opportunità per tutti. Afferma che la disabilità è un concetto in
evoluzione e che (essa) è il risultato dell'interazione tra persone
con minorazioni e barriere attitudinali ed ambientali, che
impedisce la loro piena ed efficace partecipazione nella società su
una base di parità con gli altri. Non solo, i lavori della stesura
della convenzione sono stati condotti in osservanza del principio
della piena partecipazione al tavolo dei diretti interessati,
ovvero delle persone con disabilità.
La nostra Regione, conformemente a tale impostazione, fra il
2007 e il 2008, in occasione della stesura del disegno di legge
relativo al "Sistema integrato di interventi e servizi a favore
delle persone con disabilità", ha scelto di progettare la futura
normativa regionale non solo con i destinatari della legge e con le
loro famiglie, ma anche con gli enti locali, con l'Azienda USL, con
le organizzazioni di volontariato e le associazioni di promozione
sociale, con le istituzioni del privato sociale e le organizzazioni
sindacali, ovvero con i soggetti che conoscono le problematiche e
le specificità del territorio in riferimento.
Possiamo affermare che la nostra normativa regionale ha fatto
propri i principi fondamentali enunciati dalla citata convenzione
internazionale in epoca anteriore alla ratifica della legge da
parte dello Stato italiano. Mi preme qui ricordare quali sono, in
rapporto ai principi enunciati nella convenzione, le azioni
concrete che la nostra Regione sta portando avanti nel campo della
disabilità. L'articolo 3 della convenzione internazionale enuncia i
principi generali, ossia il rispetto per la dignità e l'autonomia
individuale, per quanto riguarda questo articolo, in osservanza
della libertà di scelta individuale, si è cercato di configurare un
sistema organico di interventi e servizi per la presa in carico
delle persone con disabilità in un'ottica di progettazione
individualizzata che favorisca il riconoscimento e la
valorizzazione delle caratteristiche di ognuno. Nello specifico,
per quanto riguarda la domiciliarità, interventi di promozione
dell'autonomia personale per la partecipazione alla vita sociale,
attività sportive e ricreative, come l'acquaticità, l'ippoterapia,
il progetto speciale promosso dalla DISVAL, e lavorative, progetto
di inserimento lavorativo personalizzato seguito da
Project
formation
, oltre a servizio di accoglienza e assistenza gestito
attualmente dalla Cooperativa sociale Noi e gli altri, il servizio
di accompagnamento personale mediante operatori qualificati messi a
disposizione da una cooperativa sociale, che rende possibile ormai
da un decennio la partecipazione delle persone anche in situazioni
di particolare difficoltà non solo a molti dei servizi offerti, ma
anche ad attività della vita più semplici quali una passeggiata o
una semplice permanenza assistita presso il domicilio a sollievo
dei familiari, servizi diurni finalizzati alla promozione
dell'autonomia e all'integrazione sociale, erogati con carattere di
flessibilità e di continuità, ovvero i centri educativi
assistenziali (CEA), il centro diurno di Saint-Vincent, il centro
agricolo di Ollignan e il laboratorio dedicato alle persone
autistiche, altri interventi come quelli erogati a domicilio di
supporto alla famiglia: assistenza domiciliare integrata,
interventi di sostegno economico, interventi di sollievo e di
accoglienza temporanea programmata e di pronta accoglienza per le
emergenze.
Per quanto riguarda la residenzialità, quando non è più
possibile la permanenza presso il proprio domicilio, abbiamo
strutture come la Casa famiglia Betania, la Comunità alloggio Il
Sicomoro, per un totale di 27 posti attuali. L'articolo 19, la non
discriminazione, della convenzione internazionale, il principio
delle pari opportunità: per quanto riguarda questo argomento,
attraverso l'attuazione di interventi personalizzati in grado di
valorizzare le capacità esistenti di ognuno, nella nostra regione
si è voluto offrire pari opportunità di partecipazione fra l'altro
mediante attività musicale, che si sostanzia in attività di
carattere sonoro-musicale ed espressione corporea, consolidamento
del servizio diurno di attività varie di accoglienza e assistenza
alle persone e alle loro famiglie, gestite dalla Cooperativa
sociale Bourgeon de vie. La Giunta regionale inoltre ha confermato
il sostegno economico della Regione fino a 15.000.000 euro all'anno
per l'assunzione da parte di persone con disabilità motoria e
sensoriale di persone di fiducia in qualità di assistenti alla vita
indipendente.
Per quanto riguarda la piena ed effettiva partecipazione ed
inclusione all'interno della società, prevista dalla convenzione,
nella nostra regione attraverso l'adozione di pratiche dirette a
prevenire e rimuovere le condizioni che impediscono il pieno
sviluppo della persona umana e il raggiungimento della massima
autonomia possibile. Molteplici sono le attività attraverso le
quali la nostra Regione mira a garantire l'effettiva partecipazione
alla vita sociale anche da parte delle persone con disabilità.
Ricordiamo i soggiorni climatici, pensati appositamente per
soddisfare le esigenze delle persone con disabilità maggiorenni,
rispetto ai quali nel 2009, viste le richieste pervenute, è stato
istituito un quarto turno di soggiorno. La nostra Regione attua
inoltre misure volte ad agevolare la piena mobilità della persona
con disabilità; è infatti previsto un servizio dedicato al
trasporto delle persone con disabili, gestito dall'Assessorato del
turismo con l'apporto dell'Assessorato della sanità, che partecipa
sia alle fasi amministrative dell'appalto, che ai lavori della
Commissione regionale trasporti.
Per quanto riguarda l'articolo 9 della convenzione
internazionale, l'accessibilità, questo articolo della convenzione
postula l'adozione da parte degli Stati coinvolti di misure
appropriate per garantire l'accesso all'ambiente fisico, ai
trasporti, all'informazione, alla comunicazione, comprese le
tecnologie dedicate e alle attrezzature e servizi aperti al
pubblico. Esso prevede che gli Stati prendano appropriate misure
per sviluppare, promulgare e monitorare l'applicazione delle
linee-guida per l'accessibilità delle strutture e dei servizi
aperti o offerti al pubblico. A questo proposito, occorre ricordare
che la Giunta regionale ha approvato il 31 luglio 2009, con la
deliberazione n. 2132, i criteri e le modalità per garantire alla
persona con disabilità la fruizione dei benefici volti a favorire
la vita di relazione, in altri termini ha introdotto le linee-guida
richieste dalla convenzione internazionale. Con tale deliberazione
sono stati regolamentati l'accesso ai finanziamenti volti a
garantire l'accessibilità e la fruibilità di luoghi pubblici,
privati e aperti al pubblico, fra questi rientrano i luoghi
destinati alle attività sportive, ricreative e turistiche, così
come richiesto dall'articolo 30 della convenzione internazionale, o
destinati alla privata abitazione. Nella convenzione internazionale
si chiede all'articolo 19 che le persone possano scegliere dove e
con chi vivere, come tutti. Questo è garantito nella nostra
regione, che eroga contributi per l'adeguamento delle sedi di
residenza delle persone disabili fino a 10.000 euro e a 25.000 euro
se si tratta di realizzazione di ascensori, dell'acquisto di
facilitatori della vita di relazione: ausili, attrezzature, mezzi
essenziali alla locomozione ad uso privato. Ricordo la Casa
domotizzata di Saint-Marcel inaugurata nel 2008 è stata utilizzata
nel 2009 e nel 2010 per periodi di residenzialità da parte di
persone con disabilità motoria e dei loro accompagnatori - in
un'ottica di valutazione delle autonomie personali e per momenti
formativi e informativi destinati principalmente ad operatori del
settore della riabilitazione, che parimenti rientrano nelle misure
volte ad aumentare le possibilità di vita indipendente delle
persone con disabilità di cui all'articolo 19 della convenzione
internazionale. Inoltre l'Assessorato fornisce in maniera
sistematica consulenze ad enti pubblici e a privati imprenditori
sia sulle modalità di finanziamento previste dalle attuali
disposizioni, sia sulle possibilità progettuali di incremento dei
livelli di accessibilità alle strutture esistenti (alberghi,
strutture recettive, ristoranti, esercizi commerciali, s.p.a.)
anche indipendentemente dalla successiva erogazione del contributo.
Nel 2008 è stato presentato il terzo aggiornamento della guida alle
strutture ricettive accessibili in Valle d'Aosta, che ha comportato
l'effettuazione di circa 180 sopralluoghi su strutture site in
tutto il territorio regionale, ma anche il proficuo incontro con i
gestori delle connesse attività. Ricordo infine che la Regione
accompagnerà nel corso del 2010 i Comuni nel difficile percorso di
adozione dei piani di eliminazione delle barriere architettoniche
(PEBA).
Per quanto riguarda l'accrescimento della consapevolezza del
rispetto dei diritti e della dignità delle persone, articolo 8
della convenzione, la Giunta regionale finanzia, su richiesta di
enti operanti a vario titolo sul territorio, interventi volti a
promuovere e a sostenere l'attività di informazione e
sensibilizzazione della collettività, migliorando l'approccio
culturale alla disabilità. L'Assessorato sarà parte attiva per la
diffusione nella nostra regione dei principi della convenzione e
del finanziamento fino a 5.000 euro in formazione e
sensibilizzazione del trentennale dell'Associazione valdostana
paraplegici e di altre manifestazioni promosse da associazioni di
volontariato, che hanno già preso contatti con i nostri uffici.
Per quanto riguarda il diritto di prendere parte, su una base di
eguaglianza con gli altri, alla vita culturale, al tempo libero e
allo sport, (articolo 30 della convenzione), ricordo come nella
nostra regione, promosse proprio da parte della Regione, siano in
essere azioni positive, progetti speciali afferenti oltre ai
settori della casa, dei trasporti e della formazione, anche delle
attività turistico-ricreative, dello sport, della cultura, su
proposta dei gestori delle attività sociali che operano in maniera
qualificata nel campo della disabilità, per prevenire l'isolamento
e per superare stati di emarginazione e di esclusione sociale. La
Regione adotta, come richiesto dalla convenzione internazionale,
misure appropriate per dare alle persone con disabilità opportunità
di sviluppare e realizzare il loro potenziale creativo, artistico e
intellettuale non solo a proprio vantaggio, ma anche per arricchire
la nostra società.
Infine, la creazione di un dispositivo di coordinamento
all'interno delle singole amministrazioni degli Stati incaricato di
facilitare le azioni legate a tale applicazione nei differenti
settori e ai differenti livelli, secondo quanto previsto
dall'articolo 33 della convenzione. Per quanto riguarda questo
organo di coordinamento, vi è l'istituzione nella nostra regione di
un gruppo di lavoro sulla disabilità coordinato dai servizi
disabili della Direzione politiche sociali del nostro Assessorato e
composto, oltre che dagli Assessori regionali cointeressati, dagli
enti locali, da associazioni di volontariato maggiormente
rappresentate dall'azienda USL con finalità di elaborazione di
linee politiche condivise sul percorso di inclusione delle persone
con disabilità e di coordinamento degli interventi, di
omogeneizzazione delle modalità operative nei vari soggetti
coinvolti nell'inserimento sociale, educativo e lavorativo delle
persone con disabilità. Va da sé che i vari organismi coinvolti
stanno elaborando insieme modalità di confronto e di progettazione
con modi sempre più efficaci, anche se il cammino è ancora
lungo.
Di fatto e nella sostanza l'Amministrazione regionale ha già
adottato gran parte della convenzione, individuando peraltro a
livello locale alcuni percorsi per il riconoscimento e la
promozione dei diritti delle persone con disabilità in Valle
d'Aosta. Pensiamo però che i percorsi individuati a livello
mondiale dalla convenzione debbano comunque essere resi il più
possibile visibili anche nella nostra regione, perché possono
offrire a tutti spunto di riflessione sull'individuazione di
ulteriori misure per il contrasto dei pregiudizi e per la
promozione della consapevolezza sulle capacità e sui contributi che
le persone con disabilità possono fornire alla società, in alleanza
con chi sul nostro territorio opera in maniera qualificata e a
favore della disabilità. Grazie.
Presidente
- Vista l'ora, dichiaro conclusi i lavori
dell'odierna adunanza del Consiglio regionale. I lavori
riprenderanno nel pomeriggio con la discussione generale sul punto
n. 26 all'ordine del giorno.
La seduta è tolta.
---
La séance se termine à douze heures et cinquante-six
minutes.
