Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 392 del 12 luglio 1982 - Resoconto
OGGETTO N. 392/VII - SITUAZIONE PRODUTTIVA ED OCCUPAZIONALE
PRESSO LO STABILIMENTO ILSSA-VIOLA DI PONT-SAINT-MARTIN -
(Interpellanza).
PRESIDENTE:
Do lettura dell'interpellanza presentata dai
Consiglieri Mafrica,
Tonino
e
Cout.
INTERPELLANZA
CONSIDERATO che la situazione produttiva ed occupazionale
presso l'ILSSAVIOLA di Pont-Saint-Martin permane difficile (nel
1981 l'azienda ha presentato un deficit di 1.375 milioni e gli
occupati sono diminuiti fino al numero di 860, rispetto agli oltre
1000 degli anni precedenti);
AVUTE preoccupanti notizie di difficoltà produttive dovute
alla mancanza di manutenzione preventiva, alla non raggiunta
funzionalità del nuovo laminatoio e alle disagiate condizioni
ambientali;
i sottoscritti Consiglieri regionali
INTERPELLANO
l'Assessore all'Industria per sapere:
1)
quale è attualmente la situazione produttiva ed
occupazionale dell'ILSSA-VIOLA e quali sono le prospettive
dell'azienda per il futuro;
2)
se l'azienda ha in tempi recenti fatto richiesta di
interventi regionali.
PRESIDENTE:
Ha chiesto di illustrare l'interpellanza il
Consigliere Tonino, ne ha facoltà.
TONINO - (P.C.I.):
A noi risulta che la situazione
produttiva dell'ILSSA-VIOLA di Pont-Saint-Martin stia attraversando
un periodo di difficoltà. Ricordiamo nell'interpellanza che gli
occupati sono costantemente diminuiti in questi ultimi anni, che
l'azienda ha avuto un lungo periodo di utilizzo della Cassa
Integrazione Guadagni, e che oggi la situazione produttiva è
tutt'altro che assestata. Ci sono difficoltà nel funzionamento del
nuovo treno di laminazione che è costato oltre 30 miliardi,
derivanti da problemi di qualificazione del personale, nel senso
che la politica dell'esodo volontario, perseguito in questi ultimi
mesi, ha fatto sì che molto personale specializzato lasciasse
l'azienda. Oltre a questi, ci sono problemi tecnici che riguardano
il funzionamento di questo nuovo treno di laminazione, che è legato
ad altri impianti dell'azienda ormai vecchi, tant'è che si torna a
riparlare negli ambienti dell'ILSSA-VIOLA di una possibile nuova
richiesta di Cassa Integrazione Guadagni. Inoltre, il Consiglio di
Fabbrica ha parlato a più riprese di rapporti fra l'azienda e la
Regione per possibili interventi regionali.
Per queste ragioni chiediamo all'Assessore competente di farci
un quadro dell'attuale situazione produttiva ed occupazionale
dell'azienda e infine di confermare o meno la notizia che in tempi
recenti l'azienda avrebbe fatto richiesta alla Regione di
interventi regionali.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod, ne ha
facoltà.
CHABOD - (D.C.):
Per quanto riguarda la situazione
dell'ILSSA-VIOLA di Pont-Saint-Martin, operante nel settore degli
acciai inossidabili, questa si trova ancora ad agire in una
situazione di mercato assai difficile: ne abbiamo avuto conferma in
questi giorni, quando siamo andati con il Presidente della Giunta a
Bruxelles.
La crisi dei consumi che ha colpito il mercato italiano ed
europeo rende frammentarie le assunzioni e favorisce programmi a
breve e a brevissimo termine. Inoltre il costo delle materie prime
che avviene tradizionalmente nell'area del dollaro, in conseguenza
delle importanti fluttuazioni al rialzo di tale moneta, rende meno
competitivo il prodotto inossidabile.
Le indagini di mercato non prevedono un sensibile miglioramento
della situazione entro l'anno, benché si speri in un inizio di
ripresa per il primo trimestre dell'83.
La forza attuale dei lavoratori presso lo stabilimento di
Pont-Saint-Martin è di 907 unità, di cui 89 impiegati. Attualmente
sono 21 in Cassa Integrazione, di cui 16 operai e 5 impiegati.
L'Azienda non ha richiesto interventi regionali - o almeno non lo
ha fatto per iscritto, ma solo tramite dei pourparler - ma segue
con interesse la costituzione della Finanziaria regionale, aderendo
anche alla sottoscrizione di una quota di partecipazione tramite un
consorzio di aziende che fanno capo all'Associazione industriali
valdostani.
L'ILSSA-VIOLA è inoltre fortemente interessata alla
realizzazione del metanodotto per sostituire con il metano il gas
propano liquido che spesso l'approvvigiona con grosse difficoltà,
con il rischio di interrompere la produzione, com'è già avvenuto
nel corrente anno.
PRESIDENTE:
Ha chiesto di parlare il Consigliere Tonino,
ne ha facoltà.
TONINO - (P.C.I.):
Giudichiamo la risposta dell'Assessore
troppo generica rispetto alle richieste che abbiamo fatto; ci sono
evidentemente situazioni di mercato non facili, però durante una
visita che ho fatto allo stabilimento due settimane fa, ho potuto
constatare che gli ordini non mancano, mentre ci sono grosse
difficoltà proprio nella produzione. L'Assessore non ha fatto alcun
cenno a questi problemi interni dell'azienda, che pure sono
problemi che ci devono riguardare, tant'è che si renderanno
necessari all'interno dell'azienda nuovi investimenti per
sostituire alcuni vecchi impianti che male si raccordano al nuovo
impianto di laminazione. Sono queste le ragioni per le quali
l'ILSSA-VIOLA segue con interesse la Finanziaria ed in sostanza
cerca di trovare canali di finanziamento per mettere mano ad una
situazione difficile.
Nel 1981 l'azienda ha presentato un deficit di 1375 milioni, il
che non è poco; se per grossa parte questo deficit è da addebitare
alla difficile situazione di mercato, per un'altra consistente
parte è da attribuire a difficoltà produttive dell'azienda, che
derivano secondo la nostra opinione sia da problemi tecnici interni
che da problemi di personale.
Per quanto riguarda il metanodotto, che per quell'azienda è un
intervento vitale, ribadiamo in quest'occasione che la
realizzazione di quest'opera procede con troppo ritardo. E'
un'opera urgentissima, speriamo che dopo gli incontri di queste
ultime settimane si arrivi finalmente ad un progetto esecutivo e al
suo finanziamento, perché l'energia consumata dall'azienda potrebbe
essere sensibilmente ridotta con effetti positivi sul suo
bilancio.
