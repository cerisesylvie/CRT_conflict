Classificazione
ASSISTENZA SANITARIA E OSPEDALIERA
Piano socio-sanitario regionale


Resoconto integrale del dibattito dell'aula
Oggetto del Consiglio n. 774 del 28 luglio 1999 - Resoconto
OGGETTO N. 774/XI Risultati della ricerca "Prometeo - Atlante
della sanità italiana 1999". (Interpellanza)
Interpellanza
Preso atto di alcuni dati riguardanti la
sanità in Italia, pubblicati su La Stampa del 6/7/99, che riportano
in sintesi i risultati della ricerca "Prometeo –
Atlante della sanità italiana 1999", promossa da istituti
specializzati, quali il Comitato medicina e biologia del Cnr, e la
cattedra di Igiene dell’Università di Tor
Vergata;
Constatato che, nella classifica sullo stato di salute della
popolazione italiana, valutato su numero dei decessi evitabili, e
che potrebbero essere limitati da interventi o sanitari o di
prevenzione, la nostra regione si colloca agli ultimi posti della
graduatoria nazionale;
I sottoscritti Consiglieri regionali;
Interpellano
L’Assessore competente per sapere
1) se è a conoscenza dei dati di questa ricerca e se li ha
analizzati con gli esperti del settore;
2) se li considera attendibili e se intende attivarsi per
invertire all’attuale situazione, e con quali
interventi.
F.to: Squarzino Secondina - Curtaz - Beneforti
Presidente
La parola alla Consigliera Squarzino
Secondina.
Squarzino (PVA-cU)
Quest'interpellanza prende spunto da un
articolo che è apparso su "La Stampa" del 6 luglio 1999 che riporta
alcuni dati, ripresi anche da altri giornali regionali fra cui "La
Vallée", di una ricerca il cui titolo è: "Prometeo - Atlante della
sanità italiana 1999", che è stata promossa dalla cattedra d'Igiene
dell’Università di Tor Vergata, dal Comitato
medicina e biologia del Cnr, da Farmindustria e dalle società Nebo
e Esis.
Può darsi che la Farmindustria e altre società abbiamo magari
degli interessi, ma sta di fatto che abbiamo il Comitato medicina e
biologia del Cnr, abbiamo la cattedra d'Igiene dell'Università di
Tor Vergata per cui credo che possiamo affermare con una certa
sicurezza che siamo di fronte a uno studio condotto in modo
scientifico almeno da esperti della materia, da gente che non ha
nessun interesse a presentare dei dati falsi perché ne andrebbe
della loro credibilità nel mondo scientifico.
Questa ricerca descrive lo stato di salute della popolazione
italiana partendo però da un dato un po' diverso dai soliti, non
fatto sui ricoveri, sui servizi presenti, sul rapporto fra servizi
e popolazione, ma fatto sul numero di morti evitabili, cioè se si
può individuare - afferma la ricerca - qual è il numero presumibile
di morti che possiamo evitare ogni anno, abbiamo un indicatore per
valutare la capacità di un territorio di rispondere alle attese di
vita della popolazione.
La graduatoria è stata fatta tenendo conto che quasi il 60
percento dei decessi per tumori, per traumi, per avvelenamenti, per
disturbi cardiocircolatori può essere evitato con un'azione di
prevenzione primaria, quindi con interventi che prevengano questo
tipo di malattie, l'11 percento attraverso una diagnosi precoce e
il 30 percento grazie all'assistenza sanitaria in genere. Partendo
da questo dato e verificando i dati raccolti nelle varie regioni,
risulta una graduatoria di 215 aziende sanitarie locali in cui ai
primi posti troviamo le aziende della Toscana (Prato), delle
Marche, alcune della Puglia e della Campania (Bari, Salerno),
troviamo a metà classifica le grandi città: Firenze, Napoli, Roma,
Venezia, Milano, Torino, mentre nella parte di coda della
graduatoria fra le peggiori troviamo purtroppo al penultimo posto
la Valle d'Aosta in cui - a detta di questa ricerca - il 150
percento delle morti, ogni anno per questi motivi, potrebbero
essere evitate. Di fronte a questi dati la domanda che viene
spontanea è se l'Assessore è a conoscenza di questi dati e se ha
avuto modo di analizzarli con gli esperti del settore perché i dati
non sono di per sé significativi, ma bisogna interpretarli; se li
considera attendibili e se intende attivarsi per invertire
l'attuale situazione che mi sembra abbastanza disastrosa e con
quali tipologie d'interventi.
Presidente
La parola all'Assessore alla sanità, salute e
politiche sociali, Vicquéry.
Vicquéry (UV)
Rispondo subito alle due domande che sono
state poste dicendo che sono venuto a conoscenza ufficialmente di
questo studio esattamente nella giornata di ieri mediante una
lettera trasmessa dalla Farmindustria che avvisa tutti gli
assessorati di questo studio.
Ovviamente avevo letto anch'io le notizie di stampa, ma per il
breve tempo trascorso non si è ancora potuto fare un'analisi
approfondita dei dati pur avendo interpellato sin dalle prime
notizie di stampa l'Osservatorio epidemiologico, in particolare
modo il Dr. Conti, Epidemiologo e Direttore dell'Istituto
oncologico Regina Elena di Roma che ci ha fornito le prime sommarie
informazioni rispetto a questo studio.
Per rispondere alla seconda domanda, dico sin da subito che da
queste prime osservazioni non si possono considerare attendibili
questi studi per una serie di motivazioni che andrò a dire, ma
principalmente per il fatto che lo studio è stato condotto
relativamente all'anno 1994 con ciò contraddicendo tutti gli studi
epidemiologici che in genere considerano una durata temporale che
va da 5 a 10 anni. Aggiungo che, riferendosi al 1994, evidentemente
gli stessi dati non sono aggiornati né in bene né in peggio,
rispetto alla realtà attuale.
Dalle prime informazioni che abbiamo, possiamo sin da subito
dire che queste notizie gettate alla stampa, stanno scatenando
reazioni da parte di numerosissime realtà, non solo regionali, ma
anche aziendali, perché i dati che contrastano vistosamente con la
qualità della vita e il tipo di assistenza sanitaria fornita dalle
regioni e dalle singole aziende USL.
Gli esperti che ho interpellato, dopo una prima disamina, hanno
avanzato diverse riserve sul rigore della metodologia adottata, sul
tipo di conclusioni tratte e non da ultimo sul fatto che la ricerca
non espliciti in modo chiaro quale sia l'apporto scientifico
patrocinante, oppure solo economico, di ciascuna delle istituzioni
coinvolte nella ricerca.
Il gruppo Prometeo, che si assume ogni responsabilità per i
contenuti e per le scelte di studio effettuate, e per ogni errore
eventualmente commesso nella redazione della ricerca, può infatti
solo essere ipotizzato all'interno di un elenco di nomi citati nel
corso della pubblicazione, ma non viene mai esplicitata l'effettiva
composizione del gruppo di studiosi appartenenti.
Le riserve riguardano la metodologia e le conclusioni della
ricerca stessa. La ricerca "Prometeo", che non ha un carattere di
originalità nel suo genere, è stata confrontata con le metodologie
e i risultati di un altro studio sulle morti evitabili nelle
regioni italiane condotto da Barchelli e Salomoni, due accreditati
epidemiologi fiorentini del CISPO (Centro italiano di studi e
prevenzione oncologica) e pubblicato tre anni fa su una prestigiosa
rivista di settore (Epidemiologia e Prevenzione). La metodologia
delle morti evitabili o prevenibili è da tempo oggetto di dibattito
fra coloro che si occupano di epidemiologia e programmazione
sanitaria; la morte infatti è un evento che, per ovvie ragioni, non
potrà mai essere evitato in assoluto, per cui, quando si usa la
quota di mortalità evitabile o prevenibile, come indicatore in
sanità pubblica, in realtà si assume in via del tutto teorica che
un certo numero di morti potrebbero essere evitate in virtù di una
serie d'interventi sanitari presupposti efficaci.
In altre parole, la mortalità evitabile, inventata da Rustein
nel 1976 fa propria quest'assunzione e cioè collega all'efficacia
degli interventi di prevenzione primaria (che concerne la rimozione
dei fattori di rischio e che esula dalla tematica puramente
sanitaria perché riguarda la qualità di vita nel suo genere - nei
fattori di rischio ci sono innumerevoli fattori come quelli delle
morti violente, come la qualità della vita in generale), di
prevenzione secondaria (che è quella che effettivamente interessa
l'Assessorato regionale della sanità e riguarda la diagnosi
precoce) e di assistenza generica, cioè l'igiene e l'assistenza
sanitaria , alla possibilità di riduzione della mortalità ;
specifica in tre gruppi corrispondenti di cause di morte.
La presunta verifica di questo assunto la si otterrebbe dal
confronto dei tassi di mortalità per questi tre gruppi di cause di
morte e per classi di età in popolazioni diverse. La differenza del
tasso in una popolazione rispetto a un'altra che ne registra uno
più basso costituisce la quota di mortalità evitabile nella prima
popolazione, che in epidemiologia può essere calcolata mediante il
"numero di anni di vita persi".
Ovviamente, quanto più lungo è il periodo di osservazione dei
dati di mortalità, quanto più le conclusioni e la stima degli anni
di vita persi risultano attendibili. Come già dicevo, la prima
debolezza dell'impianto metodologico della ricerca "Prometeo"
riguarda proprio il periodo di osservazione. Le conclusioni vengono
tratte sui dati di mortalità di un solo anno, mentre lo studio
citato a confronto ha posto sotto osservazione i dati sulle cause
di morte di un periodo di 10 anni, sufficientemente lungo cioè da
annullare gli effetti di una possibile variazione annuale dovuta al
caso.
Aggiungo che sul metodo di rilevazione statistica delle morte in
via generale, non delle morti evitabili, c'è a tutt'oggi una
discrepanza fra il metodo messo in atto da una regione rispetto al
metodo messo in atto da altre regioni per cui molto probabilmente,
ci dicono gli esperti, non sono neppure confrontabili, non le morti
evitabili, ma neppure i dati di morte in generale.
Non solo, anche il livello di aggregazione territoriale dei dati
può indurre a false stime; quanto più i dati vengono aggregati per
aree territoriali di ridotte dimensioni, quanto più è probabile che
l'errore derivante da un'analisi condotta su piccoli numeri sia
elevato. Nello studio preso a confronto, il livello minimo di
aggregazione dei dati è stato quello regionale, mentre nella
ricerca "Prometeo" si è scelto di condurre un'analisi dei dati di
mortalità per USL; nel caso della Valle d'Aosta l'USL coincide con
la regione e questo potrebbe aver pesato sull'errore di
valutazione, ma per confermare questa tesi do lettura delle
dichiarazioni fatte nella premessa della ricerca.
Dicono i ricercatori che:
"È relativamente semplice conoscere
il personale sanitario, le dotazioni strumentali, le attività
svolte, più complessa e opinabile è la rilevazione dello stato di
salute, basti pensare al paradosso offerto dall'indagine multiscopo
periodicamente condotta dall'ISTAT. Tutti gli indicatori oggettivi
dello stato di salute migliorano significativamente durante gli
anni '80, la vita media è aumentata, la mortalità è diminuita,
eccetera e nonostante ciò gli indicatori soggettivi, cioè le
opinioni degli intervistati circa il proprio stato di benessere dal
punto di vista della salute, peggiorano visibilmente nelle diverse
indagini che si sono succedute. Se poi dalle indagini di tipo
nazionale si passa a quelle di livello territoriale, che dovrebbero
orientare le politiche di efficacia, cioè la produzione di livelli
di salute delle singole aziende sanitarie sul proprio territorio, i
dati a disposizione sono ancora più modesti; mancano dati in
positivo sulla salute e i dati sulla morbosità, assenza di salute.
Sono limitati alle notifiche di malattie infettive di dubbio valore
conoscitivo e poco altro. In particolare, non sono state ancora
resi disponibili dal Ministero della sanità i dati sulle schede
delle dimissioni ospedaliere a livello di singolo istituto di cura
che costituiscono un patrimonio informativo enorme atteso che i
ricoverati sono diversi milioni ogni anno?"
Ricordo che quando si parla di schede di dimissioni ospedaliere,
le famose SDO, la Regione Valle d'Aosta, e per essa l'USL, è stata
tra le aziende prototipo ed è una delle poche in grado di fornire
dei dati chiari e attendibili, ma questo nel 1999. Nel 1994 non
sussisteva nulla ed è per questo motivo che gli stessi ricercatori
dicono che non si dovrebbe fare un raffronto con i dati delle
schede di dimissioni ospedaliere che moltissime regioni nel 1994
non avevano.
In pratica, osservano, i dati relativi alla mortalità, 550 mila
casi in Italia nel 1994, rimangono uno, ma solo uno, dei
fondamentali indicatori di bisogno, perché sono disponibili a
livello territorialmente disaggregato provinciale in Italia e
possono essere in qualche misura utilizzati dai servizi
sanitari.
Continuano dicendo che:
"? La mortalità evitabile, così come
la mortalità generale, risulta direttamente influenzata dalla
distribuzione per classi di età della popolazione. Si immagini il
caso di due aree caratterizzate dagli stessi, uguali, identici
livelli di mortalità per ciascuna singola classe di età, per
semplicità, una mortalità bassa, ad esempio 1 morto ogni 10 mila
abitanti nel caso della popolazione giovanile sotto i 15 anni e una
mortalità molto elevata per la popolazione anziana sopra i 65 anni,
esempio 1 morto ogni 10 abitanti. Se però un'area ha una
popolazione relativamente più giovane dell'altra - si ricorda che
in Italia l'USL 2 di Napoli ha 30 anziani ogni 100 giovani e l'USL
32 di Bologna ne ha 10 volte di più -, la combinazione di uguali
tassi di mortalità applicati a quote diverse di popolazione
determina un differente indice di mortalità generale che per questo
motivo è definito tecnicamente tasso grezzo di mortalità e ha un
portato informativo e conoscitivo limitato. Per ovviare a
quest'inconveniente, che altrimenti falserebbe l'indagine, si
utilizza la cosiddetta tecnica della standardizzazione che consiste
nell'utilizzare i tassi di mortalità effettivamente rilevati per
ciascuna fascia di età applicandoli a una popolazione con la
medesima struttura prendendo come nel nostro caso a riferimento
quella territoriale. Lo sforzo di costruire questo strumento
conoscitivo - standardizzato che penalizza o va a vantaggio perché
sono sempre due i casi nelle realtà piccole e nelle statistiche la
Valle d'Aosta non si posiziona mai in mezzo, è sempre o all'inizio
o alla fine - è finalizzato in primo luogo, pur non trascurandone
la correttezza metodologica, a rendere l'indicatore leggibile e
confrontabile e ciò ha comportato la rinuncia ad alcuni
approfondimenti ulteriori che tenessero conto del fatto che l'età
media della morte differisce in misura significativa fra un'area e
l'altra del Paese, fra le diverse classi di età e tra i due sessi.
Basti ricordare che un
sessantenne ha una speranza di vita
relativamente più elevata di un ventenne,
l'età media della
morte delle donne è significativamente più alta di quella degli
uomini. Va poi chiaramente ed esplicitamente sottolineato che il
riferimento ad ambiti territoriali limitati permetterebbe analisi
statistiche più robuste se condotte su un numero di osservazioni
maggiore di quella scelta, per esempio, la media di almeno un
triennio, utilizzando i dati 1992-1994."
Queste sono affermazioni degli stessi ricercatori che,
probabilmente per correttezza professionale, dicono che loro stessi
hanno rinunciato ad approfondimenti ulteriori collegando tra loro i
dati che avrebbero sicuramente dato delle informazioni diverse. Se
si può chiosare su questo, si può dire che è scorretto dare in
pasto agli organi d'informazione dei dati statistici epidemiologici
assumendo che gli stessi abbiano valore di legge, quando loro
stessi sostengono che sono non dico inattendibili, ma assolutamente
sperimentali e quindi da non confrontare con altri tipi di
ricerche.
Le conclusioni della ricerca. Il valore che posiziona la Valle
d'Aosta al penultimo posto, l'ultima è l'USL dell'alto Friuli, è
quello che stima in 107,4 anni di vita persi su 100 mila anni di
vita potenzialmente disponibili la quota di mortalità evitabile
nella popolazione regionale. Di questi 107 anni, la ricerca ne
attribuisce ben 75 a mancati interventi di prevenzione primaria,
cioè le campagne di sensibilizzazione per la rimozione dei fattori
di rischio di una malattia quali l'alcol, il fumo, l'uso di droghe
o le abitudini alimentari, oppure di un evento indesiderato quali
ad esempio gli incidenti stradali causati da eccesso di velocità.
Sugli incidenti stradali, sui suicidi, su quant'altro non siamo in
grado di dire se la ricerca ha preso in considerazione solo gli
incidenti stradali e comunque fattori di rischio legati alla
popolazione autoctona o, come si presume e anzi è molto probabile,
ha preso in considerazione tutti gli incidenti stradali, dai morti
in montagna, alle valanghe, agli incidenti sull'autostrada e
quant'altro, il che di per sé sfalserebbe i dati a
disposizione.
Come avverte lo studio da noi usato per il confronto, le
ricerche sugli anni di vita persi tendono espressamente a non
confondere le morti ritenute prevenibili o evitabili grazie ad
opportuni interventi di prevenzione secondaria, cioè adeguati
interventi diagnostico-terapeutici, da quelle evitabili con
interventi di prevenzione primaria. Sono infatti gli interventi
diagnostico-terapeutici l'oggetto per la valutazione della qualità
dell'assistenza, del funzionamento del Servizio sanitario
regionale, mentre quelli di prevenzione primaria coinvolgono
variabili individuali e collettive, non totalmente controllabili
dal sistema sanitario.
Il valore in anni di vita persi attribuiti dalla ricerca alla
Valle d'Aosta a seguito di mancati interventi
diagnostico-terapeutici è di 9,5 anni su 100 mila rispetto ad una
media nazionale di 7,2. Gli anni di vita persi per la prevenzione
primaria erano 75 rispetto a 42 della media nazionale per cui
l'abbinamento di questi due valori ha posizionato la Valle d'Aosta
in fondo alla classifica, mentre se si fosse correttamente
utilizzato il solo valore specifico correlato all'assistenza
sanitaria di diagnosi e cura, Aosta non sarebbe sicuramente stata
in cima alla graduatoria, ma certamente avrebbe ricoperto un valore
molto più alto.
La metodologia delle morti evitabili, anche quando individua in
una popolazione un tasso elevato di mortalità specifico per causa,
lo utilizza cautamente come indicatore e non gli conferisce un
valore di certezza rispetto all'analisi della mortalità generale in
quella regione. In altre parole, la ricerca non si è cautelata dal
rischio di effettuare delle generalizzazioni e trarre delle
conclusioni che l'epidemiologia non autorizza.
Per tutti questi motivi, analoghi studi sulla mortalità
evitabile utilizzano questa metodologia a soli fini descrittivi,
individuazione di eventi sentinella o al più per stimare l'ordine
di grandezza di un fenomeno sanitario, ad esempio quanti morti
attribuiti all'alcol, eccetera, ma mai per stabilire un obiettivo
da raggiungere e tanto meno per verificare i risultati di un'azione
sanitaria o sociale e aggiungo: tanto meno per definire delle
graduatorie fra i più bravi e i meno bravi perché questa è
l'antitesi dell'epidemiologia. Gli eventi sentinella sono quelli
che servono agli amministratori per alzare la guardia e adottare
dei provvedimenti in un verso piuttosto che in un altro.
Terza debolezza: le istituzioni coinvolte nella ricerca. Non ci
è stato di sapere se si è trattato di dimenticanza, ma i
consiglieri omettono di citare fra gli istituti specializzati che
hanno patrocinato lo studio la Farmindustria. Confidando
sull'attendibilità scientifica degli altri Istituti universitari di
Tor Vergata, di Roma e Cnr, è quanto meno prudente avanzare un
sospetto sull'obiettività della Farmindustria nel trarre le
conclusioni della ricerca. Ci si riferisce in modo particolare a
pagina 37 del volume dove, citando testualmente, troviamo la
seguente affermazione:
"? Sembra che un maggior consumo di
farmaci sia associato a un minore numero anni di vita persi pro
capite. Sebbene il risultato necessiti di ulteriori approfondimenti
per verificare la stabilità, incoraggia quindi delle analisi del
ruolo del farmaco come investimento di salute?"
.
Ci rendiamo conto dell'assoluta pericolosità di un'affermazione
di questo genere, cioè sostenere che laddove più si consumano
farmaci, più c'è lo stato di salute buona e migliore è la qualità
della vita. Gli stessi dati della ricerca lo confermano in qualche
parte: è noto che la Valle d'Aosta, per quanto riguarda
l'assistenza farmaceutica, si posiziona in una situazione
assolutamente buona perché il costo della farmaceutica nel 1994 era
ad esempio enormemente più basso, ma solo nel 1998-1999 è aumentato
enormemente di miliardi. Mi pare, vado a memoria, che nel 1999 ci
siano 2 miliardi in più di spesa farmaceutica e questo solo motivo
permetterebbe, secondo la logica della ricerca, di avanzare nelle
posizioni.
Qui nello studio ci sono le specifiche di ogni regione e se
andiamo a vedere i consumi farmaceutici, gli stessi ricercatori
dicono che la spesa media pro capite complessiva per farmaci,
pubblica più privata venduta in farmacia, calcolata in base alla
popolazione pesata - la popolazione pesata è un criterio di calcolo
che tiene conto della quota di popolazione anziana -, ammonta a 336
mila lire e rotti, un valore inferiore alla spesa media nazionale,
pari a 374 mila lire pro capite.
Anche per quanto riguarda i consumi in quantità, la Valle
d'Aosta presenta valori inferiori, pur se in misura minima alla
media nazionale. Questo nel 1994. Nel 1999 purtroppo la spesa
farmaceutica si sta adeguando alla media nazionale, ma
paradossalmente quest'aumento del costo della spesa farmaceutica
innalzerebbe la Valle d'Aosta nella graduatoria di cui si
tratta.
Tutto ciò non solo sembra contrastare con l'evidenza della
pratica medica corrente che limita all'indispensabile l'uso della
farmacopea; fior di documenti, i contratti di lavoro della Medicina
generale, i contratti integrativi indicano specificatamente che
bisogna fare un'attività forte di riduzione dell'uso del farmaco a
vantaggio di una politica di prevenzione primaria nel vero senso
della parola, ne fanno emergere una sorta di sostituibilità fra
assistenza farmaceutica e assistenza ospedaliera consistente nella
riduzione delle degenze che trasferirebbe i costi aggiuntivi sul
territorio, ma - fatto ancora più grave - suggeriscono una lettura
non propriamente disinteressata dei dati di una Regione come la
nostra in cui - come ho detto - la spesa farmaceutica ha valori
inferiori e questo assieme alle regioni come Friuli, Veneto e
Lombardia che, guarda caso, sono anch'esse posizionate in fondo
alla classifica.
Tutto ciò affermato, posso concludere che questi dati sono
sicuramente da valutare con attenzione. Il nostro Osservatorio
epidemiologico sta cominciando a dare dei risultati, prenderà
contatti possibilmente con i responsabili della ricerca, ne
contesterà sicuramente alcune osservazioni, sarà in grado di
presentare documentazione specifica e noi ci riserviamo
d'intervenire in tutte le sedi perché, ripeto, dal punto di vista
deontologico e professionale questa divulgazione di una supposta
graduatoria della Regione è contestata non dalla Regione Valle
d'Aosta in quanto tale, ma da tutte le regioni, perché pone
impropriamente in buona o in cattiva luce delle realtà aziendali
che non meritano una classificazione di questo genere.
Stiamo lavorando. Dal 1994 ad oggi tutta una serie di azioni
sono state prese ed è inutile ricordare gli screening per le
mammografie e per la prostata che andrebbero ad incidere
profondamente su alcuni dei fattori di rischio e le azioni di
prevenzione legate alla diagnosi precoce e alla terapia, come pure
tutta una serie d'iniziative di cui il Consiglio regionale è stato
portato a conoscenza.
Comunque, per rispondere puntualmente alla seconda parte della
domanda e cioè se ci si intende attivare per invertire l'attuale
situazione, la risposta ovviamente è sì, prima di tutto vogliamo
conoscere bene il fenomeno, dopodiché è indubbio che le politiche
regionali dovranno incentrarsi sulla prevenzione, sulla qualità
della vita e altri investimenti in questo senso: dall'ARPA ad altri
tipi d'interventi, sono stati fatti e continueranno ad essere
fatti.
Presidente
La parola alla Consigliera Squarzino
Secondina.
Squarzino (PVA-cU)
Per ringraziare l'Assessore di questa
lunga e articolata relazione che è stata un po' una lezione sulla
metodologia scientifica relativamente alle morti evitabili. Prendo
atto con interesse che c'è da parte sua l'impegno di valutare i
dati forniti con attenzione e con maggior tempo.
Le confesso, Assessore, che mi sarei accontentata di una
risposta molto più stringata. Speravo che lei mi dicesse che questi
dati sono inattendibili perché il nostro Osservatorio
epidemiologico ci può dire che: a, b, c, d.
Questa era la risposta che speravo di sentire perché se è vero
come dice lei che hanno preso i dati del 1994, mi chiedo che tipo
di dati hanno preso dalla Valle d'Aosta perché a quanto mi risulta,
e lei finora non ha ancora dato una risposta a queste continue mie
richieste, risale al 1991 l'ultimo dato organico sulle morti
presunte in Valle d'Aosta, quindi il prodotto maggiore
dell'Osservatorio epidemiologico è stato nel 1991; sono passati
almeno 8 anni e non so cosa ha fatto in questo periodo
l'Osservatorio epidemiologico: o non c'era o non ha lavorato. Su
questo credo vada fatta un'attenta osservazione.
Condivido il fatto che occorre intervenire sulla prevenzione
secondaria e che in questo settore tutta l'azione di screening
portata avanti dall'assessorato sicuramente ha un grande valore.
Ricordo però che l'elemento che incide maggiormente, più del 50
percento non solo in Valle d'Aosta con il 75 percento ma in genere,
è la prevenzione primaria. Lei mi dice che non dovevo chiedere a
lei cosa si fa nella prevenzione primaria perché questo è compito
non solo dell'Assessorato della sanità e questo è vero, però questo
mi dice che è la responsabilità della Giunta nel suo complesso
perché l'azione che porta avanti non garantisce quella prevenzione
primaria di cui lei parlava e questo mi preoccupa assai.
