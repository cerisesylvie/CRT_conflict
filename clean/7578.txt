Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2526 del 14 gennaio 1987 - Resoconto
OGGETTO N 2526/VIII - SITUAZIONE DEI LAVORATORI DELLA EX
MONTEFIBRE DI CHATILLON - (Interpellanza),
PRESIDENTE:
Do lettura dell'interpellanza in oggetto
presentata dai Consiglieri Mafrica, Millet e Sandri:
INTERPELLANZA
Ricordato
che a quattro anni dalla chiusura della
ex-MONTEFIBRE di Châtillon sono ancora 198 le lavoratrici ed i
lavoratori per i quali non si è ancora riusciti a trovare un posto
di lavoro-
Constatato
che su di essi incombe il passaggio dalla
già precaria e difficile condizione di cassintegrati a zero ore a
quella ancora più disperata di disoccupati con poche
prospettive:
Allo scopo
di portare il Consiglio regionale a
conoscenza di una situazione che diventa ogni giorno sempre più
drammatica
i sottoscritti Consiglieri regionali
INTERPELLANO
l'Assessore all'Industria Commercio, Artigianato e Trasporti
per conoscere:
1)
i risultati dei contatti con il Ministero del
Lavoro e l'Azienda ai fini di un prolungamento della cassa
integrazione guadagni;
2)
le intenzioni della Giunta per ciò che riguarda una
soluzione transitoria che eviti per i dipendenti della
ex-MONTEFIBRE il passaggio alla condizione di disoccupati;
3)
le intenzioni della Giunta in merito a possibili
nuove attività lavorative nella zona di Châtillon) che consentano
il reinserimento produttivo delle lavoratrici e dei lavoratori
della ex-MONTEFIBRE.
PRESIDENTE:
Ha chiesto la parola il Consigliere Mafrica:
ne ha facoltà.
MAFRICA (P.C.I.):
Noi, insieme al Consigliere Sandri,
abbiamo presentato questa interpellanza per dare voce anche in
Consiglio regionale alle istanze di un gruppo di lavoratori che si
sente dimenticato un po' da tutti: sono i lavoratori in cassa
integrazione dell'ex MONTEFIBRE.
Come i Colleghi già sanno (ma io penso che sia ugualmente
opportuno ricordarlo) dei 450 lavoratori che erano in servizio alla
fine del 1982, dopo 4 anni di distanza, sono 198 quelli che non
hanno ancora risolto il problema del lavoro. Buona parte di costoro
sono lavoratori anziani, oppure donne che, più difficilmente di
altri, riusciranno a reinserirsi nel mondo dell'occupazione.
Qual'è la situazione e perché necessita di un intervento
particolare? In questi quattro anni la CHATILLON S.p.A., cioè la
filiale della MONTEFIBRE che aveva in carico questi lavoratori, ha
rinnovato la richiesta della cassa integrazione. La CHATILLON
S.p.A. però ha affermato che a partire dal 15 dicembre non intende
più rinnovare tale richiesta, per cui questi lavoratori. con la
fine della cassa integrazione, verrebbero a perdere il diritto a
vedersi pagare i contributi e ad avere la possibilità di compiere
lavori socialmente utili, fermo restando ovviamente il problema
principale che è quello di rimanere senza lavoro.
In questo periodo vi sono state assemblee di lavoratori ed è
stato anche costituito un comitato di studio. Comunque noi
riteniamo opportuno avere in Consiglio regionale alcune
indicazioni, perché il Consiglio stesso possa valutare quanto
l'Amministrazione regionale o la Giunta fanno e quanto
eventualmente si può ancora fare.
In questi giorni si è valutata la possibilità di continuare la
cassa integrazione. Sembra che da parte del Ministero del Lavoro ci
sia una certa disponibilità, ma che l'azienda non sia intenzionata
a firmare la richiesta, almeno sino a marzo. Vorremmo sapere
dall'Assessore quali novità ci sono su questo fronte.
La seconda questione è relativa ad una fase transitoria. Nel
caso che si dimostrassero inutili tutte le pressioni sull'azienda
per farle firmare nuovamente la richiesta di cassa integrazione,
quali sono gli elementi di giudizio della Giunta sulle proposte del
sindacato, relative ad una sorta di azienda di transito che
trasformi questi lavoratori dalla condizione di cassintegrati a
quella di operatori nuovamente inseriti ed attivi nel mondo del
lavoro?
L'ultima domanda riguarda le attività previste nell'area di
Châtillon per i lavoratori dell'ex MONTEFIBRE e per i giovani di
quella zona.
Noi abbiamo l'impressione che, con la chiusura della MONTEFIBRE,
il Comune di Châtillon abbia subito un colpo durissimo e che
addirittura sia stata colpita la stessa identità sociale di quel
comune che ha visto cadere l'industria che per 60 anni era stata un
po' l'anima ed il motore in cui si intrecciavano le relazioni della
popolazione stessa.
Noi pensiamo che a Châtillon sia necessaria un'attività
industriale, oltre che per dare soluzione ai problemi del lavoro,
anche per ridare a quel comune una speranza per il futuro,
altrimenti quel comune, che in tutti questi anni ha visto
continuamente aumentare la sua popolazione, rischia di entrare
nell'elenco dei comuni che man mano si dissanguano e vedono i
propri abitanti diminuire e cercare altrove possibilità di
lavoro.
Vorremmo avere delle prime risposte da parte della Giunta su
questo problema, perché crediamo che sia giusto non occuparci di
un'azienda solo nella fase più drammatica della sua chiusura, ma
anche quando il processo di assorbimento dei lavoratori non è
ancora ultimato.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti Lanivi: ne ha
facoltà.
LANIVI (A.D.P.):
Mi pare che il Consigliere interpellante
abbia illustrato molto bene le sue domande ed io cercherò di
rispondere alle stesse aggiungendo anche alcune considerazioni.
Non è vero che i cassintegrati della Châtillon siano stati
abbandonati al loro destino. perohé l'Amministrazione regionale ha
seguito da tempo questa vicenda e, per quanto è nelle sue
possibilità e disponibilità, ha operato con il massimo impegno.
In proposito voglio solo ricordare che il problema centrale per
la prosecuzione della cassa integrazione è costituito dal fatto che
l'azienda non intende più richiederla.
Questa intenzione. non si è mostrata solo di recente. ma si era
già manifestata molto chiaramente nei primi mesi del 1986, tant'è
che solo grazie all'accordo intervenuto tra l'Amministrazione
regionale e la TECDIS (OLIVETTI-SEIKO), abbiamo potuto supportare,
giustificare ed ottenere dall'azienda un ulteriore richiesta di
cassa integrazione per 6 mesi (dal marzo 1986 al dicembre 1986),
cosa che l'azienda non avrebbe fatto.
Anche da parte del CIPI e del Ministero del Lavoro vi è già una
disponibilità e quindi un assenso per una eventuale richiesta di
proroga da parte dell'azienda, che giunga almeno fino al marzo
1987.
Il vero problema, quindi, non sta nella volontà del Ministero
del Lavoro di sostenere la richiesta della cassa integrazione, ma
sta nell'intenzione dell'azienda di non richiedere la prosecuzione
della cassa integrazione che, invece, il CIPI ed il Ministero del
Lavoro sarebbero disponibili a concedere.
L'intervento della Regione in proposito è stato continuo e
massiccio ed ha investito direttamente il Ministro ed il
Sottosegretario al Lavoro perché agissero nei confronti
dell'azienda che si è continuamente e fermamente schierata contro
ogni ipotesi di richiesta di prosecuzione oltre il 15 dicembre.
L'ultimo intervento, di oggi e di domani, ha lo scopo di richiedere
al Ministro del Lavoro di esercitare un'ulteriore pressione
sull'azienda dopodomani, quando, presso il Ministero del Lavoro, ci
sarà una riunione per affrontare il problema della prosecuzione
della cassa integrazione in alcuni stabilimenti della Montefibre
situati in Piemonte.
Abbiamo già preso contatti con i nostri Parlamentari e con
l'Ufficio del Lavoro di Aosta, affinché l'azienda della Valle
d'Aosta sia inserita nel numero delle aziende per le quali si
richiede la prosecuzione della cassa integrazione fino al marzo del
1987.
Mi pare che la seconda domanda riguardi eventuali
soluzioni-ponte nel caso che l'azienda, nonostante le insistenze
del Ministero, non accedesse alla richiesta della prosecuzione
della cassa integrazione.
Voglio precisare che l'aspetto più negativo per noi è
determinato dal fatto che proprio in questi giorni sembra che si
stiano predisponendo, a livello governativo, delle misure per
favorire i lavoratori, specie quelli appartenenti alla fasce più
elevate, con misure che tengano conto di una situazione che si
presenta di difficile soluzione, e cioè del cosiddetto "governo
delle eccedenze" o "gestione degli esuberi".
L'aspetto più grave di questa vicenda è costituito dal fatto
che, di fronte all'atteggiamento dell'azienda, proprio in questi
mesi (come ci era stato preannunciato già nel mese di luglio
dell'anno scorso dal Sottosegretario Borruso), dovrebbero essere
definite, in accordo tra le Organizzazioni sindacali ed il
Ministero del Lavoro, nuove misure che tengano conto della
situazione nella quale si trovano quei lavoratori che sono
addirittura senza prospettive, o che solo con molta difficoltà
avrebbero la possibilità di essere riammessi nel mercato del
lavoro.
Per quanto concerne le eventuali "soluzioni transitorie" devo
dire che la stessa azienda, di fronte all'ipotesi di un possibile
acquisto da parte della Regione delle quote azionarie della
società, si è dichiarata "non disponibile" a cedere il pacchetto
azionario per la costituzione di una nuova società.
Ci è stato anche segnalato che la cosa non sarebbe opportuna a
causa delle pendenze che il pacchetto azionario della CHATILLON
S.p.A. avrebbe dietro di sé.
Pertanto, nel caso non venisse accordata la proroga della cassa
integrazione e ci venissero a mancare anche i tempi tecnici per
studiare "soluzioni ponte" o "soluzioni alternative", potremmo
utilizzare quegli strumenti dei quali l'Amministrazione regionale è
già dotata e cioè: la legge n. 4. per quanto riguarda formazione di
cooperative e lavoro autonomo: gli interventi del FRIO: i cantieri
di lavoro ed eventualmente anche quelli forestali. In ogni caso,
come ha già deciso la Giunta, si dovrebbero coordinare gli
interventi dei vari Assessorati per individuare le opportunità di
lavoro da proporre per la zona di Châtillon.
Tra le nuove alternative, nell'area dove l'Amministrazione
regionale sta provvedendo a demolire i vecchi immobili, si sta
realizzando il progetto TECDIS.
A titolo informativo posso dire che nella fase progettuale sono
state apportate alcune modifiche che rendono possibile anticipare
la tecnologia inizialmente prevista per gli anni '90. La
progettazione è ormai al termine e ci è stato detto che con i primi
giorni di marzo potrebbe essere appaltato il progetto TECDIS.
Contemporaneamente l'Amministrazione regionale cercherà di fare
nell'area residua eventuali nuovi inserimenti.
PRESIDENTE:
Ha chiesto la parola il Consigliere Sandri:
ne ha facoltà.
SANDRI (N.S.):
Prendo atto dell'impegno assunto dalla
Giunta regionale nei confronti dei lavoratori dell'ex MONTEFIBRE di
Châtillon, però credo che si debba esprimere un giudizio molto
negativo sul comportamento dell'azienda, la quale, pur avendo
ottenuto notevoli finanziamenti dalla Regione per l'acquisto dei
terreni ed essersi impegnata a ricercare, d'accordo con la Regione,
delle soluzioni a questi problemi si presenta quasi come un "muro
di cemento armato" sul quale non si può scrivere assolutamente
nulla e nei confronti del quale non è possibile realizzare alcun
collegamento.
Penso, comunque, che questa circostanza debba essere fatta
pesare, a livello di Ministero, sulla MONTEDISON e sulla
MONTEFIBRE, perché è inaccettabile l'assenza di ogni forma di
dialogo da parte dell'azienda.
Rimangono tuttavia delle grandi perplessità in relazione alle
soluzioni prospettate dall'Assessore, specie per quanto riguarda la
loro effettiva consistenza. È vero che la situazione è estremamente
difficile, però è anche vero che in qualche occasione ci siamo
forse sbilanciati un po' troppo sulla reale consistenza
occupazionale di alcuni progetti.
Nei progetti FRIO del 1986/88, infatti, specie per quanto
riguarda la zona di Châtillon, non è stata prevista una sufficiente
quantità di lavori...
TORRIONE
(fuori microfono): Ti chiedo scusa. ma qui fa un
freddo cane!
PRESIDENTE:
Il Consigliere Torrione si lamenta per il
freddo. Ho già avuto modo di avvertire i Colleghi dell'improvviso
guasto all'impianto che si è verificato questa mattina ed al quale
è già stato posto rimedio. Occorre solo qualche minuto di pazienza
per riavere il calore necessario. Prego, Consigliere Sandri.
SANDRI (N.S.):
Posso assicurare i Consiglieri che il
vivere ad una temperatura più bassa, rispetto a quella alla quale
siamo abituati, contribuisce a migliorare la respirazione...
(...Ilarità dell'Assemblea...)
TORRIONE
(fuori microfono): E fa venire anche
l'influenza!
SANDRI (N.S.):
Di solito viviamo in ambienti
surriscaldati e questo non fa bene alla nostra respirazione.
Comunque torniamo al discorso dell'occupazione, per risolvere il
quale sarebbe opportuno che la Giunta sollecitasse i Comuni della
zona a presentare, per il 1987-89, diversi progetti ben
documentati.
Il Presidente della Giunta infatti ha detto in una assemblea di
lavoratori che la Giunta regionale considera fondamentale questa
circostanza nella ricerca di una soluzione concreta ai problemi
della zona. È in fondo una specie di scommessa.
Altre perplessità possono derivare, ad esempio, dai riferimenti
che si fanno alla legge n. 4, nella quale si parla di cooperazione
e piccole attività, mentre qui ci si ritrova di fronte a scelte
delle quali parleremo più avanti in questo Consiglio, che
sembrerebbero andare in senso opposto, come nel caso dello
stabilimento ex FERA di St. Vincent.
La nostra posizione quindi, tende a verificare se l'impegno
assunto dalla Giunta è sempre presente e se è orientato verso la
ricerca di tutte le soluzioni possibili, e non solo di quelle già
prospettate. Infatti questa situazione è forse la più drammatica
tra quelle presenti in Valle d'Aosta, ma ha anche la caratteristica
di essere la prima a "giungere al pettine" della fine della cassa
integrazione.
Non dico assolutamente nulla di nuovo quando sostengo che nei
prossimi anni rischieremo di trovarci in questa situazione anche in
altre zone. Credo che dobbiamo sfidare anche noi stessi nella
ricerca di strade o soluzioni diverse.
