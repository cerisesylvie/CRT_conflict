Classificazione
ASSISTENZA SANITARIA E OSPEDALIERA



Oggetto del Consiglio n. 2517 del 25 maggio 2023 - Resoconto
OGGETTO N. 2517/XVI - Interrogazione: "Notizie relative alla
situazione di scarso decoro dell'accesso alla sede ASL di
Verrès".
Marguerettaz (Presidente) -
Punto n. 33 all'ordine del
giorno. Per la risposta, la parola all'assessore Marzi.
Marzi (SA) -
L'Azienda USL ha comunicato che la struttura
è stata oggetto d'interventi strutturali resisi necessari per
migliorare la sicurezza e la funzionalità dell'edificio in
riferimento alle attività in esso svolte. Alcuni lavori sono ancora
in corso, motivo per il quale si è verificato un temporaneo
accumulo di materiale poi rimosso dagli operatori incaricati. Nel
caso specifico il materiale presente sul retro era stato
momentaneamente posizionato in quella sede per facilitare le
successive operazioni di smaltimento.
In ogni caso l'Azienda USL ha comunicato e raccomandato
all'impresa la necessità di porre la massima attenzione
nell'accantonamento dei materiali, individuando una corretta
collocazione, evitando quindi le interferenze anche di carattere
provvisorio.
Questo anche se il deposito ha interessato l'ingresso secondario
sul retro dello stabile che è utilizzato dall'utenza solo in caso
di necessità e spesso con l'aiuto del personale volontario o
dipendente.
La ringraziamo per l'attenzione e per averci dato l'opportunità
di chiarire il tema.
Presidente -
Per la replica, la parola alla collega
Minelli.
Minelli (PCP) -
Grazie Assessore della risposta, abbiamo
portato alla sua attenzione questa piccola situazione di disagio
che è poca cosa sicuramente rispetto ad altre più importanti e,
come lei ben sa, di più difficile soluzione.
Ci auguravamo che venisse affrontata con tempestività e così è
stato: lunedì mattina l'accesso all'ascensore secondario era
libero, quindi la ringraziamo anche per aver sollecitato la rapida
sistemazione.
Quello però che è da segnalare, e mi riferisco a quanto lei ha
spiegato, e cioè che il materiale era stato depositato lì perché si
stanno facendo dei lavori, è che a noi risulta che questa è una
situazione che si è reiterata nel tempo, e cioè che già, e parlo
non di questo anno ma parlo di anni passati, spesso e volentieri
quell'accesso secondario è stato pieno di materiale... si tratta di
scatoloni e immondizia varia, avevamo ricevuto delle segnalazioni
fotografiche. Devo precisare, ma lo avevo anche scritto
nell'interrogazione, che l'accesso non era ostruito completamente,
- c'è molta gente che utilizza quell'ingresso secondario perché è
più facile raggiungere la parte alta, c'è da fare meno coda per
intenderci -  non era che non si potesse passare con le
carrozzine, ma le manovre erano più difficili.
In ogni caso quello che è importante è che si sia intervenuti e
soprattutto che ci sia un'attenzione a mantenere il più possibile
pulito e decoroso uno spazio pubblico; è una cosa che si può fare
con un po' di buona volontà e di senso di rispetto per le strutture
che sono al servizio di tutta la popolazione.
Se poi talvolta è necessario un richiamo da parte delle autorità
preposte, questo ovviamente va fatto.
