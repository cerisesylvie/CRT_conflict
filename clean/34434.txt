Classificazione
CONSIGLIO REGIONALE
Attività consiliare d'aula



Oggetto del Consiglio n. 2215 del 8 febbraio 2012 - Resoconto
OGGETTO N. 2215/XIII - Ordine dei lavori.
Presidente
- Per l'esigenza di aggiornare la continuità
dei lavori, convoco la Conferenza dei Capigruppo e sospendo il
Consiglio per venti minuti.
Si dà atto che la seduta è sospesa dalle ore 11,23 alle ore
11,46.
Presidente
- Possiamo riprendere i lavori? Vi comunico
che la Conferenza dei Capigruppo ha deciso a maggioranza che il
punto n. 20 all'ordine del giorno è rinviato al pomeriggio alla
presenza del Presidente della Regione, per cui restano da discutere
nella mattinata i punti n. 19, n. 21 e n. 24 dell'ordine del
giorno.
La parola alla Consigliera Patrizia Morelli.
Morelli (ALPE)
- Siamo stati sorpresi da questa
richiesta, questa mattina abbiamo fatto una riunione dei Capigruppo
per concordare i punti da rinviare al pomeriggio data l'assenza del
Presidente e il disegno di legge sulla rinotracheite bovina non era
fra questi punti. Non riusciamo a capire quali nuovi sviluppi siano
sorti a Parigi, forse, dove si trova il Presidente, riguardo alla
rinotracheite bovina. La sintesi è che mi pare che in questo
Consiglio non si muova più foglia che il Presidente non voglia...ci
pare che tale Assemblea ne esca un po' esautorata. Non so cosa ne
pensino gli altri colleghi, ma la nostra posizione è questa.
Presidente
- La parola al Consigliere Donzel.
Donzel (PD)
- Personalmente sono scandalizzato da questo
modo di procedere, naturalmente la Conferenza dei Capigruppo con il
Presidente ha il potere di decidere di invertire l'ordine del
giorno, di fare quello che vuole, ma devo dire che abbiamo chiesto
varie cose oggi: abbiamo domandato di rinviare tutta la discussione
in attesa del Presidente e ci è stato detto "no", che si potevano
affrontare dei punti senza il Presidente e noi siamo stati qui a
fare il nostro compitino per bene, abbiamo discusso le nostre
interpellanze e abbiamo atteso l'evento dell'arrivo del Presidente
per discutere il "caso Lavoyer" nel pomeriggio...quando era
evidente che tale caso avrebbe dovuto essere al primo punto
all'ordine del giorno di un Consiglio serio, bisognava rinviare
tutto al pomeriggio ed iniziare, perché avremmo avuto un nuovo
Governo regionale davanti; noi siamo venuti incontro alle esigenze
della maggioranza in questi termini. Non si capisce perché durante
la mattinata, con mia grande sorpresa, si cambia idea e io,
simboleggiando tutto il PD, vi dico che lascerò quest'aula e
tornerò nel pomeriggio. Non la lasciamo tutti per l'esigenza di
intervenire sulla legge che riguarda i patronati, quindi il nostro
dovere lo dobbiamo fare fino in fondo, ma simbolicamente lasciamo
quest'aula, perché è inaccettabile che tale maggioranza spadroneggi
nel Consiglio regionale. Vi fate le leggi, questo va bene, è un
vostro dovere, ma il Consiglio regionale è di tutti, è il luogo del
rispetto anche della minoranza, anche dei tempi della minoranza. Se
voi imponete anche nel Consiglio regionale le vostre modalità...non
mi importa se voi lavorate così in maggioranza e decide uno per
tutti, ma in Consiglio regionale non è così! È un luogo di rispetto
anche degli altri, ma questo rispetto viene sempre meno.
Avevamo chiesto il rinvio al pomeriggio di due ore del Consiglio
regionale...siamo convocati (vi ricordo) per due giorni, siamo
Consiglieri regionali pagati per fare questa attività...abbiamo
chiesto di rinviare di due ore per poter seguire la presentazione
del progetto dell'ospedale al Consiglio comunale di Aosta, perché
non abbiamo la prerogativa di conoscerlo. "No, non se ne parla!
Dovete essere qui in Consiglio regionale alle tre e mezza per il
caso Lavoyer", quindi non potremo seguire il Consiglio comunale di
Aosta. Vi sembra questo il modo di comportarvi, il modo di tessere
un rapporto di correttezza con la minoranza? Mi sembra molto
scorretto quello che fate, non sarà tanto, ma l'unica cosa che
posso fare, simboleggiando tutto il gruppo, è quella di uscire da
quest'aula e di dirvi: ma fate un po' voi quello che volete! Questa
è una violenza che fate nei confronti dei lavori del Consiglio
regionale.
Presidente
- La parola al Consigliere Segretario
Rigo.
Rigo (PD)
- Grazie Presidente.
Solo per un'informazione ulteriore ai Consiglieri regionali.
Avevamo chiesto, lo ha ribadito il collega Donzel, la possibilità
di un rinvio per poter assistere in Consiglio alla presentazione
della fantomatica bozza di nuovo progetto del Presidio ospedaliero
Parini. Volevo informarvi che sarà portata oggi all'attenzione dei
Consiglieri comunali, è già stata infatti convocata l'apposita
commissione consiliare con all'ordine del giorno due varianti per
il cunicolo tecnologico e pedonale che dovrà collegare il vecchio
con il nuovo. Oggi i Consiglieri comunali quindi vanno a discutere
atti amministrativi di varianti che non ci sembrano sogni...e non
ci sembra una bozza.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Non ho partecipato alla Conferenza
dei Capigruppo, però credo che, dal punto di vista oggettivo,
dovremmo semplicemente spiegare qual è il vulnus. Nel momento in
cui abbiamo due giorni di lavoro, non abbiamo dei momenti di vuoto,
quindi chiediamo nel corso della discussione di essere messi nella
condizione di avere più parti interessate per poter esprimere al
meglio la volontà del Consiglio regionale. Se avessimo creato delle
situazioni dove il dibattito veniva impoverito, può darsi che
qualche ragione ci sarebbe stata; noi creiamo le condizioni
esattamente contrarie, ossia un dibattito più ampio. Possiamo avere
delle opinioni diverse, ma mettere il Presidente della Regione
nella condizione di partecipare ad un dibattito vi sembra un
vulnus, un impoverimento? Rispetto a delle leggi che vengono
proposte, ritengo che il Capo del Governo, se è messo nella
condizione di intervenire, è una questione di democrazia. Posso
quindi anche immaginare che il vostro gioco sia quello di
mortificare una maggioranza dicendo che è una maggioranza a pelle
di leopardo nei confronti dell'Esecutivo, ma non è così. Respingo
allora al mittente questa sceneggiata, ritengo che il lavoro possa
tranquillamente procedere. Abbiamo un'ora dove dobbiamo dibattere
due leggi, una mozione, quindi abbiamo l'opportunità per poter
occupare in modo proficuo il nostro tempo. Chiederei quindi di
terminare tale discussione e finalmente di affrontare delle cose
più concrete.
Presidente
- La parola al Consigliere Segretario
Rigo.
Rigo (PD)
- Vede Assessore, se si tratta di una
sceneggiata - può darsi che abbia ragione lei -, gli sceneggiatori
non siamo certo noi: avete fatto tutto voi! Vi siete complicati da
soli la vita! Imputo quindi a voi direttamente la responsabilità di
questa sceneggiata, noi siamo stati degli attori che vi sono stati
trascinati.
Presidente
- La parola al Consigliere Louvin.
Louvin (ALPE)
- Ha detto bene il collega Rigo: non siamo
noi i Mario Merola della situazione, questa partita è tutta giocata
in casa nella maggioranza. Noi vorremmo molto sommessamente, e con
lo stesso garbo che ha usato il nostro Capogruppo poco fa, far
rilevare come, al di là della manomissione continua dell'ordine del
giorno, vi sia una situazione nella quale noi percepiamo molto
nettamente la mancanza di fiducia da parte del Presidente della
Regione nei propri stretti collaboratori e un'inconsistenza e
volatilità dei suoi partner di maggioranza nel fare opera di
sostegno e di condivisione dell'azione legislativa. Quanto la
problematica della rinotracheite necessiti la presenza del Capo
dell'Esecutivo in quest'aula è cosa che obiettivamente ci sfugge, è
una tematica che ha avuto tempi di maturazione abbastanza lunghi in
queste ultime settimane, anche dall'ultimo Consiglio in poi. Ciò
che invece percepiamo nella convulsione di queste ultime ore un po'
concitate è che si senta una fragilità di terreno; ora ci dispiace
che all'interno della maggioranza ci sia chi fa sponda invece che
ad una normale prosecuzione dei lavori consiliari, ad operazioni
che richiedono il presidio
manu militari
del Presidente in
quest'aula. A noi naturalmente, Signor Vicepresidente Marguerettaz,
non dispiace che il Presidente - e vogliamo anche darne atto - sia
presente nei lavori del Consiglio con assoluta assiduità e
personale continuità, è un tratto che va ascritto a suo merito. La
prevaricazione, l'oltrepassare la naturale necessaria presenza è un
segno di svilimento sia della Giunta che presiede, sia dell'intero
Consiglio. Questa è l'unica sottolineatura che fa un'opposizione,
che non ha altro strumento se non la parola in tale aula, perché la
forza dei numeri sta dall'altra parte. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Anche da parte mia rimando al mittente che questa assolutamente
non è una sceneggiata. Stamattina c'è stata la riunione della
Conferenza dei Capigruppo, ci è stata comunicata l'assenza del
Presidente e ci sono stati detti i punti che sarebbero stati
rinviati e non abbiamo fatto alcuna sceneggiata. Adesso si
riconvoca e si dice che si deve rinviare anche questo punto, perché
il Presidente vuole essere presente. Siccome questa è la seconda
volta che vi è l'assenza del Presidente, proprio perché noi
vogliamo che egli sia presente, ho fatto addirittura la proposta,
se si dovessero ripresentare tali problematiche nel prossimo
Consiglio, di iniziare i lavori nel pomeriggio visto che il
Consiglio è convocato per due giorni: questo per far vedere che non
abbiamo niente in contrario che non ci sia il Presidente. Ci sembra
di esserci comportati seriamente e ci sentiamo in dovere di
ribadirlo, perché non siamo assolutamente incoscienti!
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Solo per ribadire, nell'assoluto
rispetto delle opinioni di tutti i componenti di questo Consiglio,
che la nostra richiesta non va a mortificare nulla. Abbiamo la
possibilità di lavorare, abbiamo avuto una situazione dove si
chiede di poter discutere un punto all'ordine del giorno che,
collega Louvin, non è così banale. Lei sta parlando della
rinotracheite dicendo che questo è un problema e se dovessimo
andare a vedere tutte le interpellanze che avete fatto voi su
questo argomento, scopriremmo che anche voi gli date la massima
importanza, perché di tale tema non è che non ne abbiamo parlato!
Riteniamo che questa sia una questione sufficientemente importante,
non pensiamo che stravolga i destini della Valle d'Aosta, ma è un
provvedimento con una sua importanza. Di fronte al Presidente della
Regione che chiede di partecipare al dibattito, ci sentiamo dire:
"state mettendo sotto i piedi il Consiglio regionale!". Volevo solo
dire che così non è: noi possiamo lavorare, possiamo fare un
dibattito il più ampio possibile; spostare la discussione di tre
ore e mezza non credo che cambi nulla. Chiederei quindi
effettivamente di proseguire i lavori nel modo più sereno e
corretto possibile.
Il Consiglio prende atto del rinvio dell'esame dell'oggetto
iscritto al punto 20 dell'ordine del giorno.
