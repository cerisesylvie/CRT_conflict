Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 496 del 24 marzo 2004 - Resoconto
OGGETTO N. 496/XII - Aggiornamento dello studio per l'attuazione
della terza fase di interventi presso l'Ospedale regionale di Viale
Ginevra. (Interrogazione e Interpellanza)
Interrogazione
Vista la deliberazione di Giunta n. 506 del 23 febbraio 2004
con cui si conferisce alla Finaosta l'incarico di aggiornare lo
studio inerente l'attuazione della terza fase di interventi presso
il presidio ospedaliero di Viale Ginevra di Aosta, tenendo conto,
tra l'altro, dei seguenti punti di attenzione:
- programmare la conclusione dei lavori in corso prima
dell'avvio, nel 2006, della terza fase
- procedere ai lavori di ampliamento dell'ospedale
direttamente, ricorrendo a fondi statali
- realizzare un parcheggio di circa 700 posti auto
- prevedere l'ampliamento dell'ospedale con la costruzione di
un nuovo fabbricato per 130 posti letto;
Preso atto che l'iniziativa della proposta di delibera è
stata assunta dall'Assessore alla Sanità Salute e Politiche
Sociali, di concerto con l'Assessore al Territorio, Ambiente e
Opere Pubbliche;
Preso atto che i costi previsti per tale studio ammontano ad
oltre centomila euro;
Visto altresì che tale delibera ha registrato il voto
contrario dell'Assessore all'Agricoltura, Risorse Naturali e
Protezione Civile;
la sottoscritta Consigliera regionale
Interroga
la Giunta per sapere:
1) quali sono le motivazioni del dissenso emerso in
Giunta;
2) a quanto ammontano i costi finora sostenuti dalla Regione
per pagare gli studi inerenti le diverse ipotesi di costruzione di
un nuovo ospedale o di ampliamento dell'esistente.
F.to: Squarzino Secondina
Interpellanza
Premesso che
la Giunta ha affidato un nuovo incarico per l'esame della
terza fase di intervento presso l'ospedale regionale di viale
Ginevra, chiedendo, tra l'altro, la verifica dei tempi e dei modi
dell'ampliamento.
Il sottoscritto Consigliere regionale
Interpella
il Presidente della Regione e l'Assessore alla sanità per
conoscere:
1) entro quali tempi verrà consegnato lo studio in
premessa;
2) quali sono i motivi che hanno indotto la Giunta, ad un
anno da un precedente incarico di valutazione della terza fase, a
commissionare un nuovo esame;
3) se siano state date indicazioni di massima sulle quali
attivare il nuovo studio;
4) quale giudizio esprimono sulla terza fase così come ad
oggi disegnata.
F.to: Frassy
Presidente - La parola al Consigliere Frassy.
Frassy (CdL) - Anche qui l'argomento non è sicuramente nuovo; se
per l'Aosta-Martigny si parla di 25 anni, penso che per l'Ospedale
di viale Ginevra si parli di un tempo analogo, ma forse addirittura
maggiore, perché le vicende da quando l'ospedale passò dall'Ordine
Mauriziano alla Regione Valle d'Aosta sono quelle che ci portano a
dire che più che una direzione sanitaria di quel presidio, è
necessario forse parlare di una "direzione dei lavori" in termini
di cantieristica, perché è un presidio ospedaliero che è stato
caratterizzato, fin da quando l'Amministrazione regionale lo ha
preso in proprietà, come un cantiere perenne.
È evidente che i tempi di questi interventi sono andati al di là
delle prospettive dell'epoca, anche se i dibattiti ai quali
partecipai, come amministratore comunale, erano abbastanza chiari
su quelle che sarebbero state le conseguenze di una dilatazione
infinita dei tempi per realizzare questa opera ciclopica. Avevamo
evidenziato, all'epoca - penso che i fatti ci diano ragione a
distanza di tanto tempo -, come il fare di una struttura sanitaria
un cantiere continuo andasse a discapito di quella che era la
funzionalità, ma soprattutto la tranquillità del luogo stesso.
Oggi, forse, ci troviamo di fronte alla possibilità di fare un
punto più sereno rispetto a quanto non sia accaduto nelle ultime
legislature, anche perché penso che il cambio che c'è stato
nell'ambito della Giunta sia significativo, non fosse altro per il
fatto che porta ad assumere le responsabilità della sanità
regionale la persona che ha vissuto "quel cantiere" da
professionista e che forse ha anche capito le controindicazioni di
gestire una fase che, alla fin fine, sembra non arrivare mai a
conclusione.
La terza fase - che non è manco la fase finale, è la terza fase
rispetto alla progettazione attuale, ma ci sono tutta una serie di
problematiche che forse avrebbero bisogno di ulteriori fasi - allo
stato attuale della programmazione di quei lavori dovrebbe
decollare ad essere ottimisti nel 2006; io dico, più
realisticamente, alla fine di questa legislatura, e avrebbe tutta
una serie di problematiche legate all'impossibilità di chiuderla in
tempi rapidi, perché andremmo a rivivere ciò che abbiamo già
vissuto per la prima e per la seconda fase.
Pensiamo che sia il momento, essendo l'inizio della legislatura,
di fare il punto di questa vicenda, tenendo presente che se
l'Assessore Fosson ha ritenuto di assegnare un incarico per (cito):
"l'aggiornamento dello studio inerente l'attuazione della terza
fase",
e arriva a questa determinazione quando già a gennaio
2003 era stato dato un incarico dal suo predecessore alla fine
della scorsa legislatura di aggiornamento, probabilmente
immaginiamo che abbia più di qualche perplessità sulla situazione
attuale prevista dalla terza fase e contenuta nell'aggiornamento di
cui alla deliberazione del gennaio 2003.
Dobbiamo dire che l'Assessore è stato molto ermetico nel
confezionare questa deliberazione, ma è un'ermeticità che è un
segnale dirompente in termini politici, nel senso che ci sembra di
capire, pur essendo questa una deliberazione sintetica rispetto
all'argomento, ma in queste 3 pagine fitte che richiamano tutta la
storia - che parte dall''82 e termina con la deliberazione del
gennaio 2003 - e chiudono in maniera repentina con
"ha ritenuto
opportuno pertanto conferire l'incarico"
- come per dire:
questa è una storia immensa -, poi l'Assessore non ci dice perché
ha ritenuto opportuno conferire l'incarico a Finaosta per
verificare le fasi progettuali attuali, per individuare tempi e
modi e tecniche di finanziamento ottimali, dunque ci pare, dicevo,
di capire due cose. La prima, che se l'Assessore vuole verificare
le fasi progettuali, in qualche maniera non è convinto delle
attuali impostazioni di questa terza fase, altrimenti non avrebbe
avuto bisogno di verificare alcunché; la seconda, se vuole
individuare tempi, modi, tecniche di finanziamento ottimale,
evidentemente, Assessore Fosson, ha avuto qualche dubbio
sull'impostazione della terza fase.
Al di là di queste situazioni tecniche che deduciamo da questa
impostazione, c'è un dato politico che, senza voler far polemica o
strumentalizzare alcunché, non può non sfuggire, perché quando noi
apprendiamo che, a fronte di una deliberazione apparentemente
"soft", perché fa la cronistoria e dice semplicemente che
"si è
ritenuto opportuno"
, leggiamo che l'Assessore Vicquéry,
predecessore dell'Assessore Fosson, ha espresso parere contrario a
questa vicenda, pensiamo che ci sia stato un confronto impegnativo
su detta vicenda.
E visto che, Assessore Fosson e colleghi di Giunta - prima
ancora che Consiglieri regionali - pensiamo che l'ospedale non sia
cosa dell'Assessore di turno o della Giunta di turno, ma del
Consiglio, in quanto questo rappresenta la comunità valdostana, e
la sanità nell'ambito delle priorità di questa Amministrazione la
metterei fra i primi posti, penso che questo dibattito che
sicuramente c'è stato in Giunta, prima della Giunta, dopo la
Giunta, debba essere portato all'attenzione del Consiglio
regionale, perché sulla sanità valdostana ritengo che ognuno di noi
abbia più di qualcosa da dire.
Noi abbiamo innescato l'attenzione su questo provvedimento con
una interpellanza; forse sarebbe stato più opportuna una mozione,
ma una mozione, in assenza di una documentazione significativa, ci
portava a ripetere posizioni politiche già note, senza apportare
alcunché. Perciò, a conclusione di questa illustrazione dei motivi
che ci hanno portato a predisporre la interpellanza e in attesa che
l'Assessore ci dia le risposte puntuali ai 4 punti da noi
individuati nell'interpellanza, vorremmo invitare l'Assessore
Fosson, una volta che questo studio sarà confezionato, di
dibatterlo; di dibatterlo nelle commissioni, ma direi anche di
dedicare una mezza giornata ad un confronto politico in aula,
perché penso che sulla sanità il confronto sia necessario e non
necessariamente deve passare attraverso gli schematismi
partitici!
Penso che sulla funzionalità della sanità in Valle d'Aosta non
ci siano ideologie, come ci possono essere sulla scuola o sulla
"riforma Moratti"; la sanità o funziona o non funziona, e per farla
funzionare è necessario arrivare a certe conclusioni piuttosto che
ad altre. Non aggiungo altro, perché questa è un'interpellanza di
tipo conoscitivo rispetto a quello che sta "bollendo in pentola",
perciò un'eventuale replica me la riservo alla luce della risposta
che l'Assessore vorrà fornire.
Presidente - La parola all'Assessore alla sanità, salute e
politiche sociali, Fosson.
Fosson (UV) - Avevo già parlato di questo studio per rispondere
ad un'interpellanza della Consigliera Squarzino, proprio su
dichiarazioni a questo proposito e l'avevamo definita una "mise à
point".
Vorrei che su questo argomento fosse giunto il momento - il
Consigliere Frassy lo ha detto molto bene - o comunque che ci fosse
la possibilità di fare un punto molto sereno; è chiaro che è una
situazione con dei punti di partenza difficili: la vertenza
Mauriziano, la struttura di Aosta, la sua configurazione
geografica... Vorrei proprio che su questo si facesse un punto
sulla situazione molto sereno fra tutti, proprio per l'importanza
della sanità, che non è compito di un partito, ma penso sia una
risorsa e una possibilità per tutti. Dico quindi, fatte queste
premesse, che questo studio che la Giunta ha deliberato di fare, è
un aggiornamento delle ipotesi previste negli ultimi studi.
Risponderò forse in modo un po' disordinato alle questioni, ma
cercherò di rispondere a tutte. La prima questione della
Consigliera Squarzino è sulle spese e sui precedenti studi. Gli
ultimi studi del 1999 e anche questi del 2003 avevano, come
preoccupazione principale, quella di verificare se un "projet
financing" fosse stato percorribile per trovare i finanziamenti che
avrebbero permesso di realizzare facilmente questa struttura.
Questi studi - come sapete - hanno definito che non è di pubblico
interesse il "projet financing", per cui si è chiuso un
capitolo.
L'ultimo studio, citato dal Consigliere Frassy, terminava
dicendo che c'erano delle preoccupazioni e sottoponeva
all'attenzione della Giunta e del Consiglio alcuni termini, ne cito
qualcuno:
"è ravvisata l'opportunità di costituire un gruppo di
lavoro con il Comune di Aosta e con professionisti esterni"
;
"la stima dell'intervento strutturale per la realizzazione di
circa 10.000 metri quadrati, di cui 40,8 milioni per la costruzione
del nuovo fabbricato per 130 posti e 25,5 milioni di euro per la
ristrutturazione"
; questo studio che è terminato nel 2003 non
chiudeva tutto l'argomento, non era giunto ad una definizione
completa delle varie fasi, di dove costruire la terza fase, di dove
localizzare alcuni servizi. Ad esempio, il fatto che partirà il
lavoro di ristrutturazione, come ho già detto, delle sale
operatorie, prevede che questo studio precedente, che aveva
previsto la localizzazione delle sale operatorie in questa terza
ala, sia un poco da rivedere, così come la centrale termica e il
Pronto soccorso rifatto. Se la terza fase fosse realizzata verso
Saint-Martin de Corléans, si creerebbe il problema dell'accesso
all'ospedale: dove si entra?
Per rispondere globalmente a quel primo quesito che dicevo, è
vero sono stati spesi tanti soldi per questi studi dal '92 ad oggi,
in totale sono 820.000 euro di studi su fattibilità e su ipotesi
dell'ospedale, però non sono stati soldi completamente persi in
quanto, intanto, come ho detto prima, hanno posto delle premesse
più che valide, ma soprattutto questi soldi sono soldi di
investimento, perché sono stati destinati anche a sostenere delle
richieste di finanziamento avanzate dalla Regione al Ministero.
In seguito anche a questi studi, lo Stato ha destinato 90
miliardi di lire all'edilizia sanitaria in Valle d'Aosta, in
particolare per la "Radioterapia", il "triangolo", la centrale
termica, soldi che sono già stati ampiamente spesi. Alla luce di
questo e della mancata definizione completa di alcuni problemi,
proprio con un atteggiamento estremamente sereno, ma con il
desiderio di concludere qualcosa, è stato deciso di istituire
questo gruppo di lavoro che vuole solo - discutendo con tutte le
forze quando lo studio sarà presentato - proseguire le indicazioni
degli studi precedenti, attualizzando le ipotesi che erano state
formulate, partendo sempre - questo il programma di legislatura lo
dice chiaramente - dalla ferma decisione di concentrare in Viale
Ginevra tutti gli interventi per acuti, cioè l'ospedale nuovo è
sempre quello di Viale Ginevra perché dopo gli ultimi investimenti
fatti sarebbe per il momento improprio delocalizzare questa
struttura.
Fatto questo primo ordine di argomenti, vorrei fare altri due
gruppi di argomenti da discutere, cioè intanto è necessario fare
una revisione funzionale dell'esistente, perché? Ora questo può
essere paradossale, ma in sanità, negli ultimi anni, sono cambiate
radicalmente alcune tempistiche, alcuni modelli di cura. Sono
cambiati intanto alcuni parametri sanitari; è del "Sole 24Ore" di
lunedì un titolo sulla sanità che riferisce:
"Più cure a casa e
meno in corsia"
, cioè il numero dei posti letto, 130,
ipotizzati da "Limacher" un anno fa, probabilmente sono in eccesso,
cioè va fatta una revisione di tutti i numeri di posti letto perché
con le terapie rapide, con gli interventi chirurgici a tempi
abbreviati, sono diminuiti in modo importante in tutta Italia i
numeri dei ricoveri a favore dei ricoveri giornalieri, cosiddetti
"day hospital", che sono passati dal 2% al 6% dei posti dedicati in
Italia. Purtroppo in questo articolo si evidenzia che la Valle
d'Aosta ha ancora una degenza media più alta di altre regioni,
questo anche per un problema di mancanza di posti letto per malati
cronici, cosa che voi tutti sapete. Comunque non bisogna non
rendersi conto di questo fatto: che sono cambiati alcuni parametri
sanitari importanti e forse cambieranno ancora, ma in questo
momento il pensare ad un grosso Ospedale, con moltissimi posti
letto, non è più attuale.
Bisogna anche dire che sui precedenti studi gravano
considerazioni che non possiamo non fare, tutti serenamente le
dobbiamo fare. Intanto, come già citato, ci sono dei ritardi nel
ruolino di marcia perché probabilmente nel 2006 il cantiere della
"Radioterapia" non sarà terminato, il cantiere del "triangolo" che
doveva essere finito nel 2003 non è ancora iniziato, il problema
stesso della "Radioterapia" e del grosso cantiere che in questo
momento è aperto, pone dei problemi e già viene chiesta una
variante di alcune indicazioni progettuali: questo perché - e
arrivo all'altra considerazione, già citata più volte - il
costruire in un Ospedale che vive provoca dei disagi ai malati che
nessuno poteva prevedere prima, ma costruire, usare un martello
pneumatico là, dove una persona versa in condizioni di precaria
salute, sicuramente non facilita il lavoro.
Giungerei a un terzo ordine di fattori che sta diventando sempre
più importante. Abbiamo sempre più evidente l'urgenza di riportare
i reparti che sono concentrati nell'Ospedale "Beauregard" nel
nucleo centrale che è quello di Viale Ginevra. Mi riferisco
soprattutto alle strutture della ginecologia ed ostetricia, in cui
c'è una sala operatoria 24 ore su 24, dove c'è un anestesista, un
cardiologo, un laboratorio, dove ci sono problemi di trasporto, di
pronto soccorso, e mi riferisco anche ad una struttura come quella
della gastroenterologia che effettua gastroscopie ed esami a
rischio, e che le gastroscopie in urgenza le deve effettuare in
Viale Ginevra perché ha bisogno di una rianimazione. Pertanto, in
una regione in cui ci sono 120.000 abitanti, avere 2 sedi per acuti
capite che è una cosa che non potrà più reggere per molto tempo, è
una spesa enorme, per cui l'emergenza e l'urgenza di riportare nei
tempi più rapidi il "Beauregard" nella sede centrale di Viale
Ginevra diventa determinante.
Il desiderio nostro e quello di tutti, ognuno a suo modo, è
quello di avere al più presto un Ospedale funzionale e questo
vorrei chiarirlo - lo si dice nella deliberazione - probabilmente
per tempi medi, nel senso che ormai l'alterazione tecnologica delle
strutture ospedaliere è talmente rapida, che fra 20-30 anni ci
troveremo di nuovo a riprogettare un ospedale o a fare un
ripensamento sull'ospedale. Per tutte queste considerazioni abbiamo
deliberato l'istituzione di un gruppo tecnico pluridisciplinare, un
gruppo che prevede un responsabile della sanità, un responsabile
dei lavori pubblici; è stato ancora consegnato a Finaosta proprio
perché già gli studi precedenti erano stati commissionati a
Finaosta, quindi anche per una continuità oltre che per una
facilità di movimento. Vorremmo portare a compimento nel tempo più
breve possibile le scelte strategiche operate in passato, facendolo
con decisioni coerenti ed attuali.
Lei ha preannunciato che ci saranno dei movimenti in Giunta, non
lo so, può essere, però credo - questo è un impegno che mi prendo
di fronte a tutti - che sarà l'unico studio sulla materia che
provvederò a fare in questi anni e mi è sembrato logico, dovendo
essere consegnato entro il 30 giugno, doverlo presentare, se il
Presidente è d'accordo, a tutti i gruppi per discuterlo
insieme.
Presidente - La parola alla Consigliera Squarzino Secondina.
Squarzino (Arc-VA) - Credo che se si discutesse con calma
analizzando i vari problemi, alla fine una linea di azione comune
dovrebbe risultare. Mi ero preparata tutta una risposta, pensando
alla deliberazione, però, sollecitata dall'intervento
dell'Assessore, preferisco affrontare altri punti e poi semmai
ritorno alla conclusione del mio tempo su alcuni altri aspetti.
Nel suo intervento, l'Assessore ha messo l'accento su una serie
di problemi che noi condividiamo, problemi su cui noi, già 10 anni
fa, avevamo concentrato l'attenzione e proprio perché eravamo
attenti a quei problemi, avevamo individuato una soluzione ben
precisa: l'ospedale nuovo. Cosa ha detto l'Assessore, che del resto
condivido? Bisogna concentrare i reparti per acuti; ma certo, non
ha senso avere 2 ospedali per acuti, uno al "Beauregard" e uno in
Viale Ginevra! Bisogna che ci sia un unico luogo dove tutti i
reparti per acuti siano radunati insieme: questo era un obiettivo
che andava raggiunto il più presto possibile, come ha detto
l'Assessore. Nel momento in cui si era di fronte a questo
obiettivo, ciascuno ha cercato di trovare una soluzione e si è
fatto un ragionamento molto semplice, sulla base proprio dei
problemi che l'Assessore ha evidenziato.
Primo problema: operare in una vecchia struttura funzionante è
veramente un disagio enorme. Mi stupisce che l'Assessore dica:
"nessuno poteva prevedere che i degenti avrebbero avuto dei disagi
derivanti dal fatto che si lavorava sotto o sopra i vari reparti".
Onestamente, qualunque persona che si fosse messa lì, a fare un
piano di interventi, capiva che non si poteva rifare ad esempio
tutto l'impianto degli ascensori senza martellare i reparti vicini,
quindi questo disagio degli utenti per i lavori in corso era
preventivato ed era proprio cieco colui che non l'ha visto, cieca
la maggioranza che non lo ha voluto affrontare o che ha fatto finta
di non vedere!
Terzo elemento che lei oggi ha detto implicitamente: i tempi
lunghi. Questi lavori, preventivati, organizzati secondo un piano
preciso, sono lavori che richiedono almeno il doppio del tempo
preventivato, e lei stesso lo ha detto. Il "triangolo" che doveva
essere finito per il 2003 non è ancora cominciato, perché? Lo
sappiamo che pone problemi! Lei dice che anche la "Radioterapia"
pone problemi, io non so se lei ha visto, ma sicuramente i tecnici
lo sapevano - se lo sapevamo noi, poveretti, che ci occupavamo
dall'esterno delle cose! -, sicuramente i suoi tecnici sanno che
quel suolo non è sicuro, non c'è sotto la roccia. Quello è un suolo
sabbioso, per cui anche costruire lì le fondamenta bisogna fare un
lavoro enorme, perché abbiamo visto che quando si è ristrutturata
la palazzina "Infetti", ci sono stati degli assestamenti da fare
perché il muro tendeva ad abbassarsi da una parte: questo per dire
che, già 10 anni fa, questi dati c'erano e sono stati miopi quelli
che hanno pensato di risolvere il problema senza tenerne conto!
So che lei è onesto intellettualmente, Assessore, questo è un
pregiudizio positivo che ho nei suoi confronti; le chiedo allora di
riflettere su 2 dati che lei ha dato oggi. Primo, lei ha detto: "in
tempi rapidi noi dobbiamo concentrare i reparti degli acuti".
Tenendo conto anche della deliberazione approvata, è chiaro che si
dice che prima del 2006 non saranno finiti gli attuali lavori, già
nella procedura si dice che i parcheggi non possono essere fatti
contemporaneamente, altrimenti ci sarebbe una concentrazione di
cantieri, ma soprattutto solo dopo che tutti i lavori di
ristrutturazione in Viale Ginevra sono terminati, si può pensare di
fare quegli interventi per portare i reparti del "Beauregard". Nel
2006 o nel 2008, a fine legislatura, si può cominciare allora a
pensare di programmare la terza fase, di portare lì, quei
reparti… quindi andiamo dal 2008 al
2010? Al 2015? Andiamo al 2015 e lei dice "fra 20 anni", quindi nel
2025 dovremo già riprogettare l'ospedale; per cui noi avremmo
finito tutto nel 2015 e dopo pochi anni bisogna ripensare
all'ospedale nuovo! Questo mi sembra un dato su cui occorrerebbe
riflettere.
Presidente - La parola al Consigliere Frassy.
Frassy (CdL) - Sì, una breve replica, anche perché l'Assessore
si è dilungato nei dettagli molto più nelle riunioni di maggioranza
e di Giunta, rispetto a quanto non abbia fatto nella risposta alla
nostra interpellanza, nel senso che questi dettagli li analizzeremo
nel momento in cui questa revisione, che dovrebbe essere l'ultima,
almeno per quel che consta all'Assessore Fosson, sarà pronta.
Noi però vogliamo fare queste considerazioni. Intanto prendiamo
atto che l'ala destra della Giunta è quella più virtuosa, perché
sull'Aosta-Martigny dopo 20 anni di incarico l'Assessore Caveri ha
detto: "è l'ultimo incarico"…
(interruzione dell'Assessore Caveri, fuori microfono)
… se non va avanti, se va
avanti… su Marguerettaz ne parleremo
anche dopo! Sull'ospedale dopo 20 anni di studi e 820.000 euro di
incarichi, l'Assessore Fosson ha detto: "per quel che mi riguarda,
questo è il punto finale che faccio su questo argomento, dopodiché
o le cose vanno in una certa maniera o non abbiamo capito quale sia
l'alternativa…".
Al di là di queste battute, noi, anni fa, avevamo espresso la
convinzione che non fosse opportuno concentrare una mole di
interventi così importanti su quel presidio ospedaliero, ma non
perché avessimo avuto un'intuizione, perché guardandoci attorno,
sulla base di quello che accadeva in Italia, ma anche all'estero,
c'era la tendenza di costruire ospedali nuovi su aree che potevano
ospitare una volumetria doppia. In America, una volta che è finito
l'ospedale, iniziano a pensare ad un nuovo ospedale. L'ospedale
viene costruito con tempi lunghi, ma i progressi della scienza sono
in tempi brevi; di conseguenza, a rivoluzionare tutto conviene a
quel punto creare dei blocchi nuovi. Questo, ovviamente, in Viale
Ginevra non poteva essere fatto.
Abbiamo anche un sospetto politico, Assessore: che i suoi
predecessori ci abbiano "sguazzato" in questa vicenda, perché da un
punto di vista politico elettorale la scelta dei piccoli appalti o
perlomeno degli appalti reiterati, delle manutenzioni ordinarie
piuttosto che straordinarie, consentiva, anche a chi gestiva la
sanità, di mantenere determinati collegamenti con un certo mondo
dell'indotto edile, che sappiamo in questa regione ha sempre
contribuito a fare la fortuna o la sfortuna dei vari politici di
turno, soprattutto di quelli del suo nuovo partito, Assessore!
Siamo convinti che il 30 giugno 2004 possa essere una data
importante, perché capisco che stiamo ragionando nella patria
dell'autonomia "in forma mentis" da "petit comité", ma che il piano
di sviluppo del casinò debba stare 6 mesi in Giunta e poi dopo -
forse - vada in Consiglio, che il piano di ripensamento della
chiusura di questa operazione dell'ospedale possa andare in
Consiglio se il Presidente voglia…
ecco, io mi auguro che il Presidente dopo, chiedendo la parola, dia
il suo "placet" in questa sede in maniera solenne, perché se ci
rimettiamo a queste successive volontà sarebbe paradossale! È
positivo discutere, è positivo confrontarci, si può fare il
dibattito forse in una fase successiva, ma una prevalutazione, una
precomunicazione in commissione penso sia doverosa, e lo dico per
una valutazione semplicissima.
Voi, qui, state impegnando delle risorse che, anche se sono
assegnate alla Giunta, sono risorse stanziate da questo Consiglio.
Il problema della sanità penso debba essere oggetto di un confronto
ampio, quello studio potrà dire tutto e il contrario di tutto, ma
quello studio penso che, prima ancora di essere oggetto di una
valutazione - che la Giunta dovrà ovviamente esprimere - possa
essere portato a conoscenza e al confronto della commissione, per
arricchire anche quelli che sono i punti di vista sulla conclusione
di questa "vicenda infinita"!
Noi ipotizzavamo, agli albori, una soluzione diversa; oggi,
dobbiamo essere realisti. La collega Squarzino forse è ancora un
po' ancorata e innamorata a questo sogno "d'antan", ma è superato
secondo il nostro punto di vista politico da quelli che sono i
fatti e i misfatti dell'Assessore Vicquéry! I fatti e i misfatti
dell'Assessore Vicquéry in materia di sanità appartengono purtroppo
alla storia comune di questa regione e oggi sarebbe un assurdo
ripartire da zero! Penso che si debba recuperare tutto ciò che è
recuperabile e visto che, per fortuna, i fatti hanno smentito
l'Assessore Vicquéry, perché secondo l'Assessore Vicquéry oggi la
terza fase sarebbe stata alle battute finali - per fortuna non è
manco partita perché la seconda fase è ancora in alto mare! -,
abbiamo la possibilità di salvare quello che si può salvare nella
redistribuzione degli spazi, perché la follia di far scendere
l'ospedale con una serie di ulteriori schiere fino al fronte di Via
Saint-Martin, mi auguro che possa essere oggetto di ripensamento
con l'utilizzazione di quegli spazi liberi, pochi, che ci sono
intorno all'ospedale.
Il dibattito, su questo, lo si faceva anni fa: è la zona della
vecchia "Palestra Coni", è la zona del parcheggio pluripiano, che
potrebbero veder nascere un cantiere che non interferisce con la
gestione sanitaria e ci permette di chiudere questa parentesi
infinita! È una suggestione? Noi pensiamo che sia una suggestione
sulla quale possono essere fatte considerazioni suffragate anche da
elementi di tipo tecnico sulla fattibilità di questa suggestione.
Noi diciamo che in tutta questa vicenda vediamo un dato positivo:
che la terza fase viene messa nuovamente in discussione. Se
concorderemo su quelle che saranno le nuove impostazioni, è
prematuro dirlo adesso; diamo la nostra disponibilità ad esprimere
le nostre valutazioni, alla luce di quelle che saranno le
indicazioni che emergeranno da quel piano e dal dibattito che ne
verrà.
Riconosciamo, in questo momento, semplicemente il lato positivo
di aver avuto la volontà politica di rimettere in discussione un
meccanismo arenatosi per l'impossibilità di portarlo avanti con
quella programmazione; perciò, con questa considerazione e con
l'auspicio di ritrovarci a giugno, o poco dopo, ad approfondire la
tematica, esprimiamo una soddisfazione di prospettiva rispetto a
quello che potrà essere il futuro della terza fase.
