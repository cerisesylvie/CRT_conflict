Classificazione
COMMERCIO
Disciplina, attività, professioni
TRASPORTI E VIABILITÀ
Autostrade e trafori alpini



Oggetto del Consiglio n. 3118 del 10 gennaio 2018 - Resoconto
OGGETTO N. 3118/XIV - Interrogazione: "Individuazione di
misure compensative dei mancati introiti delle attività commerciali
a seguito della chiusura del tunnel del Gran San Bernardo".
Farcoz (Presidente) -
Punto n. 7 all'ordine del giorno,
per la risposta la parola al Presidente della Regione.
Viérin (UVP) -
A fronte dell'interrogazione dei colleghi
- che era già peraltro stata oggetto di discussione sia in
quest'aula che in Commissione - su quali sono le azioni e le misure
valutate per compensare il disagio dei mancati introiti per le
attività commerciali, vorrei ricordare che la chiusura del Traforo
del Gran San Bernardo, a seguito dell'incidente avvenuto a
settembre, ha determinato una totale interruzione che
fortunatamente si è poi risolta. E non era una questione così
scontata. Ha messo in luce tutti i limiti di ciò che è la chiusura
di un collegamento strategico della Valle d'Aosta con la Svizzera
e, in particolare, con il Vallese.
Ci siamo occupati di questa questione da metà ottobre e la
criticità è arrivata soprattutto dopo la chiusura del colle,
abbiamo avuto quindi cinquanta giorni di chiusura. Abbiamo
rischiato il peggio, forse si era anche un po' sottovalutata questa
questione della chiusura, comunque l'importante è che si sia
risolta.
La rapida realizzazione dei lavori all'interno del tunnel ha
evitato che si determinassero degli effetti negativi strutturali,
però bisogna effettivamente mettere in campo delle azioni per
prevenirli.
La prima azione messa in campo è stata quella di prevedere la
gratuità per il primo periodo. Noi siamo profondamente convinti che
bisogna riabituare le persone a venire in Valle d'Aosta, perché
nulla è scontato. Sappiamo che i flussi si spostano, che le
abitudini ci sono, ma il rischio - quando diventa desueto avere una
certa meta - è che si prendano altre vie di comunicazione. Questa
apertura gratuita è stato un primo passo, che comunque ha messo in
evidenza la possibilità d'intraprendere delle azioni. È stata
prorogata la durata degli abbonamenti e ci siamo confrontati in
questi giorni con l'Associazione degli albergatori e con le
Associazioni dei commercianti avevano già avuto un colloquio
durante il periodo della chiusura e abbiamo due azioni.
La prima è per le comunità del Gran San Bernardo. Attraverso
SITRASB già nel mese di dicembre - quando abbiamo avuto con
l'Assessore Marguerettaz il sopralluogo definitivo - avevamo
chiesto, visto e condiviso con l'azienda la volontà di coinvolgere
le Amministrazioni comunali e gli operatori del territorio del Gran
San Bernardo per un investimento diretto economico, in azioni da
condividere, da parte di SITRASB. Si pensava, per esempio, a
campagne promozionali, ad azioni da definire. In quei momenti ci
veniva, per esempio, in mente la promozione dall'altra parte dei
confini delle attività presenti nel territorio inerente al Gran San
Bernardo. Ma più in generale crediamo che - e ne parlavamo ieri
anche con le Associazioni degli albergatori, con il loro presidente
- il fatto di riabituare le persone a prendere il tunnel e a venire
in Valle potrebbe essere una richiesta da avanzare a SITRASB e a
SISEX, magari durante il periodo della fiera di Sant'Orso:
riprogrammare, magari dal fine settimana fino alla fiera di
Sant'Orso, un periodo di apertura gratuita del tunnel per favorire
la venuta dei turisti in Valle d'Aosta.
Quindi da un lato nel mese di dicembre abbiamo, attraverso
SITRASB, condiviso questa questione sulle Amministrazioni e
sull'indotto del territorio per concertare iniziative specifiche
per promuovere il territorio, quindi si pensava di destinare
specificamente un
budget
e invece, dall'altro - è una delle
richieste che adesso formuleremo, che abbiamo anticipato a SITRASB
e poi, per il tramite di SITRASB, a SISEX - prevedere un'azione,
che magari non diventi non codificata, ma mirata a certi periodi:
noi pensiamo che la fiera di Sant'Orso sarà una grande occasione
per poter avere quel tipo di turismo che viene in Valle e, al di là
delle agevolazioni, dei crismi già in essere nel passato, per
studiare di nuovo delle modalità - magari anche coordinati con le
Associazioni degli albergatori - per far sapere che gli alberghi
sono aperti, che c'è una possibilità di soggiorno, mirata e
condivisa su un periodo, il primo imminente in arrivo potrebbe
essere alla fine del mese corrente.
Chiaramente c'è grande disponibilità da parte di SITRASB.
Ringraziamo il presidente Meroi e anche il suo lavoro di
sensibilizzazione sul territorio per andare veramente a riprendere,
al di là di tutte le questioni tecniche che abbiamo affrontato, una
strategia che possa rilanciare questa abitudine e questa
opportunità di avere il più possibile questo indotto per la nostra
comunità che arriva dal Vallese e dalla Svizzera, in particolare
per la valle del Gran San Bernardo, ma per tutta la Valle
d'Aosta.
Président -
Pour la réplique, la parole à la
Vice-Présidente Morelli.
Morelli (ALPE) -
Penso che sia ben noto a tutti, immagino
che tutti abbiamo avuto occasione, in particolare nel periodo
antecedente le feste natalizie, di parlare con commercianti e
operatori turistici che denunciavano la perdita grave di introiti
legata alla chiusura del tunnel del Gran San Bernardo. In
particolare nella zona di Aosta e nella valle direttamente
interessata, perdite legate proprio al periodo precedente le
festività natalizie e quindi l'acquisto dei regali da parte della
clientela svizzera sempre numerosa e anche relativamente facoltosa,
che ha a disposizione dei
budget
di tutto rispetto.
Quindi, da parte loro, vi è stata la sollecitazione a trovare
misure compensative non dirette, perché naturalmente si rendono ben
conto che poi la perdita è difficilmente quantificabile (è una
chiusura di alcuni mesi), però richiedono misure che vadano a
rilanciare il commercio e la frequentazione da parte di tutta
quella clientela svizzera del Vallese che, prima della chiusura del
tunnel, frequentava assiduamente la nostra regione.
Tutte le azioni che lei ci ha illustrato, Presidente, sono delle
ottime intenzioni, assolutamente le condividiamo: la gratuità del
primo periodo che è stata adottata, la proroga degli abbonamenti ci
sembrano il minimo che si possa fare, ma di sole buone intenzioni
poi non si può vivere. Vi sono azioni promozionali mirate da
mettere in campo immediatamente, anche approfittando in questo
momento del periodo dei saldi che ci sono nella nostra regione. Io
ricordo, e ne parlavo con dei rappresentanti di categoria dei
commercianti, che tempo fa era stata attuata tutta un'azione di
scontistica riguardo al biglietto del tunnel del Gran San Bernardo
nei confronti degli Svizzeri che venivano in Valle per acquisti e
che dimostravano di avere comprato qualcosa nella nostra regione.
Mi pare che fosse riconosciuta la gratuità del rientro in Svizzera.
Del ritorno. Sono delle azioni da mettere in campo subito, e anche
di promozione sul territorio svizzero, magari con inserzioni sul
"
Nouvelliste
". Ma sono da fare subito. Se ne è parlato e mi
fa piacere che l'abbiate fatto. L'invito è a metterle in atto il
prima possibile. Credo che questo sia quanto è in nostro potere
fare e quanto vada fatto, non solo per la fiera di Sant'Orso ma già
nell'immediato.
