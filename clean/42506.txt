Classificazione
ASSISTENZA SOCIALE
Famiglia, tutela dell'infanzia



Oggetto del Consiglio n. 65 del 18 novembre 2020 - Resoconto
OGGETTO N. 65/XVI - Interrogazione: "Notizie sui protocolli
per la presa in carico di minori in caso di ricovero del nucleo
familiare".
Bertin (Presidente) -
Passiamo al punto 5 all'ordine del
giorno. Per il Governo regionale l'assessore Barmasse.
Barmasse (UV) -
Per quanto riguarda l'interrogazione
sulla presa in carico di minori in caso di ricovero del nucleo
familiare, il servizio di presa in carico di minori, nel caso di
positività Covid-19 e di necessità di assistenza per positività dei
familiari, è stato esternalizzato sin dall'inizio della pandemia. A
oggi è affidato alla cooperativa Noi e gli Altri e ubicato
all'interno dello stabile dove è presente la comunità
socioeducativa Maison d'Accueil, che ha dato la disponibilità ad
accogliere fino a due minori positivi negativi al virus.
Il servizio di accoglienza minori, in situazione di emergenza, è
tenuto a garantire l'assistenza necessaria alle seguenti tipologie
di minori: minori sottoposti a provvedimenti da autorità
giudiziaria di allontanamento dal proprio nucleo familiare per
ragioni di tutela e di protezione; minori stranieri non
accompagnati rintracciarti dalle forze dell'ordine sul territorio
valdostano; minori cui i genitori o genitore, se nucleo
monoparentale, che sono ospedalizzati per Covid-19 e che nel
contempo non dispongono di una rete parentale.
La cooperativa adotta tutte le misure previste in materia di
contenimento del contagio. Gli utenti sono sottoposti a tampone
Covid prima dell'attivazione del servizio, che comunque è
assicurato nelle more dell'esito del tampone stesso. Il servizio è
temporaneo. Nel momento in cui si ha riscontro del tempo i minori
vengono inseriti all'interno della comunità socioeducativa Maison
d'Accueil, se vi sono posti disponibili, o trasferiti presso altre
comunità.
Sino a oggi sono stati accolti: numero due minori francesi,
affidatici dalle forze dell'ordine il cui unico genitore presente
in Valle d'Aosta è stato ricoverato; numero due minori affidatici
dalle forze dell'ordine provenienti dalla Puglia; numero un neonato
la cui madre ha richiesto di non essere nominata al parto, inserito
in comunità in attesa di avviare le pratiche per la dichiarazione
di adottabilità; numero sette minori stranieri non accompagnati
rintracciati sul territorio valdostano; numero un minore
allontanato dal nucleo familiare su provvedimento dell'autorità
giudiziaria.
Con riferimento all'esito: numero quattro minori hanno fatto
rientro presso il proprio nucleo familiare; un minore è rientrato
nella comunità dalla quale si era allontanato; un minore è stato
affidato a una famiglia avente i requisiti per l'adozione, come da
disposizione del Tribunale dei minori; quattro minori stranieri si
sono allontanati dalla struttura senza più farvi ritorno e facendo
perdere le proprie tracce, la cui scomparsa è stata opportunamente
denunciata alle autorità; tre minori sono a tutt'oggi presenti in
struttura.
Dai numeri sopra indicati non risultano un minore allontanato da
provvedimento dell'autorità giudiziaria e un minore straniero non
accompagnato, accolti prima dell'affidamento del servizio di cui
trattasi. Il minore allontanato è stato successivamente inserito,
insieme al fratello e ai genitori, presso una comunità terapeutica,
l'altro si è allontanato dalla comunità senza farvi rientro.
Non sono state segnalate al momento delle criticità rispetto a
questo tipo di servizio.
Presidente -
Per la replica il consigliere Manfrin, ne ha
facoltà.
Manfrin (LEGA VDA) -
Ringrazio anche per l'ampia
panoramica, che ci ha permesso anche di aprire un simpatico
capitolo relativamente ai minori stranieri non accompagnati che
fanno perdere le loro tracce, di cui poi avrei veramente piacere
vedere effettivamente la conferma del fatto che siano minori o
meno, ma qui entriamo in una
vexata quaestio
che
accantonerei per il momento. In realtà questa interrogazione aveva
come obiettivo di andare a delineare quella che è la procedura
relativa ai minori che, per loro sfortuna, si trovano ad avere uno
o entrambi i genitori, uno se il nucleo familiare è monoparentale o
entrambi i genitori, ricoverati e pertanto in isolamento e quindi
si trovino in una situazione nella quale i propri genitori non
possono occuparsi di loro e non abbiano dei parenti. Perché le
riferisco che è accaduto un caso, anche abbastanza complesso, nel
senso che si è verificata questa situazione e pare - visto che lei
mi dice che non ci sono state criticità - che sia stato addirittura
preventivato e preconizzato il trasferimento di questo minore
presso altri parenti che si trovano in sud Italia. Quindi, a fronte
della positività in Valle d'Aosta dei suoi genitori, non avendo
altri parenti nella nostra regione, si è detto: lo prendiamo e lo
trasferiamo nel sud Italia. Questa evidentemente non credo sia la
soluzione e sicuramente si parla di una situazione molto
delicata.
Lei ci dice che sono stati accolti e sono stati presi in carico
dalle strutture. Mi auguro sia stato così, approfondiremo
ovviamente e verificheremo quanto lei ci ha appena riferito con
quelle che sono le informazioni che ci arrivano direttamente dalle
famiglie e vedremo se effettivamente questo sarà stato il percorso.
È più che evidente che in una situazione di questo tipo più si
tengono i minori vicino ai nuclei, anche se temporaneamente
impossibilitati nell'accudirli, e meglio è; magari anche nella
collocazione anche soltanto con una rete di amicizie o quant'altro
che possano temporaneamente supportare le necessità.
La ringrazio per le informazioni. Verificheremo se poi quanto ci
ha appena riferito è successo e avremo modo di approfondire
ulteriormente questo tema.
