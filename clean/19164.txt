Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2304 del 28 novembre 2001 - Resoconto
OGGETTO N. 2304/XI Applicazione della legge regionale
"Riforma dell’organizzazione turistica regionale".
(Interrogazione)
Interrogazione Richiamato il dibattito che si aprì nell'aula
del Consiglio regionale in occasione dell'approvazione della legge
di "Riforma dell'organizzazione turistica regionale";
Rilevato come, a tutt'oggi, dopo oltre sei mesi da quella data e
dall'esecutività della legge medesima nulla di innovativo è
ufficialmente e praticamente avvenuto a livello di "organizzazione
turistica regionale" poiché le APT continuano ad essere definite
APT (sono rari ed isolati i casi in cui si parla di AIAT), il
personale delle stesse Aziende è stato scarsamente informato delle
ipotetiche novità cui stavano andando incontro, ma soprattutto gli
organismi decisionali e gestionali continuano ad essere quelli
nominati 10 anni fa in spregio alle effettive necessità di
cambiamento saggiamente richiamate nella relazione di presentazione
della legge, poi però puntualmente disattese;
Preso atto che il comparto turistico rappresenta sempre di più
il vero motore economico trainante della Regione Valle d'Aosta, a
condizione che sia gestito e sostenuto con credibilità a tutti i
livelli istituzionali;
il sottoscritto Consigliere regionale
Interroga
l’Assessore competente per conoscere:
1) a che punto è l'iter di applicazione e/o subentro delle AIAT
alle ex-APT e quindi la indicazione del bando per il rinnovo dei
Consigli di Amministrazione delle nuove AIAT;
2) se e quali eventuali ambiti territoriali sono stati
modificati in virtù dell'articolo 12 che concedeva la possibilità
di prevedere nuove aggregazioni locali per essere inseriti
all'interno di eventuali APT;
3) a quanto sono ammontati, per l'anno 2000, i finanziamenti
erogati ad ognuna delle APT;
4) quali sono le presenze registrate, sempre nell'anno 2000
dalle singole APT e con quale trend rispetto all'ultimo
quinquennio.
F.to: Beneforti
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Sul primo quesito:
"A che punto è l'iter
di applicazione e/o subentro delle AIAT alle ex APT e quindi la
indicazione del bando per il rinnovo dei Consigli di
Amministrazione"
, rispondiamo che siamo in dirittura di arrivo,
nel senso che, come saprà l’interrogante, la legge
n. 6/2001 prevede che vi sia la possibilità da parte delle attuali
APT o di riconfermare la loro organizzazione dal punto di vista
territoriale, oppure di modificare la stessa in base a richieste
che vengono fatte dai singoli comuni.
In particolare, la legge prevedeva la possibilità di costituire
eventuali nuove APT con due requisiti essenziali: che il comune
richiedente fosse un comune collegato con collegamenti viari
internazionali, oppure che la richiesta della nuova APT
comprendesse tutti i comuni di una comunità montana. A seguito di
questi parametri la legge prevedeva una scadenza, che era quella
del 20 settembre, per la presentazione da parte dei comuni inclusi
negli ambiti territoriali delle ex APT, per eventuali richieste di
costituzione o di nuova AIAT o di andare a far parte di AIAT
esistenti.
Alla data del 20 settembre risultano pervenute praticamente due
richieste di costituzione di nuove AIAT: una, da parte del Comune
di La Thuile, per la quale la Giunta ha già provveduto a deliberare
la nuova costituzione di AIAT, modificando chiaramente
l’assetto territoriale precedente, perché prima La
Thuile faceva parte dell’AIAT del Comune di
Courmayeur; l’altra, da parte della Comunità montana
Monte Rosa.
Sulla richiesta della Comunità montana Monte Rosa non è ancora
stato possibile predisporre l’atto di costituzione
della nuova azienda, perché siamo in attesa della definizione,
anche questo in base a quanto prevede la legge, della suddivisione
dell’accordo di ripartizione delle risorse umane,
strumentali e finanziarie, così da poter presentare in Giunta la
proposta di riconoscimento della nuova AIAT. Abbiamo ancora
recentemente sollecitato le parti, sembra che si sia raggiunto un
accordo che quanto prima verrà comunicato
all’Assessorato.
In buona sostanza, la costituzione della nuova AIAT nella
Comunità del Monte Rosa prevede il distacco di una parte di comuni
dall’AIAT Monte Rosa-Walser, e conseguentemente in
base alla legge anche una suddivisione del personale, delle risorse
finanziarie, anche dell’organizzazione legata agli
strumenti, e quindi tutti gli aspetti che devono essere definiti
dal basso. Non appena ciò sarà comunicato, provvederemo a
deliberare. Abbiamo già deliberato in base alle nuove richieste da
parte dei comuni gli ambiti territoriali delle aziende di Aosta,
Gressan e Charvensod, del Grand Paradis, del Monte Cervino, oltre
ad avere anche approvato la costituzione della nuova azienda di La
Thuile.
Si stanno quindi rispettando i tempi previsti dalla legge;
l’unica delibera che non è stata ancora presentata è
quella relativa alla nuova AIAT, che prevede tutta la Comunità
montana del Monte Rosa, per i motivi che ho prima elencato. Penso
di aver risposto anche al secondo quesito
dell’interrogante.
"A quanto sono ammontati, per l'anno 2000, i finanziamenti
erogati ad ognuna delle APT"
: su questo argomento ho
predisposto una tabella riassuntiva, che farò pervenire
all’interrogante. Ad ogni modo, il totale dei
contributi era di 6 miliardi in base alle previsioni di bilancio.
Come l’interrogante sa, i contributi hanno una parte
di contributo ordinario, una parte di contributo per attrezzature e
una parte di contributo riferito alla partecipazione
all’attività dell’AIAT di
finanziamenti privati. In particolare, l’AIAT di
Aosta ha avuto 816 milioni, la Cogne-Gran Paradiso 400 milioni, il
Gran Paradiso 482, il Gran S. Bernardo 398, il Monte Bianco 1.359
milioni, la Monte Cervino 1.071 milioni, il Monte Rosa circa 600
milioni, il Monte Rosa-Walser 688 milioni e Saint-Vincent 382
milioni.
Mi riservo poi di far pervenire successivamente
all’interrogante un quadro esaustivo
dell’ultimo quesito perché è piuttosto complesso, in
quanto prevede un’indagine di riferimento legata ai
cinque anni, dal 1996-1997-1998-1999 al 2000, delle singole APT.
Gli uffici stanno predisponendo questi dati e penso al più presto
di farli pervenire all’interrogante.
La complessità di fornire questi dati deriva anche dal fatto che
noi abbiamo inserito tutti i dati, ma da questi dobbiamo scorporare
i dati delle presenze turistiche fornite dai comuni che non fanno
parte dell’APT. Nel quadro delle nostre presenze
abbiamo i tabulati che prevedono i dati delle APT e i dati dei
comuni che non fanno parte delle AIAT: questo è il motivo per cui,
se il dato deve essere riferito esclusivamente
all’AIAT, ci vuole un momento di tempo per
scorporare quello che stiamo facendo.
Président
La parole au Conseiller Beneforti.
Beneforti (PVA-cU)
Prendo atto della risposta
dell’Assessore, ma devo dire che non sono
completamente soddisfatto. Mi riservo di approfondire i contenuti
della sua risposta, perché non posso farlo nei cinque minuti di
tempo che ho in questo momento, come prevede il Regolamento. Voglio
comunque fare alcune riflessioni, Assessore, per affermare che per
l’importanza che riveste il turismo nella nostra
regione agli effetti economici, sociali ed occupazionali, non si fa
abbastanza.
Si accusano ritardi che, nel momento che attraversiamo, non ci
possiamo permettere; per quanto riguarda la stessa costituzione di
tutte le AIAT, lei ha detto:
"siamo in dirittura di arrivo"
,
però anche in questo, a distanza di mesi
dall’approvazione della legge, siamo?
(interruzione dell’Assessore Lavoyer, fuori
microfono)
? quando c’è un'emergenza anche turistica,
bisogna cercare di provvedere in tempo utile. Infatti la legge
regionale, Assessore, non ha trovato applicazione ed è inutile che
mi venga a dire diversamente! Lei mi dica che la riforma del
turismo ha trovato totale applicazione: non l’ha
trovata! È vero che la crisi, che oggi il settore attraversa,
deriva anche da cause esterne alla nostra volontà, ma è
indispensabile mettersi nelle condizioni di far fronte, per quanto
possibile, alla concorrenza e agli ostacoli che si frappongono al
nostro sviluppo turistico!
Occorre uscire dallo stato confusionale che esiste, dal coro di
lamentele che siamo costretti ad ascoltare, anche per le risposte
che non vengono date! Occorre essere più concreti, e non si può
sempre e comunque vendere fumo! Occorre avere rispetto nei
confronti dei nostri operatori e della clientela di cui abbiamo
bisogno.
Assessore, anche se i convegni sono opportuni, quello di
Saint-Vincent, a quanto dicono i partecipanti, è stato un grosso
"buco nell’acqua" perché i relatori non sempre si
capivano, gli interventi non avevano grande attinenza con i temi
generali e sembrava che ognuno fosse venuto a promuovere, più che
il turismo, il proprio "discorsetto".
E deludente, non mi può dire di no, è stata anche la presenza
dello sciatore Tomba. A questo proposito sarebbe interessante
sapere quanto è costata la sua breve apparizione, un intervento
durante il quale non ha detto nulla, salvo qualche barzelletta. Se
i convegni del turismo devono avere questi obiettivi, credo che se
ne possa fare a meno, per non dire quanto sia stata curiosa la
figura dell’altro "testimonial" ingaggiato
dall’Assessorato, la giornalista Key Rush - se
pronuncio bene -, che per quasi quattro ore è stata tenuta a far da
tappezzeria al convegno e fatta intervenire nel momento in cui in
sala non c’era quasi più nessuno. Credo che con
questo sistema non si faccia del turismo!
