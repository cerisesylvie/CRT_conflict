Classificazione
SPORT E TEMPO LIBERO



Oggetto del Consiglio n. 2630 del 13 luglio 2023 - Resoconto
OGGETTO N. 2630/XVI - Interrogazione: "Azioni per assicurare
la pubblica sicurezza della zona adiacente all'ex maneggio di
Aosta".
Bertin (Presidente) -
Alla presenza di 31 Consiglieri,
possiamo riprendere i lavori. Come anticipato questa mattina,
durante il pomeriggio mi assenterò per partecipare alla riunione
della Conferenza dei Presidenti delle Assemblee. Siamo al punto n.
20. Risponde il Presidente della Regione, ne ha facoltà.
Testolin (UV) -
Il Consigliere Marquis ci interroga per
conoscere quali azioni siano state poste in essere per assicurare
la pubblica sicurezza e prevenire situazioni di rischio per le
famiglie di giovani sportivi che frequentano la zona adiacente
all'ex maneggio di Aosta.
In riferimento a quest'interrogazione, occorre segnalare che la
lettera del 31 maggio scorso a cui si fa riferimento nelle
premesse, è una comunicazione ordinaria che la centrale operativa
del Corpo dei Vigili del fuoco invia ai proprietari dell'immobile
oggetto di intervento e ai Sindaci affinché intervengano in caso di
inerzia del proprietario. In questo caso, come è evidente, i due
soggetti coincidevano.
Detta comunicazione ha segnalato lo stato di vetustà delle
strutture coinvolte, richiedendo di renderle inaccessibili e con
esse gli stabili dell'area in questione fino alla loro messa in
sicurezza.
Va poi precisato che il Comune di Aosta si è già attivato: il
Sindaco di Aosta, con ordinanza del primo giugno 2023, a seguito di
un sopralluogo effettuato il 31 maggio 2023, ha disposto che le
competenti strutture comunali provvedano al ripristino della
recinzione: "In maniera tale da inibire l'accesso alle persone non
autorizzate. Adottino le procedure necessarie per garantire
l'incolumità pubblica, privata e le ordinarie condizioni di
sicurezza. All'intensificazione dei passaggi sul luogo in modo tale
da garantire il monitoraggio costante della situazione".
Il giorno successivo, il 2 giugno, vi è stato purtroppo un altro
incendio, ma il Comune ha già provveduto al ripristino della
recinzione e alla pulizia di tutta l'area ex maneggio, inclusa
quella antistante gli edifici, in modo tale da rendere più visibili
eventuali individui che violino la proprietà dell'Amministrazione
comunale e soprattutto per diminuire il rischio di incendio nelle
zone circostanti.
Il Comune di Aosta quindi è il soggetto competente a cui
chiedere informazioni in merito alla situazione in argomento e
sembrerebbe dunque più opportuno che ad occuparsi di questa
questione di diretta competenza del Comune siano i Consiglieri
comunali del capoluogo mettendo, direttamente in atto tutte le
iniziative politiche ritenute necessarie su quest'argomento.
Presidente -
Per la replica, la parola al consigliere
Marquis.
Marquis (FI) -
Grazie per la risposta che è stata
fornita.
Questa è un'iniziativa che avevamo presentato immediatamente a
seguito dell'incendio che si era verificato in quell'area. Lei ha
già sostanzialmente dato conto di quello che è stato l'iter di
quello che è successo e questo è un argomento che è già stato
attenzionato in Consiglio comunale di Aosta da parte dei
Consiglieri del gruppo Forza Italia, che hanno presentato delle
iniziative già di natura preventiva e poi anche a seguito
dell'incendio che si è verificato.
Per quanto ci riguarda, abbiamo sottoposto l'iniziativa in
quest'Assemblea perché il Presidente della Regione presiede anche
il COSP (Comitato per l'Ordine e la Sicurezza Pubblica) e quindi
volevamo chiedere se sia stata presa in carico in quell'ambito
questa problematica, per capire se ci siano degli elementi
aggiuntivi rispetto a quelli che erano stati forniti in Comune di
Aosta.
Riteniamo che il presidio delle aree sia importante, soprattutto
in un'area come quella, perché frequentata da tanti giovani: si
tratta di un target di popolazione sensibile, conosciamo quali sono
le loro attitudini all'esplorazione degli spazi che sono spesso
anche abbandonati, e quindi riteniamo che per prevenire e fare
della sicurezza sia importante avere un presidio in questo genere
di situazioni. E approfittiamo anche dell'occasione per dire che la
preoccupazione c'è perché ci sono anche segnalazioni in altre zone
della città, soprattutto in orari serali: ad esempio persone anche
di genere femminile che hanno maggiore preoccupazione a frequentare
e camminare lungo determinati assi viabili perché possono essere
assoggettate ad azioni di disturbo.
Questo è l'obiettivo che ci eravamo posti con l'iniziativa: per
capire se in sede di COSP sia stato affrontato quest'argomento o
sarà eventualmente attenzione di prossime sedute, perché riteniamo
che la sicurezza della cittadinanza sia una cosa molto importante
da perseguire.
