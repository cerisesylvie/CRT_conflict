Classificazione
ORDINE PUBBLICO - FORZE ARMATE
Servizio civile



Oggetto del Consiglio n. 767 del 7 ottobre 2009 - Resoconto
OGGETTO N. 767/XIII - Interpellanza: "Predisposizione di una
bozza di documento di programmazione in materia di servizio civile
in Valle d'Aosta".
Interpellanza
Ribadita l'importanza dell'impegno volontario dei giovani
nelle attività riconosciute dal servizio civile;
Preso atto che il Documento di programmazione triennale
previsto dalla legge regionale 16 dicembre 2007, n. 30
"Disposizioni in materia di servizio civile in Valle d'Aosta" non è
ancora stato posto all'attenzione della competente
commissione;
Ricordato che, nell'adunanza consiliare dell'11 febbraio 2009
il Presidente della Regione, nel dare conto dello stato dell'arte,
assicurava l'impegno "de gagner dans le plus bref délai le temps
qui malheureusement est écoulé";
Evidenziato che si deve raggiungere l'obiettivo di arrivare
il prossimo anno a preparare anche il bando regionale da affiancare
a quello nazionale;
Sottolineato che la stesura prima e l'approvazione poi del
Documento di programmazione sono momenti importanti, così come la
successiva gestione del programma operativo annuale;
i sottoscritti Consiglieri regionali
Interpellano
il Presidente della Regione per conoscere:
1) le ragioni di tale ritardo e quali azioni intende mettere
in atto affinché sia preparata, in tempi brevi, una bozza di
Documento di programmazione da avviare all'osservazione dei
soggetti da coinvolgere;
2) se sia già stata ipotizzata la successiva fase operativa
concernente l'indizione dei bandi, l'informazione e la promozione,
la raccolta delle domande, il monitoraggio dei progetti e le altre
attività inerenti all'attuazione del programma operativo
annuale.
F.to: Rigo - Donzel
Président
- La parole au Conseiller Rigo.
Rigo (PD)
- Grazie, Presidente. La Regione, o meglio
ancora le sue componenti più attente a una comunità solidale, al di
là delle apparenze e dei ritardi, crede - ne sono convinto - nel
sostegno allo sviluppo del servizio civile volontario, un istituto
che si è imposto negli ultimi anni nonostante difficoltà di ogni
tipo, a partire da quelle finanziarie, e si è dimostrato anche uno
strumento importante di crescita di cittadinanza, di quella che si
chiama esercizio di democrazia. Questa realtà, secondo noi, deve
poter continuare a svilupparsi, anzi a radicarsi nel mondo
giovanile come forma di educazione al civismo, alla solidarietà,
alla partecipazione, alla costruzione di quello che si dice bene
comune. Non dobbiamo e non possiamo infatti trascurare come una
parte crescente di giovani rivolga il suo impegno organizzato nel
volontariato e nelle associazioni, vivendo la cittadinanza come un
bene pubblico, da cui nascono poi le reti, che garantiscono quella
coesione sociale indispensabile ad una comunità. Credo siano stati
questi i presupposti alla base della legge regionale in materia, lo
ricordo, originale ed innovativa; per questo chiediamo conto dei
ritardi nella sua applicazione, nell'avvio di un servizio civile
volontario regionale come opportunità per i giovani e come
scommessa anche per il loro talento, per la loro creatività.
Abbiamo bisogno, oggi più di ieri, del documento di programmazione
regionale previsto dalla legge n. 30 del 16 novembre 2007, anche
per contrastare nei contenuti un'iniziativa assunta dal Consiglio
dei ministri poche settimane or sono, il 3 settembre scorso: quella
cioè di uno schema di disegno di legge in materia di servizio
civile nazionale disegnato con un'ottica di forte centralismo e di
tagli anche ai livelli già minimi di spesa. Al testo ha già
espresso la sua contrarietà l'Assessore alle politiche sociali del
Veneto e responsabile della Commissione politiche sociali della
Conferenza delle Regioni Stefano Valdegamberi:
"la votazione
spetta al nostro Presidente in Conferenza Stato-Regioni, ma se il
disegno di legge mantiene quel taglio di riaccentramento che
abbiamo riscontrato fin dal momento della sua presentazione, il
nostro parere non potrà essere favorevole. Nel momento in cui si
parla tanto di federalismo, mi pare che questo riaccentramento sia
alquanto irrispettoso delle competenze regionali. I progetti e la
valutazione degli stessi ad esempio dovrebbero restare sotto la
nostra supervisione. Questo strumento così importante nella
costruzione dell'identità e per l'educazione dei giovani non
dovrebbe calare dall'alto lasciando le Regioni spettatrici."
Vorrei sapere dal Presidente se la Conferenza Stato-Regioni ha
avuto modo di approvare questo disegno di legge in materia. Ecco
perché dovremmo accelerare l'operatività della nostra legge
regionale, fare in fretta perché le incertezze sui finanziamenti
nazionali incombono anche per i fondi di quest'anno. Infatti i
posti nazionali messi a bando sono 25, le domande presentate 28-29,
un discreto successo, nonostante un'incerta promozione e
informazione; ma l'incertezza è stata determinata proprio dai tagli
ai fondi messi a disposizione. Se fosse già operativa la legge
regionale, i bandi finanziati e quindi i soggetti disponibili si
potrebbero orientare sul servizio civile regionale.
Ritornando alla nostra interpellanza, occorre recuperare il
tempo perso e trovare una soluzione che sappia superare le
difficoltà organizzative e burocratiche incontrate fino ad oggi, ma
occorre pensare anche al futuro, che è già domani mattina: in
questo senso perché non immaginare e poi definire una struttura
agile, snella, capace di organizzare tutte quelle operazioni e
quelle iniziative previste dal programma operativo approvato
annualmente dalla Giunta regionale? Attività organizzative e
gestionali che sono necessarie per l'informazione, la promozione
dei bandi, la raccolta degli stessi, il monitoraggio, ovviamente
rimanendo in capo alla Giunta regionale, come dice la legge, la
valutazione e l'approvazione dei progetti. Una gestione anche
esterna che sappia dialogare direttamente con il mondo del
volontariato, del terzo settore, anche utilizzando la specifica
legge regionale sul volontariato, che in particolare sappia
costruire con le associazioni che dovranno ricevere questi bandi e
questi giovani e con la scuola una qualificata campagna di
informazione e promozione. Con questo non voglio dire che le
strutture pubbliche non siano efficienti e capaci, ma su temi di
particolare impatto sul mondo del volontariato credo che la
sussidiarietà, tante volte evocata in quest'aula, sia a mio parere
la strada più opportuna. Questa in breve sintesi la ragione
dell'interpellanza: pensare da subito, anche se non abbiamo il
documento triennale, all'operatività della programmazione in tale
settore. Grazie.
Presidente
- La parola al Presidente della Regione,
Rollandin.
Rollandin (UV)
- Grazie, Presidente. Il tema che viene
evocato e su cui si chiedono chiarimenti è di grande impatto e di
grande rilievo. Credo che correttamente sia stato ricordato il
dibattito che si è riaperto a livello nazionale su un tema che ha
portato alla predisposizione di questo disegno di legge, che delega
al Governo fra l'altro di attivare una serie di meccanismi che
portano ad avere un'area di forte interpretazione centralistica
delle competenze. Evidentemente su questo c'è già un dibattito
aperto, ma anche all'interno della maggioranza governativa ci sono
degli aspetti che hanno evidenziato una contraddittorietà in questo
documento nel coinvolgimento delle Regioni. Credo che su questo
tema - rispondo subito a questa sollecitazione che non era... ma
che è strettamente collegata - non ci sia ancora stato un
pronunciamento, perché si aspetta l'incontro... le Regioni non
hanno più partecipato ad ulteriori incontri, né hanno preso
posizione tenuto conto che si aspetta l'incontro con il Presidente
del Consiglio dei ministri per chiarire le posizioni nei confronti
di una serie di finanziamenti che rischiano di avere delle
decurtazioni in funzione di altre collocazioni nel merito.
Venendo alla risposta puntuale sulle due domande degli
interpellanti, sul primo quesito, il 24 marzo 2009 si è tenuta la
riunione di insediamento della Consulta regionale per il servizio
civile prevista dalla richiamata legge n. 30/2007. A seguito
dell'insediamento, ci sono state alcune riunioni di un gruppo di
lavoro informale composto da alcuni componenti della consulta
stessa, al fine di approfondire le tematiche emerse in relazione al
documento di programmazione in materia di servizio civile
regionale, che è la base su cui lavorare.
Il Servizio per la mobilità geografica e servizio civile
volontario, incardinato nel Dipartimento politiche del lavoro e
della formazione, non è riuscito in questo lasso di tempo a
presentare una bozza di documento di programmazione che trovasse la
condivisione dei membri della Consulta. Tralascio alcune
osservazioni nel merito, perché il chiarimento dovrà essere fatto
in brevissimo tempo sulle modalità con cui è stato gestito questo
tipo di percorso, perché evidentemente non è immaginabile che non
si trovi una via d'uscita su un tema così delicato. Adesso con il
responsabile stiamo vedendo come by-passare alcune difficoltà.
I tempi diventano ora piuttosto stringenti per arrivare a
rispettare gli obiettivi indicati, che condividiamo completamente,
di arrivare a presentare per il 2010 il bando per il servizio
civile regionale da affiancare a quello nazionale, anche
considerando che il servizio civile nazionale vive questo periodo
di grande incertezza in relazione alla modifica della legge n. 64.
Fra l'altro, sempre in queste modifiche, ci sono una serie di punti
che vanno ad incidere direttamente su quello che sarà il servizio a
cui noi ci affidiamo, ossia abbiamo in base alla legge regionale la
possibilità di decidere come allocare, ma alcune regole sono
fissate e proprio questi sono alcuni dei punti: ad esempio,
l'orario di lavoro minimo, lo stato giuridico dei volontari, temi
che sono oggetto di dibattito a livello regionale e che incidono
sul rapporto che deve instaurarsi, su questo credo ci sarà un
dibattito aperto. Al fine di arrivare in tempi brevi alla
predisposizione del documento di programmazione e poi al documento
operativo per il 2010, si procederà all'affidamento di un incarico
esterno per il momento, rivolgendosi all'esperto che aveva già
contribuito agli studi preparatori e alla redazione della legge n.
30/2007, che credo sia noto per aver fatto un buon lavoro, come è
stato ricordato, la legge n. 30 è una legge di tutto rispetto,
perché ha dei principi innovativi in cui ci riconosciamo e che
credo vadano mantenuti.
Quanto al secondo quesito, le fasi operative riferite
all'indizione dei bandi e successiva attività di selezione,
valutazione e monitoraggio dei progetti così come le azioni di
formazione e informazione dovranno essere definite, come previsto
dall'articolo 7 della legge n. 30, proprio nel documento di
programmazione triennale e poi dettagliate nel documento operativo
annuale. Stiamo cercando di recuperare i tempi, ma qui ci sono
stati per queste riunioni infruttifere dei ritardi che cerchiamo di
colmare con tale provvedimento. Risottolineo che, per quanto ci
riguarda, l'atteggiamento regionale rimarrà quello di grande
prudenza nell'esaminare modifiche alla legge n. 64 che non vadano
nella direzione di entrare in aspetti più puntuali di
organizzazione, ma nelle determinazioni di fondo rimarrà chiara la
posizione delle Regioni a cui faceva riferimento il collega Rigo.
Grazie.
Président
- La parole au Conseiller Rigo.
Rigo (PD)
- Grazie, Presidente. Prendiamo atto delle
informazioni date dal Presidente Rollandin. Innanzitutto mi fa
piacere che il Presidente condivida le preoccupazioni espresse dal
collega della Giunta del Veneto sul testo di riforma della legge
sul volontariato presentata dal Governo. Preoccupazioni di un
centralismo e di un abbandono di quelle che potrebbero essere le
possibilità per le Regioni di organizzarsi in maniera autonoma su
un servizio che è prettamente regionale. Siamo d'accordo che
occorra lavorare, in tempi brevi, per la preparazione del documento
di programmazione, abbiamo sentito di questa possibilità
dell'incarico esterno, di questo affido di un incarico esterno per
la stesura del documento. Speriamo che nella preparazione e nella
definizione del documento ci siano già indicate le fasi per quanto
riguarda la pratica attuazione del piano operativo annuale, perché
non vorrei che poi si perdesse ulteriore tempo nel mettere in moto
una macchina che dovrebbe essere invece agile e snella. Grazie.
