Classificazione
STATUTO



Oggetto del Consiglio n. 339 del 15 gennaio 2014 - Resoconto
OGGETTO N. 339/XIV - Interpellanza: "Adeguamento della
normativa sui tirocini ai principi concordati nelle linee guida
approvate in sede di Conferenza Stato-Regioni".
Presidente -
Ha chiesto la parola, per l'illustrazione,
la Consigliera Carmela Fontana; ne ha facoltà.
Fontana (PD-SIN.VDA) -
Grazie Presidente.
Con questa interpellanza volevamo mettere in evidenza come la
Valle d'Aosta, insieme ad altre Regioni, era in ritardo rispetto al
termine fissato dal Governo e Regioni nell'uniformarsi agli
obiettivi della legge 92 del 2012, che stabiliva di pervenire alla
disciplina omogenea ed uniforme sull'intero territorio nazionale in
materia di tirocini formativi, entro il 14 luglio. Abbiamo appreso
con piacere, Assessore, che il 31 dicembre 2013, la Giunta ha
approvato con delibera le linee guida che vanno nella direzione che
chiedeva la nostra interpellanza. Mi fa molto piacere, vuol dire
che l'interpellanza è stata anche di stimolo, anche se in ritardo,
comunque è stato fatto.
Mi soffermo, però, sul punto 2. All'articolo 3, dove si parla di
soggetti promotori, nella delibera, si dice che possono promuovere
i tirocini i soggetti terzi rispetto al soggetto ospitante al
tirocinante, che si rendano garanti della regolarità e della
qualità dell'iniziativa attuata secondo un progetto individuale, e
tra i soggetti promotori cita proprio i Centri per l'impiego, che
riguarda il secondo punto dell'interpellanza. Tra l'altro parla
anche del ruolo del soggetto promotore, che spetta al soggetto
promotore il presidio della qualità, dell'esperienza, di
tirocini...dei compiti del soggetto promotore. Il secondo punto
tocca proprio questo: io le chiedevo come si intende procedere per
una gestione ottimale ed efficace dei Centri per l'impiego, in
considerazione anche del fatto che il 31 dicembre 2012 non sono
stati rinnovati i contratti del personale che operava presso i
suddetti centri (attualmente sono sotto organico, con serie
difficoltà a gestire l'ordinaria amministrazione), e cosa intende
fare per questo personale licenziato che, avendo maturato una
notevole esperienza nel settore, potrebbe veramente tornare utile
in funzione di queste linee guida.
Vorrei sottolineare che in merito alla legge di stabilità 147
del 2013, comma 219, potenziamento finanziario e normativo
dell'articolo 1 del DL 76 del 2013 del Piano garanzia dei
giovani...è stato rafforzato il comma 15 dell'articolo 1,
consentendo un ulteriore finanziamento del contratto a tempo
determinato per i giovani da 18 a 29 anni, consentendo ulteriori
finanziamenti a valere sulle eventuali riprogrammazioni delle
risorse del Fondi di rotazione, ex legge 183 del 1987, già
destinati ai programmi operativi, cofinanziati con fondi
strutturali europei, nella misura in cui il finanziamento
dell'incentivo sia coerente col piano di azione e nel rispetto
delle procedure di riprogrammazione previste per il piano. Le
Province, nel rispetto della vigente normativa sul contenimento
della spesa del personale, hanno facoltà di prorogare i contratti a
termine e quelli di collaborazione coordinata e continuativa,
strettamente indispensabili per la realizzazione di attività di
gestione strutturale, in coerenza con l'avvio del Piano sulla
garanzia per i giovani. Il Ministero del lavoro può anticipare,
alle Regioni che ne facciano richiesta, anticipazioni sui
contributi da programmare nei limiti di 30 milioni di euro. Le
richieste per chiedere queste anticipazioni dovrebbero essere fatte
entro il 15 marzo 2014. Penso sia una buona occasione, che non
bisogna perderla, perché riusciamo a risolvere magari qualche
problema sul precariato. Grazie.
Presidente
- Ha chiesto la parola, per la risposta da
parte della Giunta, l'Assessore Marquis; ne ha facoltà.
Marquis (SA)
- Grazie Presidente.
Quanto al primo quesito, collega Fontana, nel Consiglio che si
era tenuto il 25 settembre scorso, è stato trattato un ordine del
giorno che allora era stato sottoposto dal Consigliere Cognetta. In
quell'occasione avevo riferito dell'iter di recepimento delle linee
guida nazionali in materia di tirocini. Ciò nonostante, con
l'occasione che mi si fornisce, informo che, con deliberazione di
Giunta del 31 dicembre 2013, le linee guida sono state
definitivamente recepite a seguito del completamento dell'iter di
confronto che ha visto anche l'esame e il contributo da parte del
Consiglio e delle politiche del lavoro delle medesime.
Quanto al secondo quesito, è cosa nota la discussione che è in
atto su scala nazionale, in merito alla riforma dei servizi per
l'impiego, i quali dovrebbero rafforzare il loro ruolo di anello di
congiunzione tra la domanda e l'offerta del mondo del lavoro.
L'occasione di dibattito è stata data dalla prossima attuazione del
Piano di garanzia dei giovani, che lei prima ha richiamato, il cui
obiettivo è di affrontare e ridurre la disoccupazione giovanile e
che necessiterà di rivedere il ruolo dei servizi per l'impiego per
assolvere alle nuove esigenze che si sono manifestate.
A livello locale, com'è stato precisato, sono cessate delle
collaborazioni a tempo determinato presso i Centri per l'impiego
che erano state attivate nell'ambito della gestione del programma
FSE 2007-2013 e che non potevano, nella fattispecie, avere
possibilità di rinnovo. Con deliberazione della Giunta regionale
del 6 dicembre, è stata ravvisata l'esigenza di potenziare i
settori delle politiche del lavoro, della formazione professionale
e dei servizi per l'impiego; così come - con la precedente delibera
che ho richiamato - anche nella finanziaria regionale recentemente
approvata dal Consiglio è stata inoltre prevista all'articolo 12 la
possibilità di costituire rapporti di lavoro a tempo parziale, tra
l'altro per la realizzazione di progetti in materia di politiche
del lavoro e di formazione professionale e di servizi per
l'impiego, per la durata massima di 3 anni, a valere sugli
stanziamenti previsti dal Fondo sociale europeo e del Piano
giovani. In questo modo sarà possibile potenziare i servizi per
l'impiego anche in relazione alle nuove necessità, che ho
richiamato prima, di dare attuazione a livello regionale al Piano
giovani e alla garanzia giovani. Grazie.
Presidente
- Grazie. Ha chiesto la parola la Consigliera
Fontana, per la replica; ne ha facoltà.
Fontana (PD-SIN.VDA)
- Lei, Assessore, ha sottolineato
che l'aveva già detto in quella commissione. Se lei si ricorda,
avevo fato un'interrogazione già a giugno e le avevo chiesto di
fare questo passaggio in commissione, proprio per chiarire
queste...io purtroppo in quel periodo non stavo bene, però mi sono
informata, ho letto gli atti, e ho visto che aveva detto queste
cose. Mi sembra che nella presentazione della mia interpellanza le
ho dato merito che è stato fatto, non ho detto niente in contrario.
Il problema che rimaneva era questo, di queste figure che, secondo
il mio punto di vista, hanno un'esperienza non indifferente, e mai
come in questo momento abbiamo bisogno di persone preparate. Quello
che non riesco a capire è che parliamo sempre di progetti, di
risorse...e poi, alla fine, che cosa facciamo? Invece di dare la
possibilità a queste persone già formate che possono esserci utili
per mandare avanti dei lavori così delicati, noi non rinnoviamo i
contratti! Io, su questo...mi dispiace, non condivido.
Penso che forse veramente bisogna fare un altro passaggio in
commissione e vedere come poter spendere meglio queste risorse...e
smettiamola di continuare a dire che si sta facendo il possibile!
La disoccupazione aumenta sempre di più, i giovani hanno...diciamo
che forse abbiamo superato anche il livello nazionale e non si
riesce a trovare un lavoro. Cerchiamo veramente di fare qualcosa e
smettiamola con le belle parole, ma cerchiamo di fare i fatti!
Grazie.
Presidente
- Grazie. Punto 16 all'ordine del giorno.
