Classificazione
CASA DA GIOCO



Oggetto del Consiglio n. 3211 del 9 gennaio 2008 - Resoconto
OGGETTO N. 3211/XII - Interpellanza: "Interventi su
dichiarazioni di esponenti del Consiglio di amministrazione della
Casinò S.p.a."
Interpellanza
Preso atto delle dichiarazioni del Presidente e del
Vicepresidente del Consiglio di amministrazione della Casinò
S.p.a., pubblicate dal quotidiano La Stampa del 28 dicembre u.s. da
cui si rilevano pesanti apprezzamenti nei confronti della IV
Commissione Consiliare permanente e del Consiglio regionale
("questo si chiama boicottaggio. Un comportamento irresponsabile"),
una scarsa capacità aziendale ("non è con i bilanci che si rilancia
un'Azienda... cancellando quel 5% hanno tolto il contatto diretto
Giunta regionale-gestore, tolto la libertà di movimento") e
confusione sui rapporti tra Casinò S.p.a. e azionista ("il
contratto era concordato con gli azionisti cioè il Presidente della
Regione e l'Assessore alle Finanze");
Ricordato che le entrate dal Casinò di Saint-Vincent del
bilancio regionale, al netto di ogni ritorno per manifestazioni,
aumenti di capitale, ecc., si sono drammaticamente ridotte a
partire dal 2004, da quando cioè la delega per tale comparto è
stata affidata all'attuale Assessore;
Evidenziato come la lettera descrittiva della visita del
Consigliere regionale Giovanni Sandri al Casinò di Saint-Vincent,
in perfetto stile polizia segreta d'oltrecortina, sia stata
indirizzata dal Direttore Centrale Amministrativo allo stesso
Assessore, saltando ogni gerarchia aziendale, nonché i Presidenti
della Regione e del Consiglio regionale;
Considerato inoltre che tale Direttore, così come il
Presidente ed il Vicepresidente della Casinò S.p.a., sono stati
fortemente voluti dall'attuale Assessore alle Finanze e che il loro
arrivo alla Casa da Gioco ha corrisposto, oltre che con il
peggioramento dei risultati di gestione, con il rilancio di
faraonici progetti di sviluppo, apparentemente più volti a
realizzare importanti e appetitosi appalti, più che a realizzare un
reale rilancio della Casa da Gioco attraverso il contenimento dei
costi e la promozione del "core business";
i sottoscritti Consiglieri regionali
Interpellano
il Presidente della Regione per conoscere se intenda:
1) tutelare l'onorabilità e il lavoro del Consiglio regionale
e della sua IV Commissione consiliare permanente, attraverso la
rimozione del Presidente, del Vicepresidente e del Direttore
Centrale Amministrativo della Casinò S.p.a.;
2) ribadire, attraverso una smentita pubblica e di pare
evidenza di quanto affermato dal Presidente della Casinò S.p.a.,
che l'azionista della Casinò S.p.a. è la Regione Valle d'Aosta,
rappresentata dal suo massimo organo che è il Consiglio regionale,
mentre l'Assessore competente in materia di Casinò è solo
l'attuatore degli indirizzi decisi dal Consiglio regionale;
3) riassumere tutte le deleghe in merito alla Casa da
Gioco.
F.to: Sandri - Fontana Carmela
Presidente
- La parola al Consigliere Sandri.
Sandri (PD)
- Questo atto è importante non tanto per le
premesse, che sono ormai conosciutissime, perché hanno fatto
parlare i giornali nei giorni scorsi, oltre che averne parlato in
IV Commissione, grazie all'iniziativa della maggioranza dei
colleghi della IV Commissione, che hanno su questo tema preteso
un'audizione avvenuta ieri mattina, però l'importanza di tale
interpellanza è soprattutto per la necessità di valutare bene in
questa sede, e quindi capire cosa intende fare la Giunta su tali
temi, le dichiarazioni che sono state fatte dall'avv. Martini e dal
dott. Chatel attraverso il quotidiano "La Stampa", pagina regionale
della Valle d'Aosta.
La prima premessa che occorre fare è che tali dichiarazioni non
sono state smentite. Avevo fatto questa interpellanza "al brucio",
perché erano dichiarazioni della mattina stessa della scadenza
termini - 28 dicembre scorso: letto il giornale fatta
l'interpellanza presentata alle ore 13,00 alla Presidenza del
Consiglio -, ma mi aspettavo che vi fosse una smentita di
dichiarazioni che vorrei rileggere per la loro importanza,
nell'articolo redatto dal Caporedattore di Aosta, Martinet, si
dice:
"Martini accusa la politica, il contratto era concordato con
gli azionisti, cioè il Presidente della Regione e l'Assessore alle
finanze, poi le modifiche della IV Commissione quindi
l'approvazione del Consiglio regionale: una sorta di resa dei conti
sulla nostra pelle. È irragionevole! Il politico, non certo la
Giunta che conosce questi temi, è lontano dalle esigenze
dell'azienda; quanto è accaduto a Palazzo regionale fra Commissione
e Consiglio appare come un riscatto dell'insoddisfazione di
qualcuno, scontri interni. Questo si chiama boicottaggio, un
comportamento irresponsabile!"
.
L'accusa poi si definisce particolarmente su quel problema del
5% scomparso nel lavoro di Commissione. Dice l'avv. Martini che il
Consiglio di amministrazione che ha varato il contratto di
interventi per il bilancio è finito da 3 ore, quindi dopo questa
cosa l'intervista è stata fatta e si è conclusa anche l'assemblea
dei soci. A quel punto il disciplinare che è stato discusso così
ampiamente in questo Consiglio viene adottato e il giornalista gli
chiede:
"Avanti tutta?"
,
"No"
rispondono i dott.ri
Martini e Chatel e il Presidente aggiunge:
"Questa è un'azienda
senza portafoglio, i manager non possono fare investimenti come in
un'azienda normale, quel 5% era la leva per fare il rilancio,
adesso bisogna inventarsi qualche attività; noi devolviamo tutto
all'azionista e il resto va nei costi, investimenti zero"
. Di
fronte a dichiarazioni di questo tenore e alla responsabilità che
attribuiamo... il Presidente della Regione non c'è...
Caveri
(fuori microfono)
... fa come il
Consigliere Sandri, si aggira per l'aula!
Sandri (PD)
- ... bene, basta sapere, non ho problemi. Il
problema grosso è che i risultati del Casinò sono irrilevanti dal
punto di vista dello sviluppo, anzi nei confronti dello sviluppo
interno della Casa da gioco nulli, ma sono gravemente deficitari
rispetto alla Regione Valle d'Aosta. Di fronte a 3 anni di gestione
di questo Consiglio di amministrazione, trovarci di fronte a
dichiarazioni di tale genere a fronte di risultati disarmanti,
annunciati, perché in questo Consiglio da più parti politiche,
anche della maggioranza, quando fine 2003 inizio 2004 fu fatto il
primo cambio della Casa da gioco su indicazione dell'attuale
Assessore Marguerettaz... e quando poi sono state rifatte qualche
tempo dopo e con le nomine di Martini... sono state dette queste
cose e siamo arrivati a trovare i risultati. Di fronte a tali
risultati, a quel comportamento, al fatto che abbiamo dovuto con un
disciplinare portare la Regione alla minore percentuale di
trasferimento di finanze dal Casinò all'ente locale che lo gestisce
rispetto agli altri casinò italiani, ci troviamo degli
Amministratori che ci dicono tali cose? A questo si aggiunge il
comportamento che ho illustrato l'altra volta del Direttore
centrale amministrativo, che a mo' di "KGB" informa il Presidente e
l'Assessore dei movimenti del Consigliere Sandri e "abbiamo fatto
tombola"; fra l'altro, rendo pubblico il fatto che negli ultimi
tempi sono andato altre 2 volte...
Caveri
(fuori microfono)
- ... anche ieri...
Sandri (PD)
- ... anche ieri ovviamente e, se è possibile
avere copia anche dei "report" successivi, non mi dà fastidio,
visto che siete stati ampiamente informati di tutti i movimenti.
Credo sia una valutazione che poi faremo quando discuteremo della
lettera mandata dal Presidente della Regione e dall'Assessore al
Presidente del Consiglio in merito alla trasmissione di quella
comunicazione da parte del dott. Natta. Mi fermo qui, nel senso che
sono delle situazioni importanti e sarebbe interessante conoscere
l'indirizzo della Giunta in merito a delle decisioni inevitabili:
la prima è la tutela del Consiglio regionale e della IV
Commissione, questo non può che passare attraverso l'accettazione
delle dimissioni del Presidente e di tutti i membri del "CdA" e del
Direttore centrale amministrativo della "Casinò S.p.a." - qui mi
ero nella fretta della mattina attenuto al testo dell'articolo, non
ero riuscito a fare le dovute verifiche, per cui ho attribuito una
carica di vicepresidente che non c'è, me ne scuso -; la seconda è
di ribadire attraverso una pari evidenza sullo stesso giornale che
ciò che è stato detto o è falso, o non interpretava correttamente
il pensiero delle persone che lo hanno espresso, o comunque che
l'Amministrazione regionale si dissocia da quanto detto dai
rappresentanti di quel Consiglio di amministrazione. Credo poi che,
in merito a tutto questo, ci debba essere una riflessione sulle
deleghe del Casinò. Ricordo che nel luglio 2004 su un voto negativo
per un bilancio della Gestione straordinaria fu richiesto un
ritorno delle deleghe al Presidente della Regione "pro tempore",
che erano state date all'Assessore, e in parte il coordinamento
subito dopo della "questione Casinò" è tornato di competenza del
Presidente della Regione. Ci sembra che tutto ciò che è passato
finora debba riportare alla Presidenza della Regione, così come è
stato da sempre, da quando Federico Chabod autorizzò l'apertura
della Casa da gioco, la competenza dell'esecuzione degli indirizzi
del Consiglio regionale in merito alla Casa da gioco, "in toto" e
in esclusiva. Questa è una richiesta di intendimenti, a cui la
Giunta spero possa dare una risposta esauriente.
Président
- La parole au Président de la Région,
Caveri.
Caveri (UV)
- Due brevi osservazioni preliminari, la
prima sulle interpellanze: cosa sono le interpellanze? Sono uno
strumento utile di sindacato ispettivo per ottenere delle risposte
o in realtà ogni tanto le interpellanze non sono altro che uno
specchio nel quale uno decide di riflettersi? Ho l'impressione che
talvolta le interpellanze siano solo questo, nel senso che il
collega Sandri, tranne forse l'ultimo punto, è totalmente
disinteressato delle mie valutazioni nel merito, perché le sue
convinzioni ce le ha e la sua attività ispettiva, come una specie
di ispettore Clouzot, ormai se la fa privatamente, ieri sera ha
fatto addirittura un'assemblea sindacale con i sindacalisti dei
giochi americani, quindi ormai è una specie di meteora che svolge
autonomamente diversi tipi di attività e io gli faccio tanti
auguri.
Il secondo punto è inequivocabile, ossia ritengo che ci debba
essere il massimo rispetto dell'istituzione Consiglio regionale,
non condivido affatto le critiche che sono state fatte in
particolare dal Presidente Martini nei confronti della IV
Commissione. Ritengo che il disciplinare, una volta approvato, sia
il disciplinare della Regione e risulti banale ed ingiusto ritenere
che esista un volto buono della Giunta nel varare un provvedimento
e un volto cattivo di singoli Consiglieri o di gruppi politici nel
momento in cui legittimamente si approvano in Consiglio degli
emendamenti su uno strumento qual è il disciplinare, che per
antonomasia deve essere approvato dal Consiglio Valle; questo senza
ambiguità, quella ambiguità contenuta al punto n. 2... le ambiguità
che il Consigliere Sandri percorre nel ritenere che l'azionista sia
il Consiglio regionale. Ora il Consiglio regionale ha funzioni di
indirizzo di tutta la politica regionale e ha una vigilanza e un
controllo, ma è indubbio che alle assemblee dei soci va il
Presidente della Regione, perché la Regione è rappresentata dal suo
Presidente e dal Governo regionale, quindi non c'è un'ambiguità su
quale sia il filo di conduzione delle partecipate. Non ero presente
all'audizione della IV Commissione con il "CdA": la cosa più
probante sarà leggere i resoconti stenografici della seduta - cosa
che non ho ancora potuto fare, per cui sarebbe assurdo che facessi
l'errore di rifarmi a cronache orali, anche perché sappiamo che la
stessa cosa viene raccontata diversamente dai diversi testimoni per
cui "scripta manent verba volant" -, ma mi sembra di capire
dall'unico documento che ho scritto: la lettera di remissione del
mandato che mi è stata indirizzata dal Presidente Martini e
dall'Amministratore delegato Chatel, che vi sia stata da parte loro
una considerazione in cui si dice per esempio:
"Precisato che tali polemiche sono in larga misura da
ricondurre alla deformazione con la quale alcuni passaggi della mia
intervista sono stati riportati e le strumentalizzazioni
giornalistiche, titoli e quant'altro..."
- i titoli sempre, nei
titoli sono degli specialisti!
- "... che ne hanno ingigantito
la portata, mi preme ribadire il mio più profondo e sincero
rispetto per tutte le istituzioni della Valle d'Aosta. Non vi era
nelle mie parole alcuna volontà di essere irrispettoso nei
confronti delle istituzioni"
.
Mi si dice che su diverse sollecitazioni le risposte sembrano
non aver fugato quel "fumus" di irrispettosità nei confronti
dell'istituzione Consiglio regionale, ma - ripeto - sarebbe
paradossale da parte mia rifarmi solo ai racconti, di cui non posso
non considerare la buona fede, ma preferisco come è mio costume
leggere i testi per potermi formare un'opinione. Tuttavia ci
troviamo oggi di fronte a delle decisioni che devono essere
assunte, in questo momento ho nelle mie mani... e riferirò domani
alla Giunta regionale ordinaria - che questa settimana si svolgerà
il giovedì dalle 8,00 all'inizio del Consiglio e nella pausa di
pranzo - i contenuti e leggerò la lettera che mi è stata
indirizzata dai dott.ri Martini e Chatel. So che in Commissione
erano state preannunziate le remissioni dei mandati da tutti e 3 i
Consiglieri restanti, vedremo cosa capiterà nelle prossime ore e,
sulla base di questo, ci assumeremo come Governo regionale,
d'intesa con i gruppi politici di cui siamo espressione, quelle
decisioni che dovranno essere assunte. Sarebbe del tutto prematuro
nella risposta al punto n. 1 predeterminare delle decisioni, che
devono essere meditate e assunte in piena coscienza e di fronte ad
uno scenario di diverse soluzioni che possono essere
prospettate.
Sul punto n. 2 dell'interpellanza mi sono già espresso, mi
sembra che vi sia un vizio nel ritenere che l'azionista sia il
Consiglio Valle; l'azionista credo sia la Regione che è
rappresentata dal Presidente "pro tempore", che partecipa anche
alle assemblee in questa qualifica. Sulla questione delle deleghe,
che mi sembra tornare anche nella mozione che poi saremo chiamati a
discutere, credo che sarebbe oggi illogico giungere ad una qualche
modifica rispetto all'architettura delle deleghe così come è stata
prospettata. Lo dico con franchezza, sapendo che abbiamo di fronte
a noi una "profondità" di pochi mesi. Certamente l'esperienza di
questa legislatura, ma anche l'esperienza delle legislature
precedenti - senza dover risalire alla notte dei tempi e alla fase
prodromica della nascita della Casa da gioco dell'epoca di Federico
Chabod, come ha fatto il collega Sandri -, credo che possa
risultare utile per chi in futuro avrà una qualche responsabilità.
In fondo in queste ore ci siamo trovati di fronte ad una serie di
problematiche di "governance" della Casa da gioco in cui su di una
bilancia abbiamo, da una parte, la capacità e la forza di autonomia
che deve essere considerata come tale in capo ad una S.p.a. per
quanto pubblica e, dall'altra, ci troviamo invece nella necessità
di capire i ruoli istituzionali di influenza e di indirizzo che
l'azionista Regione deve, nell'azione dell'Esecutivo, ma anche
nella logica di indirizzo e di controllo del Consiglio regionale,
operare su quella medesima S.p.a.. In questa bilancia abbiamo, da
una parte, l'autonomia, che è anche una garanzia di distanziare
alcune problematiche per la politica, che spesso è incappata nelle
reti delle problematicità derivanti dalla gestione del Casinò;
dall'altra, la garanzia che tale possibilità di allungare e di
distanziare le responsabilità a favore della S.p.a. non consenta la
nascita e la determinazione di situazioni scriteriate che
ostacolino in questa bilancia quell'equilibrio che è caratteristico
di diverse esigenze, che si contrappongono e devono essere invece
integrate l'una con l'altra. Credo quindi che l'esperienza di
questi anni risulterà preziosa per il dibattito politico dei
prossimi anni, mi auguro che le decisioni che saranno assunte nelle
prossime ore, con l'equilibrio e con la determinazione dei momenti
difficili, ci consentano di giungere ad equilibri che corrispondano
alla necessità di evitare che talvolta le situazioni siano come i
capponi di Renzo, i quali, mentre rischiavano che gli venisse
tirato il collo, continuavano a beccarsi fra di loro. Il "CdA" non
è i capponi di Renzo, ma non vorrei neanche che i capponi di Renzo
alla fine diventassero i membri del Governo regionale che si
occupano di tale questione, per cui è evidente che in una logica di
equilibrio e di misura "corrisponderemo" nelle prossime ore alle
decisioni che la maggioranza e su alcuni punti di vista l'intero
Consiglio regionale, ma con l'assunzione di responsabilità da parte
del Governo, saremo chiamati ad assumere.
Président
- La parole au Conseiller Sandri.
Sandri (PD)
- Innanzitutto, essendo così interessante
dove si muove il Consigliere Sandri, io la diffido dal dichiarare
in Consiglio regionale, perché è falso e, dato che la Corte
costituzionale ha consentito che il nostro diritto a non essere
perseguiti per quello che diciamo, non vale quando vi sono
affermazioni non vere, non ho tenuto nessuna assemblea sindacale
ieri, ma ho chiesto di poter incontrare alcuni "croupiers" dei
giochi americani che avevano scritto - a me come a lei - una
lettera per spiegare come mai sono parecchi giorni che sono in
sciopero; volevo incontrarli per capire meglio le loro motivazioni.
Nessuna assemblea sindacale quindi, non vado a fare assemblee
sindacali in giro: ho solo esercitato il diritto di Consigliere
regionale e in questo caso motivato dal fatto di aver ricevuto il
giorno prima una lettera da alcuni "croupiers" dei giochi
americani. Non è colpa mia se il Consiglio di amministrazione su
questo tema non esiste, perché c'è stato uno sciopero il 31
dicembre dei "croupiers" dei giochi americani anche alle
"roulettes" e non si è visto nessuno del Consiglio di
amministrazione, nessuna trattativa aperta. Questa non è una
giustificazione per dire per chi si occupa di tali dati di essere
"messo alla berlina"... sono andato anche a vedere gli uffici dei
controllori regionali, ho parlato con alcuni di essi, ho bevuto un
caffè decaffeinato, per il resto poi le faccio avere una breve
lista.
Sul punto n. 2 mi congratulo con il Presidente, perché le sue
affermazioni di dissociazione su quanto detto dall'avv. Martini mi
sono più che sufficienti e credo siano la testimonianza che su tale
tema l'unità del Consiglio regionale è totale: questo mi fa piacere
perché su tale tema il Consiglio regionale si saprà difendere nei
modi e nei tempi che riterrà opportuno.
Sulla rappresentanza della Regione le vorrei suggerire di
rileggere un piccolo testo di "scarsa" importanza, che si chiama
Costituzione italiana, dove all'articolo 1 si dice che:
"L'Italia è una Repubblica democratica, fondata sul lavoro. La
sovranità appartiene al popolo, che la esercita nelle
forme..."
, eccetera; quindi la sovranità... si intende che il
Casinò di Saint-Vincent è di proprietà del popolo valdostano, che
esprime questa sovranità attraverso l'organismo che lo rappresenta:
il Consiglio regionale. Dopodiché il Presidente della Regione
rappresenta la Regione, questo è vero, ma nel momento in cui ha una
maggioranza nel Consiglio: non so se lei ha la maggioranza del
Consiglio! Ogni tanto ce l'ha, ogni tanto non ce l'ha, ogni tanto
sfiora... nel momento in cui su questo tema ha la maggioranza, lei
va a dire quel che vuole e rappresenta la Regione, ma prima deve
costruirsi una maggioranza qui dentro e non fare come su Noasca,
che ha brillantemente dribblato un voto del Consiglio per poter
andare a dire quello che voleva lei o il suo amico Marguerettaz...
magari su Noasca all'Assessore Marguerettaz non gliene frega
niente... lei però deve sempre passare dal Consiglio regionale e da
una maggioranza: se ce l'ha, dica e faccia tutto quello che le dice
la maggioranza, ma su delega del Consiglio regionale! Non ho nessun
problema a dire che la Giunta regionale deve portare avanti la
politica che crede, ma, nel momento in cui ha la delega esplicita e
l'indirizzo del Consiglio, altrimenti non vale niente! Adesso
capisco da "dove" l'avv. Martini e Chatel vengono a dire in
Commissione, anzi lo hanno dichiarato anche sul giornale:
"ce lo
ha detto il Presidente della Regione, l'Assessore, noi eravamo a
posto"
. Avevate già fatto voi il disciplinare, ma non è così! E
non è così anche per un altro motivo: perché, non essendoci state
smentite neppure da lei, perché la lettera che ha letto di Martini
non smentisce nulla, si dimostra che quell'articolo è vero e che è
gravissimo che sia stato confermato! Il Presidente ha detto che è
stato travisato e strumentalizzato, lui deve dire punto per punto,
non in modo generico che non vuole attaccare le istituzioni, perché
in Commissione ha detto una frase diversa che ho stenografato:
"ho il massimo rispetto delle istituzioni e della politica alta
o bassa che sia"
, se qualcuno di voi era presente, si ricorderà
bene questa frase:
"alta o bassa che sia"
, ha fatto un passo
e poi ne ha fatto mezzo indietro, ma soprattutto ha ribadito una
cosa molto grave: il suo parere negativo sul disciplinare, ma
allora si doveva dimettere e non poi con una "faccia di bronzo"
farlo passare dal Consiglio di amministrazione! Come, lo criticano
sui giornali, gli danno addosso, dice che con il 5% non possono
fare più niente, sviluppo zero, però lo passiamo lo stesso, chi se
ne frega! L'importante è stare qui e portare a casa i soldi della
prebenda da Presidente o da Amministratore delegato, perché poi è
questo! Gli altri, notate bene, Zandano, Stesuri e Conca, hanno
detto che a loro va bene, anzi Zandano, che è stato "solo" per 17
anni Presidente del "San Paolo" e che ha fatto diventare
quell'Istituto da una banca del nord-ovest alla principale banca
italiana, ha detto che è un disciplinare che dà una svolta radicale
in senso positivo per il Casinò. Abbiamo allora un Consiglio di
amministrazione in cui una persona dice questo... Stesuri e Conca
dicono che per loro va benissimo il disciplinare; quelli che
comandano perché hanno le deleghe imposte dal socio sono contrari e
il disciplinare viene approvato! Siamo alla confusione più totale,
evidentemente c'è qualcosa che non funziona e quel qualcosa che non
funziona lo ha detto il Presidente Martini in Commissione, ha
detto:
"per il clima che si è formato di frattura all'interno di
questo Consiglio di amministrazione non si può più andare avanti
così"
e ha rimesso il suo mandato nelle mani del Presidente:
questo vuol dire che quella squadra non ha funzionato. Mi chiedo
come mai non ha funzionato e, secondo me, non ha funzionato per 2
motivi: il primo l'ho detto prima, perché è una squadra a cui è
stato detto: "i vostri riferimenti non sono il Consiglio regionale
e la IV Commissione, ma sono il Presidente della Regione e
Marguerettaz", anzi "Marguerettaz, Assessore alle finanze, e il
Presidente della Regione". È chiaro che poi vengono fuori questi
problemi, perché, se è l'indirizzo già sbagliato, poi continuano a
sbagliare durante tutto il percorso.
Il secondo motivo è che tali logiche sono logiche di parte, che
non hanno l'assenso della maggioranza di questo Consiglio e allora
la prima cosa da fare qui non è lasciare dietro quel "bancone" la
possibilità di decidere chi deve amministrare il Casinò, ma
portarlo di nuovo da questa parte dell'aula. Deve essere il
Consiglio a prendersi la responsabilità di tale atto in base alla
legge n. 11/1997 - legge che è stata fatta in uno dei migliori
periodi di riforme di questa Regione per la tutela delle più
importanti nomine regionali -, quella che stabilisce che le nomine
regionali sono disciplinate e attuate dal Consiglio regionale. La
nomina riguardante le funivie di Torgnon o di Rhêmes-Notre-Dame può
anche farla la Giunta, non è fondamentale, ma queste nomine devono
essere una cosa che ritorna al Consiglio regionale, perché solo
così si può avere la garanzia che quelle nomine siano condivise
dalla maggioranza del Consiglio regionale. Quelle nomine le avete
fatte su rapporti interni di maggioranza, per cui forse avevate la
maggioranza della maggioranza del Consiglio, ma la maggioranza
della maggioranza del Consiglio non è detto che sia la maggioranza
del Consiglio regionale. Per questo motivo su un tema che interessa
800 famiglie a Saint-Vincent e zone vicine, altre 2-300 famiglie di
indotto e soprattutto la Comunità valdostana per la rilevante
importanza che ha sia turistica per il comprensorio di Châtillon e
Saint-Vincent, che per il bilancio regionale, questo deve essere il
primo passo che si fa. In questo senso annuncio al Consiglio che
abbiamo depositato con la collega Fontana, a nome del "Partito
Democratico" che abbiamo l'onore qui di rappresentare, una proposta
in materia.
Si dà atto che dalle ore 17,48 assume la presidenza il
Vicepresidente Tibaldi.
