Classificazione
SANITÀ VETERINARIA E ZOOTECNIA
Sanità veterinaria



Oggetto del Consiglio n. 3930 del 18 settembre 2024 - Resoconto
OGGETTO N. 3930/XVI - Interrogazione: "Interventi deliberati
con le risorse destinate dalla legge statale di bilancio 2024 alla
riqualificazione e ristrutturazione del canile e gattile regionale
della Valle d'Aosta".
Bertin (Presidente) -
Punto n. 32. Risponde l'assessore
Marzi.
Marzi (SA) -
Venendo alla prima domanda: "se le risorse
previste dalla legge 213/2023 sono state destinate così come
deliberate dal Parlamento". Al momento non risultano ancora essere
state trasferite alla struttura Edilizia patrimonio immobiliare e
infrastrutture sportive del Dipartimento lavori pubblici, in capo
all'ingegner Balagna, che ringraziamo, le risorse ai sensi della
legge statale 213/2023 per la realizzazione di interventi
strutturali di riqualificazione e ristrutturazione del canile e
gattile regionale. Tali risorse sono state previste in euro 400
mila.
Domanda n. 2: "quali interventi sono stati deliberati con le
risorse di cui sopra". Tali risorse sono state associate al
progetto d'integrazione e completamento di importanti interventi di
ammodernamento e adeguamento alle normative igienico-sanitarie
della struttura destinata a canile e gattile, i cui lavori, già
aggiudicati dagli uffici del collega Sapinet, che ringraziamo, sono
in corso di esecuzione. Le risorse assegnate potrebbero consentire
una compartecipazione di spesa alle opere e/o la realizzazione di
interventi aggiuntivi sempre nel rispetto dei limiti consentiti
dalle norme in vigore. Nel dettaglio le lavorazioni attualmente in
corso, sostenute da una base d'asta pari a euro 496.215, riguardano
la riqualificazione di tutte le aree di sgambamento, con
ampliamento delle stesse verso l'area verde di proprietà regionale
verso il piazzale della Croix Noire, le nuove delimitazioni di
recinzione e passaggi, il rifacimento del fondo degli scarichi, il
ripristino di pavimentazioni e tratti fognari delle aree nella zona
box, gli interventi di riqualificazione edile e impiantistica del
fabbricato gattile, la realizzazione della nuova
nursery
per
i cuccioli, l'adeguamento della pavimentazione e opere varie sul
piazzale esterno.
Dal 2015 ad oggi l'impegno profuso dalla struttura di cui sopra
in capo all'ingegner Balagna nel canile e gattile regionale si è
concretizzato con significati investimenti a carico del bilancio
regionale e dell'Assessorato dei lavori pubblici e territorio per
oltre 1 milione e 100 mila euro, di cui 510 mila per lavori già
realizzati.
Presidente -
Replica la consigliera Erika Guichardaz.
Guichardaz E. (PCP) -
C'è chi fa peggio di noi, perché se
le risorse erano state assegnate nella legge di bilancio di
dicembre e ad oggi non sono nemmeno ancora arrivate, direi che è un
po' una presa in giro. C'erano stati grandi annunci rispetto
all'assegnazione di queste risorse rispetto al nostro territorio,
noi avevamo già alcuni dubbi che assegnare delle risorse attraverso
un ordine del giorno testimoniava un po' un'approssimazione da
parte di questo Governo, lei non fa altro che testimoniare che
quello che immaginavamo si è avverato. Vedremo quando arriveranno e
se arriveranno queste risorse, quindi porremo nuovamente delle
iniziative per capire quando vedremo i soldi di cui si è tanto
parlato e tanti annunci si sono fatti allora.
