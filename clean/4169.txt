Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 511 del 29 ottobre 1981 - Resoconto
OGGETTO N. 511/81 - RINVIO ALLE COMMISSIONI DELLA PROPOSTA DI
APPROVAZIONE DEL PIANO DI INTERVENTO PREVISTO DALLA LEGGE REGIONALE
25 AGOSTO 1980, N. 44: "PROVVEDIMENTI PER IL RISPARMIO ENERGETICO E
L'UTILIZZAZIONE DELLE FONTI INTEGRATIVE E ALTERNATIVE DI
ENERGIA".
Presidente
- Ha chiesto di parlare l'Assessore
all'Industria, Commercio, Artigianato e Trasporti, Chabod, per
illustrare la relazione, ne ha facoltà.
Chabod (DC) -
Mi sembra che la relazione sia abbastanza
chiara, abbiamo sentito tutte le Comunità Montane che hanno fatto i
loro rilievi e proporrei al Consiglio di approvare l'allegato testo
del piano d'intervento della legge del 25 agosto 1981, n. 44.
Presidente
- È aperta la discussione sull'oggetto n. 33.
Ha chiesto di parlare il Consigliere Viberti, ne ha facoltà.
Viberti (DPROL)
- Un invito così conciso, caldo ed
accattivante come quello dell'Assessore Chabod non può che farmi
dire già da subito che voterò a favore di questo piano di
intervento che - come tutte le attività di questa Giunta - è in
ritardo rispetto sia alle scadenze che impone la realtà, sia a
quelle che questo Consiglio si impone votando delle leggi. Ma
cercando di badare al sodo, vediamo se questo piano di intervento
può finalmente far decollare una legge che giace inutilizzata dal
25/8/80.
Ho solo alcuni chiarimenti da chiedere all'Assessore che sono
certo saprà darmi perché si tratta d cose di poco conto. A pag. 2
del piano prima di elettrogenerazione, nell'ultima frase si legge:
"Ai sensi del secondo comma dell'art. 5 della legge regionale
28/8/80 n. 44 non saranno prese in considerazione domande di
contributi per progetti non tecnicamente validi o incompatibili con
le esigenze paesaggistiche del sito". Per quanto concerne "non
saranno prese in considerazione domande di contributi per progetti
non tecnicamente validi", vorrei sapere chi e con quali criteri
stabilirà la validità tecnica di questi progetti; mentre la frase
"o incompatibili con le esigenze paesaggistiche del sito" è una
inutile ripetizione di quanto si dice poi a pag. 3, 4° rigo:
"all'atto della presentazione della domanda di contributo, il
richiedente deve presentare una dichiarazione attestante, sotto sua
personale responsabilità, che l'opera è conforme alle norme
edilizie". Ora delle due una: penso che si deve dire che deve
essere conforme alle norme edilizie, con ciò si intende che si
ripete tutta la legislazione nella quale è compresa anche la
questione "esigenze paesaggistiche del sito".
A me sembra che qui si introducano dei criteri molto
discutibili: non ho niente in contrario a ritenere importanti le
esigenze paesaggistiche del sito, ma mettiamo il caso che le
esigenze paesaggistiche siano rispettate ma il progetto non sia
tecnicamente valido, oppure il progetto è tecnicamente valido, però
non ci sono le esigenze paesaggistiche del sito e invece sono state
concesse le normali concessioni edilizie. Sarei per cancellare
completamente questa frase di pag. 2.
A pag. 3 c'è una frase che adesso leggo al Consiglio, pregando
l'Assessore di spiegarmi cosa vuol dire: "Il punteggio delle
singole caratteristiche viene determinato attribuendo ad ogni
domanda l'inverso del numero ordinale corrispondente alla posizione
nella graduatoria che si ricava confrontando i valori assoluti
delle singole caratteristiche". A parte il fatto che bisogna fare
un bel respiro prima di leggere questa frase, invito qualunque
delle eccelse menti che si trovano all'interno di questo Consiglio
a spiegarmi in cinque minuti che cosa vuol dire. Ho passato una
notte insonne, Assessore Chabod, nella speranza di capirlo, una mia
ipotesi sul significato di questa frase l'ho fatta, ma non credo
che un cittadino che intende fare una domanda, possa capire
immediatamente di che morte deve morire.
C'è poi un altro problema che riguarda gli interventi che si
dividono praticamente in tre categorie: questo è detto in modo
molto semplice all'inizio della relazione dove si dice: "... un
piano di intervento ordinato... (dove) si individuano... i
parametri di valutazione... nelle seguenti categorie: 1) produzione
di calore; 2) elettrogenerazione; 3) cogenerazione". Era giusto
fare una divisione di questo tipo perché era difficile confrontare
un impianto di cogenerazione con un impianto di elettrogenerazione
o con uno di produzione di calore. Il contributo viene diviso in
percentuali che mi pare siano il 30-30-40; ma che fine fanno i
soldi ad esempio del settore 3 della cogenerazione nel caso non ci
siano domande sufficienti a coprire le necessità di questo
stanziamento? Oppure, come si ovvia ad una presenza di 50 domande
nel settore produzione di calore per esempio di impianti a pannelli
solari, e a due domande di elettrogenerazione e due di
cogenerazione che non vanno a coprire interamente, quando magari da
un punto di vista tecnico, di ricerca o di produttività - quindi di
risparmio - sono più validi quei 50? In questo senso vorrei avere
dei chiarimenti dall'Assessore.
Poi alla fine di tutto credo ci sia da fare una correzione
formale a pag. 3; nei criteri per la compilazione della
graduatoria, al punto 1°, è stato scritto "dimensione attuale
dell'impianto ai fini delle prestazioni" ma credo si tratti di
dimensioni "ottimali" dell'impianto ai fini delle prestazioni. È
importante far fare questa correzione perché un domani ci potremo
trovare con questa dimensione attuale per cui un impianto di
elettrogenerazione costruito nel 1897 può essere finanziato grazie
al fatto che è tecnicamente valido a norma di quello che leggiamo
nell'ultima frase di pag. 2.
Dico subito che sono favorevole a questo piano, che pur non
essendo l'optimum, era un passo avanti, ma lo voto a condizione che
quanto ho chiesto mi sia chiarito, altrimenti mi dispiace ma voterò
contro.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Anche il nostro giudizio su questa legge
è favorevole perché è una delle poche leggi che viene da
un'iniziativa consiliare a favore del risparmio energetico in Valle
d'Aosta. C'è stato un dibattito in cui le diverse posizioni si sono
confrontate, se arrivasse una legge oggi c'è il piano di
applicazione, anche se in ritardo e con questo non lo si può
negare.
Attendo anch'io delle spiegazioni da parte dell'Assessore su
questo punto non molto chiaro, del meccanismo per compilare le
graduatorie; siccome i contributi che decideremo poi saranno
stabiliti in base alle graduatorie, è necessario che si abbia la
massima chiarezza.
Presidente
- Ha chiesto di parlare il Consigliere De
Grandis, ne ha facoltà.
De Grandis (PRI)
- La mia soddisfazione è ovvia nel
vedere finalmente redatto dalla Giunta il piano annuale di
intervento per l'applicazione di una legge che è stata di mia
iniziativa, anche se speravo in tempi molto più brevi, perché mi
risulta che molte sono le domande presentate da coloro che hanno
realizzato impianti per il risparmio energetico e che evidentemente
contavano di poter usufruire di questi provvedimenti. Forse ancora
una volta l'iniziativa dei privati è stata di stimolo alla Pubblica
Amministrazione ad assolvere i propri compiti.
Quello che da un certo lato mi preoccupa è la legge di
finanziamento del punto 35 che vedremo fra poco, che mi sembra
estremamente esigua. Non vorrei cioè che mentre da una parte con
questo piano di intervento sembra sia stata compresa l'importanza
di intervenire in questo settore, dall'altra, quando si è trattato
di predisporre la legge di finanziamento, si è tenuto il cordone
della borsa estremamente stretto. Vorrei rammentare che intervenire
in questo settore non è solo un modo per favorire lo sviluppo di
certe tecnologie, ma soprattutto un modo di realizzare delle forme
di risparmio che si riflettano sull'intera collettività e
sull'ambiente. Tutte le tecnologie alternative che si sottraggono
all'uso del petrolio sono ovviamente meno inquinanti; per una
Regione come la nostra particolarmente favorita dalle bellezze
naturali e fruibile sotto l'aspetto turistico, ma particolarmente
fredda nei mesi invernali, c'è la necessità da una parte di
notevoli quantità di calore per poter affrontare i rigori
dell'inverno, dall'altra di contenere nei massimi limiti possibili
ogni forma di inquinamento, in particolare quella derivante dal
petrolio.
Delle domande poste dai colleghi che mi hanno preceduto, per una
parte conosco già la risposta - che non voglio anticipare perché è
giusto che sia l'Assessore a rispondere in quanto è la Giunta che
ha fatto il piano e non posso assolutamente assumerne la paternità
- ma anch'io devo dire che sono un tantino perplesso sul modo di
valutare i punteggi e di fare le graduatorie, anche se sono
convinto che il piano di fatto sia stato redatto non tanto
dall'Assessore o dalla Giunta, quanto dal Comitato tecnico per il
risparmio energetico che evidentemente aveva maggiori cognizioni
per poter valutare l'opportunità e le modalità di applicazione
della legge.
Presidente
- Ha chiesto di parlare il Vice-Presidente
Faval, ne ha facoltà.
Faval (UV)
- Per ribadire i concetti che avevo espresso
in occasione della votazione della legge 25/8/80, n. 44, e cioè che
questa legge - pur riconoscendo tutta la volontà e la buona fede di
colui che l'ha promossa e di coloro che l'hanno votata - rispetto
alle informazioni che la Regione ha in questo momento è prematura,
soprattutto perché potrebbe creare tra la popolazione illusioni
sulle attuali capacità del Consiglio regionale di soddisfare i loro
problemi. In questo momento la Regione infatti, nei settori nei
quali la legge intende intervenire e per mezzo dei quali la gente
ritiene di poter risolvere in gran parte i propri problemi, non è
in grado di stabilire sulla base dei criteri che questo piano di
intervento propone di adottare, se un impianto per lo sfruttamento
dell'energia solare, per esempio quello a pannelli, sia
utilizzabile sia a Pontey che a Verrayes.
Istintivamente si direbbe che a Verrayes dovrebbe funzionare,
mentre invece, da un punto di vista economico, non ha senso dare
dei contributi per un impianto del genere a Pontey. Quando abbiamo
parlato di questo provvedimento, ho richiesto che se ne rinviasse
l'adozione proprio perché, come tutti sanno, la Regione per il
tramite di quella convenzione che ha firmato con lo studio Masoli
di Trieste, sta predisponendo fra le altre cose la carta dei siti
per lo sfruttamento dell'energia solare oltre ad individuare le
potenzialità di energia alternativa esistenti in Valle d'Aosta. Non
si è voluto aspettare, si è ritenuto che fosse comunque utile
intervenire in questo settore; le mie perplessità rimangono e come
nella precedente occasione mi asterrò. Vorrei solo per un attimo
entrare nell'osservazione fatta dal Consigliere Viberti, a
proposito di quel presunto pleonasmo - almeno dal mio punto di
vista - che esiste fra l'affermazione dell'inizio di pag. 2 e
quella contenuta nel 2° capoverso di pag. 3. Stando alla forma il
Consigliere Viberti ha ragione, di fatto però l'esperienza insegna
che troppo spesso le Commissioni edilizie dei Comuni non hanno
dimostrato una grande sensibilità nei confronti del problema
paesaggistico, per cui non è male che le persone preposte
all'attuazione del piano di intervento riescano ad avere questa
sensibilità e la richiedano anche ai Comuni. Se il senso
dell'affermazione di pag. 2 è questo, ritengo possa essere lasciato
così.
Presidente
- Ha chiesto di parlare l'Assessore
all'Industria, Commercio, Artigianato e Trasporti, Chabod, ne ha
facoltà.
Chabod (DC)
- Vorrei rispondere intanto al Consigliere
Viberti su questi due commi, specialmente su quello "ai sensi
dell'art. 2 comma 5 etc." dove lui dice che è più una questione
paesaggistica, mentre invece a pag. 3, all'atto di presentazione
della domanda di contributo, per non far portare troppi documenti,
si chiede al richiedente di dichiarare su sua propria
responsabilità che l'opera è conforme alle norme edilizie, etc. È
il Comitato tecnico che ha fatto questa legge che penso sia valida
per questo motivo.
Invece dove è scritto (dimensione) attuale, c'è stato un errore
di stampa e va cambiato con (dimensione) ottimale.
Presidente
- Ha chiesto di parlare il Consigliere
Viberti, ne ha facoltà.
Viberti
(DPROL)
- Non mi è stato ancora risposto
alle quattro domande che avevo posto; c'è stato un tentativo di
risposta ad una e si è proceduto alla correzione di attuale invece
che ottimale. Restano aperte le altre questioni: 1) con quali
criteri si sposteranno dei soldi da una categoria all'altra nel
caso le domande non vadano a completare interamente; 2) una
spiegazione su questa frase che rileggo perché non posso accettare
che l'Assessore faccia finta di dimenticarsi: "Il punteggio delle
singole caratteristiche viene determinato attribuendo ad ogni
domanda l'inverso del numero ordinale corrispondente alla posizione
nella graduatoria che si ricava confrontando i valori assoluti
delle singole caratteristiche". Ripeto che ho perso un po' di tempo
e ho capito cosa voleva dire, ma poiché questo regolamento va al
cittadino, lo si deve mettere in condizione di capire, altrimenti
non riterrà valido l'operato di questo Consiglio.
Pretendo inoltre che sia l'Assessore Chabod a spiegarmi questa
frase perché è lui che ha portato il piano in Consiglio; posso
capire che per quel che concerne l'industria abbia dei problemi, ma
che su tutti i settori che il suo Assessorato deve seguire, non sia
mai in grado di darci una risposta precisa, a parte quello che
concerne il taglio e confezione, lo ritengo inaccettabile e
propongo pertanto di dargli un Assessorato di Pubbliche Relazioni,
settore nel quale se la cava benissimo, anziché fare cose del
genere che ci lasciano poi in difficoltà.
Per quello che riguarda i tre settori di intervento che sono
divisi a 30-30-40 come percentuale sui soldi a disposizione, voglio
sapere se è stato preso in considerazione il caso in cui uno di
questi settori non ha domande e se non si ritiene che ci siano
degli svantaggi per il settore in cui magari ce ne sono cinquanta,
più valide tecnicamente di altre che sono invece finanziate perché
le domande nell'altro settore sono due o tre.
Vorrei rispondere a quanti hanno detto che si tratta di una
legge che vuole illudere la popolazione. A suo tempo quando abbiamo
approvato questa legge, ho detto che non mi sembrava l'optimum ma
era un passo avanti. Sicuramente non è fumo negli occhi, come
riescono invece certi studi che vengono pagati centinaia di milioni
con i quali si potrebbero favorire degli interventi in un settore
che deve essere potenziato perché se continuiamo così dovremo poi
rispondere del problema energia nucleare. Quindi tutti gli sforzi
che si fanno in questo settore sono ben indirizzati.
Per quello che concerne l'ultimo punto cioè dove sostengo che
c'è una contraddizione a pag. 2 "incompatibili con le esigenze
paesaggistiche" e le norme edilizie di pag. 7, vorrei fare notare a
chi sostiene che le Commissioni edilizie dei Comuni non funzionano,
che invece funzionano anche troppo bene, quando fa comodo vanno in
una direzione e quando non fa comodo vanno in un'altra. E questo
sistema di inserire alla fine del punto "non tecnicamente validi" è
accettabile se sono dei criteri precisi, ma "incompatibili con le
esigenze paesaggistiche" pone un limite che è di discrezione di non
si sa chi, perché non si capisce come una commissione di esperti
nel settore dell'elettrogenerazione o dei pannelli solari o delle
pompe di calore possa essere esperto anche nel settore
paesaggistico. Qui abbiamo degli esperti totali, infatti ce ne
siamo dotati per fare degli studi proprio sulle fonti energetiche
alternative, e seppure non ci siano i risultati, i soldi vengono
spesi. Allora cerchiamo di essere chiari, altrimenti questo
sbarramento può essere interpretato per dare discrezionalità - non
si sa bene a chi - circa l'accettazione delle domande.
Presidente
- Ha chiesto di parlare il Vice-Presidente
Faval, ne ha facoltà.
Faval (UV)
- Ho l'impressione che stamani il Consigliere
Viberti si sia alzato con il piede sbagliato o troppo stanco dopo
aver passato la notte insonne a studiare come deve essere
interpretata la graduatoria, per cui questa mattina in Consiglio si
adira per ben poco. Mi spiace dovermi mettere in polemica con lui
proprio negli ultimi giorni nei quali il Consigliere Viberti
partecipa al Consiglio regionale. Alcune delle sue affermazioni
sono veramente pretestuose come il fatto di voler ritenere che
l'inserimento di quella frase "progetti non tecnicamente validi o
incompatibili con le esigenze paesaggistiche del sito", possa
rappresentare la volontà di non dare contributi a chi li merita e
di darli a chi non li merita. Il Consigliere Viberti sa
perfettamente che questo piano è stato predisposto dal Comitato
tecnico, che nella sua qualità, non vedo come potesse avere in
mente obiettivi di questo genere.
Così come accetto le opinioni del Consigliere Viberti e di tutti
gli altri, chiedo che altrettanto si faccia nei miei confronti
quando ribadisco che questo intervento di carattere legislativo del
Consiglio regionale nei confronti del risparmio energetico sia al
momento attuale prematuro e questo perché il Consiglio regionale -
tenuto conto che si è impegnato con delle spese cospicue a darci un
piano di intervento di ampio respiro - non può intervenire adesso
funzionalmente in questo settore, quando i dati conoscitivi ancora
non li ha.
Presidente
- Ha chiesto di parlare il Consigliere Tamone,
ne ha facoltà.
Tamone (UV)
- Confesso che non mi interesso
specificatamente di questi problemi, ho preso in mano questo
regolamento stamattina, ma credo che quella frase "o incompatibili
con le esigenze paesaggistiche del sito" sia abbastanza facilmente
spiegabile, se è stata fatta da una Commissione di tecnici. Tu sai
meglio di me che esiste una legge paesaggistica della salvaguardia
del paesaggio del 1942, che prevede che delle zone della nostra
Regione siano sottoposte a dei vincoli paesaggistici ed al vincolo
della Sovrintendenza dell'Antichità e delle Belle Arti, dove puoi
fare solo le cose che la legge consente. Penso che questa frase sia
stata inserita per questo motivo e non solo sia necessaria, ma
indispensabile perché sai bene che in Valle d'Aosta non esiste una
grande organizzazione per le costruzioni in pannelli solari - avrai
visto anche tu come me delle foto - e alcune volte si può deturpare
il passaggio. Per esempio la centrale che è stata organizzata in
Sicilia non potrebbe essere inserita facilmente in tutti i luoghi
della Valle d'Aosta perché questa sistemazione dei pannelli solari
crea dei problemi di paesaggio.
Poi per quanto riguarda la graduatoria devi prendere il
punteggio che danno questi sei criteri e l'inverso di questo ti dà
la graduatoria, per esempio se uno è ad decimo posto e ce ne sono
dieci soli, diventa primo, etc.
Presidente
- Colleghi Consiglieri, siamo sempre in sede
di discussione generale per cui gli interventi devono essere
all'altezza del dibattito generale senza entrare in spiegazioni di
particolari in un complesso piano. Volutamente non ho dato prima la
parola all'Assessore Chabod per evitare che a domanda e risposta si
andasse avanti tutta la mattinata esulando così da quelli che sono
i compiti più importanti di questo Consiglio.
Ha chiesto di parlare l'Assessore Chabod, ne ha facoltà.
Chabod (DC)
- Prima tenterò di spiegare al Consigliere
Viberti - che sa benissimo che questa è una legge tecnica
abbastanza difficile fatta da un Comitato tecnico - questo
dell'inverso. Pensiamo per esempio una pompa di calore, se ci sono
dieci domande di pompe di calore la pompa che produce più metri
cubi viene messa prima in graduatoria, perché all'inverso si
procede.
Sulla questione invece della soluzione edilizia, non è sbagliato
aver messo questa frase sulla difesa sulla legge.
Nel complesso non penso ci siano delle grandi enormità e poi se
qualcosa non dovesse funzionare in questa legge, potremmo in un
secondo tempo modificare quelle piccole cose che non vanno.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Il Presidente del Consiglio ci ha
richiamati a fare considerazioni di carattere generale perché siamo
in sede di discussione generale, però credo che considerazioni sul
modo con cui l'Assessore presenta dei programmi della Giunta siano
considerazioni di carattere generale. A mio giudizio l'Assessore
non è riuscito a spiegare questo punto che di per sé può essere più
o meno chiaro, ma siccome si rivolge a tutti i cittadini che poi in
base a questo chiederanno dei contributi per fare nuovi impianti
per il risparmio energetico, dovrebbe avere il pregio della
chiarezza. Cercherò di dire quello che ho capito: ci sono sei
criteri per le caratteristiche, che sono la dimensione
dell'impianto, la quantità e qualità dell'energia prodotta,
rendimento dell'impianto, le garanzie dell'affidabilità
dell'impianto, l'esecuzione dei lavori.
Si valutano le domande rispetto a queste sei caratteristiche e
su questa base si fanno sei graduatorie distinte, poi si assegna un
punteggio che è l'inverso della posizione di ciascuna di queste sei
caratteristiche. Se rispetto alla prima caratteristica la domanda
si trova al secondo posto nella graduatoria, avrà per quella
caratteristica mezzo punto, se per la seconda si trova al terzo
posto, avrà un terzo di punto. Si sommano poi tutte queste parti e
la graduatoria finale segue a questi risultati. Non si deve
scrivere in questo caso che si tratta di una "somma algebrica"
perché qui di valori negativi non ce ne sono, basta scrivere la
"somma". È un modo di presentare le leggi proprio incomprensibile.
Non ho voluto fare questa osservazione per pedanteria, ma non è
accettabile che la Giunta si presenti in questo Consiglio con
questo grado di faciloneria e imprecisione perché opera per queste
piccole cose come per le grandi. Ieri ero a Roma dove si discuteva
con i Gruppi parlamentari del PCI del piano Finsider; c'era il
Ministro De Michelis, c'erano i Sindaci ed Assessori all'Industria
di diverse città ed è venuto fuori in modo chiaro che l'unica
Regione che non è riuscita nella fase della trattativa a trattare
niente è la Valle d'Aosta, mentre tutte le altre Regioni sono
riuscite - partecipando a queste riunioni - a migliorare la loro
situazione; da 9128 posti di lavoro previsti come riduzione, si è
scesi nell'ultima versione a 5500; quelli della Cogne sono rimasti
gli stessi. E questo perché è stata insufficiente l'attività della
Regione, quella della Giunta e dell'Assessore Chabod, che se tratta
le cose allo stesso modo con cui tratta questi piccoli particolari,
è ovvio che alla fine otterrà questi risultati - naturalmente per
quello che gli compete - perché le responsabilità non sono solo sue
in questo caso. Ieri sono rimasto molto male, perché vedo che quel
piano Finsider porterà una divisione fra le Regioni che sono
riuscite a migliorare la propria posizione e quelle isolate che
sono rimaste la Breda e la Cogne.
Presidente
- Ha chiesto di parlare il Consigliere
Minuzzo, ne ha facoltà.
Minuzzo (PSDI)
- Questo regolamento che viene proposto
dall'Assessore Chabod è un'ulteriore riprova del funzionamento di
questa maggioranza che opera a compartimenti stagni, come si può
constatare leggendo al punto 5 dei criteri per la compilazione
delle graduatorie, dove si chiedono come requisiti per poter
entrare in graduatoria, garanzie di affidabilità dell'impianto in
relazione alla qualità dei materiali impiegati ed all'osservanza di
norme di buona tecnica (sottolineo buona tecnica) nella costruzione
dell'impianto stesso. Vorrei sapere a chi spetta fare questi
controlli e perché è stato inserito questo concetto, quando è stata
bloccata a livello di Assessorato circa un anno fa una mia proposta
di legge - abbastanza breve come articolato - concernente la
sicurezza degli impianti tecnici negli ambienti di vita e di
lavoro, dove viene previsto un certificato di conformità alle
normative vigenti nella Regione Valle d'Aosta e nello Stato sui
criteri di sicurezza e di costruzione - di una seria tecnica di
costruzione. Ritengo che l'Assessore Chabod fosse a conoscenza di
questa proposta di legge ed allora ci sono delle contraddizioni se
per una legge di finanziamento per attingere dei quattrini
dall'Amministrazione regionale viene inserito lo stesso concetto
che prevedeva già una sua regolamentazione con una proposta di
legge del Consigliere regionale. Vorrei che l'Assessore Chabod mi
spiegasse questo 5° punto, con quali criteri viene giudicata la
buona tecnica di costruzione, in quanto al momento - per quanto mi
risulta - non ci sono delle disposizioni univoche per le quali si
possa giudicare che un impianto di riscaldamento o di qualsiasi
altro tipo è stato costruito con criteri di buona tecnica.
Presidente
- Ha chiesto di parlare il Consigliere De
Grandis, ne ha facoltà.
De Grandis (PRI)
- Volevo solo chiarire un aspetto di
carattere generale di questo piano di intervento. Il Consigliere
Faval ha ripetuto le critiche che aveva fatto al disegno di legge
nell'agosto scorso quando fu approvato. Ha fatto un'affermazione
che mi lascia profondamente perplesso, vale a dire che questa legge
rischia di essere un nulla di fatto, di creare delle inutili
illusioni nei possibili utenti, perché non abbiamo conoscenza della
reale situazione della Regione rispetto alle possibilità dello
sfruttamento delle fonti energetiche alternative. Se accettassimo
un concetto del genere, ogni volta che non abbiamo un'analisi
approfondita di tutti gli elementi, dovremmo rinunciare ad operare.
Dico al Consigliere Faval che sono anche disposto ad accettare una
impostazione del genere, se lui come parte attiva della
maggioranza, visto che è in corso una analisi di tutte le leggi di
spesa, è disposto ad applicare questo concetto alle leggi di spesa
della Regione, bloccando tutti i pagamenti tranne quelli
obbligatori, fino a quando non è stata completata l'analisi. È
evidente che a fronte di una situazione del genere, metteremmo la
Regione, ma soprattutto gli amministrati, in difficoltà. Quindi non
si può partire da un concetto così radicale per affrontare
tematiche di questa importanza, soprattutto nel campo dello
sfruttamento delle tecnologie che riguardano le fonti di energia
alternativa, dove non si è ancora arrivati ad un livello ottimale
ma siamo in pieno sviluppo di studi tecnici. Quello che è valido
oggi, può non essere più valido domani ed è evidente che anche noi
passiamo, con iniziative singole o collettive, partecipare tutti
allo sviluppo ed al perfezionamento di queste tecnologie, anche
colui che impianta due o tre semplicissimi pannelli solari per
dotarsi di acqua calda, anziché servirsi del boiler elettrico,
serve la causa dello sviluppo delle tecnologie. Proprio da quella
singola esperienza nasce tutta una serie di singole domande che
vogliono una risposta tecnica sui limiti e le disfunzionalità di
questi sistemi. Se non avessimo fatto queste prove, se Icaro non
avesse provato le ali di cera, evidentemente oggi gli aeroplani non
ci sarebbero.
Richiamo l'attenzione dei Consiglieri sull'importanza che ha un
provvedimento di questo genere con i suoi limiti - accetto la
critica del Consigliere Viberti - ed inoltre anche
sull'impossibilità che avevo quando ho presentato questo disegno di
legge, di fare qualcosa di perfetto. È stato discusso dal
Consiglio, che è riuscito a dargli un'impostazione parzialmente
diversa, a correggerlo e ad integrarlo, nei limiti delle conoscenze
che avevamo nell'agosto 1980. Già oggi, se dovessimo rifare quella
legge, l'avremmo modificata. Insisto inoltre sul concetto che
quella che presentai fu una legge quadro, di conseguenza ha poca
necessità di essere modificata perché prevede che la Giunta
presenti annualmente un piano di intervento sul quale si possono
seguire passo passo le nuove tecnologie per adeguarlo alle esigenze
del momento. Nell'agosto dell'80 non abbiamo finanziato la legge
perché la legge non voleva essere finanziata nella sua qualità di
legge quadro e non abbiamo creato dei residui passivi, perché
qualunque somma avessimo allora bloccato per finanziare quella
legge, sarebbe rimasta inutilizzata e finita a residuo passivo.
Siamo in ritardo col piano di intervento - i ritardi sono
abbastanza prevedibili nella Pubblica Amministrazione - pur
tuttavia richiamo l'attenzione dei Consiglieri su questi concetti
che ritengo importanti non solo per questa legge, ma anche per un
contesto generale di concepire e gestire la cosa pubblica, e li
prego di voler tenere in considerazione che i valori positivi di
questa legge sono di gran lunga superiori a quelli piccoli negativi
che possono essere stati evidenziati dalla discussione odierna.
Presidente -
Ha chiesto di parlare il Consigliere
Pedrini, ne ha facoltà.
Pedrini
(IPLI)
- Siccome come PLI ci eravamo
interessati al grosso problema dell'Italsider e quindi della Cogne,
desidererei che nella sua replica l'Assessore Chabod ci dicesse
qualcosa sulla grave situazione che si è venuta a creare e che è
stata denunciata testé dal Capogruppo del PCI, Consigliere
Mafrica.
Presidente
- Ha chiesto di parlare l'Assessore
all'Industria, Commercio, Artigianato e Trasporti, Chabod, ne ha
facoltà.
Chabod (DC)
- Nel piano di intervento certe frasi i
tecnici hanno dovuto metterle per forza per avere delle garanzie e
non mi sento di toglierle, però se la maggioranza del Consiglio non
è d'accordo nel portare avanti questa legge, sono disposto a
rimandarla alle Commissioni, ma vorrei che la maggioranza del
Consiglio si pronunciasse su questo, perché dopo tutto è una legge
tecnica, - l'ha detto molto bene anche adesso il Consigliere De
Grandis.
Invece non accetto assolutamente la terminologia del Consigliere
Mafrica, che va a Roma e poi arriva qui e crede di fare il furbo
come sempre, e fa solo della pura demagogia. Infatti ha detto bene
la Breda e la Cogne, perché per gli altri andava bene come andava,
mentre io sono andato a Roma su mandato del Consiglio regionale,
deliberato con i vostri voti che dicevano: "Impegnare la Giunta
regionale a presentare al Governo parere sfavorevole del Consiglio
regionale in merito al piano Finsider e soprattutto per quanto
riguarda gli acciai speciali".
Presidente
- La Presidenza vorrebbe fare una
precisazione: il regolamento prevede che i disegni di legge debbono
essere inviati alle Commissioni e possono essere esaminati in aula
solo se esiste il parere della Commissione, a meno che - come ha
fatto l'Assessore Ramera per la documentazione delle assicurazioni
- non ci sia una richiesta dell'Assessorato per cui prima
dell'iscrizione dell'argomento all'o.d.g. in Consiglio, ci sia
anche il parere - in questo caso non obbligatorio - della
Commissione.
L'oggetto iscritto al n. 33 e cioè il piano che stiamo adesso
discutendo, non essendo stato richiesto l'inoltro alla Commissione
da parte dell'Assessorato, non poteva d'ufficio da parte della
Presidenza, essere inviato all'esame preventivo della Commissione -
che poteva essere la Commissione speciale dell'energia e la
Commissione Affari Generali. È convinzione della Presidenza che
molti particolari che sono stati discussi stamani in aula - ecco
perché ho fatto il richiamo alla discussione generale - avrebbero
potuto essere approfonditi e risolti in sede di Commissione.
Giunti a questo punto mi sembra che ci sia una proposta di
approfondimento dell'argomento con l'esame in Commissione - se ho
ben capito dalla proposta dell'Assessore Chabod - oppure il
pronunciamento del Consiglio.
Allora la proposta formalizzata dell'Assessore Chabod è che se
il Consiglio è d'accordo - quindi chiederò la votazione palese
sull'argomento - l'oggetto sia rinviato all'esame delle Commissioni
- propongo la Commissione Affari Generali e Speciale per l'Energia
- al fine di un approfondimento che in parte è già stato iniziato
questa mattina, per essere re-iscritto non appena ci saranno questi
pareri all'o.d.g. del Consiglio stesso; il che vuol dire,
conoscendo i tempi, nella seconda quindicina di novembre.
Ha chiesto di parlare il Consigliere Minuzzo, per mozione
d'ordine, ne ha facoltà.
Minuzzo
(PSDI)
- Ho posto delle domande
all'Assessore Chabod alle quali non si è degnato di rispondere; non
so se per dimenticanza o per cosa. Non posso votare pro o contro
senza aver sentito la risposta dell'Assessore, signor
Presidente.
Presidente
- Consigliere Minuzzo, la Presidenza trasmette
le proposte e organizza i lavori, ma non può costringere i
Consiglieri a dare determinate risposte. La risposta dell'Assessore
Chabod al Consiglio, ivi compreso il Consigliere Minuzzo, è che il
provvedimento venga rinviato all'esame della Commissione per uno
studio approfondito. Interpreto che l'Assessore Chabod ritiene di
dare in quella sede tutte le risposte che non ha dato adesso,
perché se tutto ritorna in Commissione, mi sembra inutile protrarre
la discussione. Con questo l'Assessore interrompe la discussione
generale, è una sua facoltà com'è la facoltà di tutti i Consiglieri
chiedere questa votazione (vedi art. 51 del regolamento).
Un oratore a favore ed uno contro, chi è contro la proposta? Ha
chiesto di parlare il Consigliere De Grandis, contro la proposta,
ne ha facoltà.
De Grandis (PRI)
- La legge 44 prevede che la Giunta
presenti il piano annuale di intervento, questo dovrebbe essere un
piano che riguarda l'anno di grazia 1981. Se alla fine di novembre
lo rinviamo ancora, mi chiedo se serve ancora per il 1982. Allora,
siccome sono giacenti da oltre un anno numerose domande presso
l'Assessorato e siccome - per mia fortuna o sfortuna - gran parte
di quelli che hanno presentato la domanda, sanno che la legge è di
mia iniziativa, mi staranno addosso per sapere quand'è che la legge
passa. Se questo è un piano di intervento annuale che riguarda il
1981, significa che fra due mesi viene già revisionato per il 1982,
quindi le piccole deficienze ed i difetti che gli sono stati
riscontrati qui in Consiglio saranno modificati nel giro di due
mesi, per cui non vedo l'opportunità e necessità di un rinvio alle
Commissioni, se si deve fare un lavoro di piccola pulizia, di
sistemazione di virgole, per poi ritrovarsi a non avere più tempo
di applicarlo per l'anno 1981. Oltre tutto c'è il problema del
finanziamento: se non passa il piano di intervento, non passa la
legge sul finanziamento. Se la legge di finanziamento non
l'approviamo entro il mese di novembre non la possiamo più
approvare, quindi scatta tutto all'anno prossimo. Ed io non ho
nessuna garanzia che il primo gennaio 1982 sia pronto il nuovo
piano di intervento visti i tempi tecnici necessari per elaborare
questo, anche se forse sarà più rapido il secondo. Per cui ritengo
di chiedere al Consiglio di approvare il piano così com'è dal
momento che fra due mesi verrà tutto revisionato alla luce delle
esperienze fatte con le graduatorie delle nuove domande. Con le
tecnologie presentate ci si rende conto meglio dei difetti, delle
difficoltà, dei limiti, che ci sono ed i tecnici stessi saranno in
grado di porre mano ad una stesura più efficace e più rispondente a
quelli che sono gli obiettivi della legge.
Presidente
- Ha chiesto di parlare il Consigliere Tamone,
ne ha facoltà.
Tamone (UV)
- Sono convinto che il tuo ragionamento è
quello giusto ed io che non avevo mai letto questo regolamento,
sono convinto che è un buon regolamento; siccome però questa
maggioranza è sempre accusata di essere arrogante prepotente ed
impositiva, l'Assessore Chabod ha fatto bene a chiedere il rinvio
alle Commissioni per un argomento che d'altronde - il mio avviso è
del tutto personale - avrebbe dovuto esservi mandato prima perché
una questione del genere richiede un minimo di riflessione
precedente, così che oggi avremmo potuto discutere in tre minuti
questo piano e passarlo.
Presidente
- Colleghi Consiglieri, ai sensi dell'art. 51,
1° comma, l'Assessore Chabod chiede la votazione per il rinvio
dell'oggetto - aggiungo alle Commissioni Affari Generali e Speciali
per l'Energia - studierà poi il Presidente Martin se in seduta
congiunta o separatamente, per un sollecito esame perché possa
essere re-iscritto se possibile per la seduta dell'11-12-13 che
ritengo molto improbabile, oppure per la seduta prevista per la
seconda quindicina di novembre.
Il fatto personale non riguarda l'insulto ma si ha quando
l'opinione espressa da un Consigliere viene trasformata in
un'altra, quindi il Consigliere Mafrica può richiedere una
Commissione se ritiene sia stato un insulto, ma non può chiedere la
parola. Anche per il fatto personale potrei richiedere l'intervento
del voto consiliare, non mi sembra però il caso di aprire la
discussione sulla Cogne proprio adesso che ci sono altri argomenti
che permetteranno questo dibattito. Richiamo la collaborazione del
Consiglio su questo: quando, nel corso degli altri oggetti che sono
in discussione, ci sarà la possibilità di discutere del piano degli
acciai, della Finsider, della Cogne, il Consigliere Mafrica, se lo
riterrà opportuno, potrà intervenire e precisare il suo punto di
vista.
Metto in approvazione la proposta dell'Assessore Chabod
concernente il rinvio dell'oggetto.
Esito della votazione:
Presenti: 26
Votanti: 23
Astenuti: 3 (Faval, Tripodi, Nebbia)
Maggioranza: 14
Favorevoli: 14
Contrari: 8
Il Consiglio approva.
