Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 488 del 10 marzo 1999 - Resoconto
SÉANCE DU 10 MARS 1999 (APRÈS-MIDI)
OGGETTO N. 488/XI Approvazione del programma regionale di
previsione dei lavori pubblici per il triennio 1999/2001.
Deliberazione Il Consiglio
Richiamata la legge regionale 20 giugno 1996, n. 12, "Legge
regionale in materia di lavori pubblici" ed in particolare il Capo
II della stessa "Pianificazione e programmazione del ciclo dei
lavori pubblici" nel quale si stabilisce che il ciclo di
realizzazione dei lavori pubblici sia strutturato in relazione alle
fasi di identificazione dei bisogni, di progettazione e
programmazione, nonché di esecuzione dei lavori necessari a
soddisfare i bisogni identificati;
Considerato che non è stato ancora completato il censimento
degli studi e delle progettazioni già acquisite o comunque già
affidate a soggetti esterni per la verifica della loro attualità e
corrispondenza dei contenuti a quanto stabilito dalla L.R. n.
12/1996 ai sensi dell'articolo 47 della stessa, né quindi sono
stati organicamente strutturati i cicli di realizzazione dei lavori
pubblici avviati prima dell'entrata in vigore della legge regionale
secondo quanto disposto dalla legge medesima;
Atteso che l'amministrazione regionale ha dato corso
all'attuazione della L.R. 12/1996 e conseguentemente sta trovando
progressiva applicazione anche quanto previsto al Capo II, per cui
appare opportuno strutturare il ciclo di realizzazione individuando
mediante il programma regionale di previsione per i lavori pubblici
per il triennio 1999/2001 i lavori ai quali sarà possibile
attribuire priorità per dare avvio alle successive fasi
attuative;
Considerato, inoltre, che, conformemente alla attribuzione delle
competenze di cui alla deliberazione della Giunta regionale n.
2642/1998 e successive modificazioni, i documenti di
programmazione, per il triennio 1999/2001, sono stati predisposti a
cura del Dipartimento Opere Pubbliche dell'Assessorato Territorio,
Ambiente e Opere Pubbliche sulla base di dati elaborati presso
Direzioni e Servizi dell'Assessorato stesso che hanno raccolto le
segnalazioni loro pervenute ponendole in relazione alle risorse
finanziarie disponibili;
Rilevato, ai fini della verifica della sussistenza delle
condizioni di cui agli articoli 7, primo comma, terzo periodo e 38,
primo comma, della L.R. 12/96, che i documenti di programmazione,
relativi al programma regionale di previsione per il triennio
1999/2001, individuano anche lavori locali di interesse regionale
per i quali sarà possibile dare attuazione nel corso del triennio
completando le fasi di progettazione;
Visto il Regolamento regionale 28 marzo 1994, n. 2 "Regolamento
regionale per l'esecuzione di lavori, provviste e servizi in
economia", come modificato dal Regolamento regionale 5 dicembre
1995, n. 8;
Vista la lettera della Consulta regionale dell'Economia e del
Lavoro trasmessa in data 19 febbraio 1999, recante: Parere della
CREL sulla proposta di deliberazione consigliare riguardante
"Approvazione del programma regionale di previsione dei lavori
pubblici per il triennio 1999/2001";
Richiamato l'articolo 39 della L.R. n. 12/96, nel quale sono
indicate le attribuzioni al Consiglio regionale, alla Giunta
regionale e ai Dirigenti della regione delle competenze relative
alle attività connesse al ciclo di realizzazione di lavori pubblici
ed in particolare la lett. c), comma secondo dell'articolo
richiamato che attribuisce al Consiglio regionale competenza
all'approvazione del programma regionale di previsione;
Richiamata la deliberazione della Giunta regionale n. 2 in data
11 gennaio 1999 concernente l'approvazione del bilancio di gestione
per l'anno 1999 e per il triennio 1999/2001, con l'attribuzione
alle strutture dirigenziali di quote di bilancio e degli obiettivi
gestionali correlati e di disposizioni applicative;
Visto l'articolo 8 del decreto legislativo 22 aprile 1994, n.
320, come modificato dall'articolo 1 del decreto legislativo 16
febbraio 1998, n. 44, in ordine alla sottoposizione dell'atto a
controllo;
Visto il parere favorevole rilasciato dal Coordinatore del
Dipartimento Opere Pubbliche dell'Assessorato Territorio, Ambiente
e Opere Pubbliche, ai sensi del combinato disposto degli articoli
13, comma 1, lettera e) e 59, comma 2 della legge regionale 23
ottobre 1995, n. 45, sulla legittimità della presente
deliberazione;
Visto il parere della III Commissione consiliare permanente, con
il nuovo allegato "Programma regionale di previsione dei lavori
pubblici per il triennio 1999-2001";
Delibera
1) di approvare l'allegato programma regionale di previsione dei
lavori pubblici per il triennio 1999/2001;
2) di autorizzare la Giunta regionale a modificare il programma
regionale di previsione, di cui al punto 1, integrando il programma
regionale operativo dei lavori pubblici per l'anno 1999 con i
lavori pubblici che per risultanze progettuali e per opportunità
circostanziali acquisiscano i connotati di priorità, di cui
all'articolo 8 della L.R. n. 12/96, e conseguentemente ad
aggiornare il relativo piano finanziario, nei limiti della
disponibilità di spesa dei pertinenti capitoli.
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Il programma regionale di previsione, che è
all'attenzione del Consiglio nella seduta odierna, costituisce uno
dei tre momenti previsti dalla legge n. 12/96 di programmazione
delle opere pubbliche regionali, insieme al programma regionale
operativo che è stato già approvato dalla Giunta regionale il 1°
febbraio scorso e insieme al piano regionale dei lavori pubblici;
piano operativo che ha una valenza annuale, programma di previsione
che ha una valenza triennale, e piano regionale dei lavori che ha
una valenza sul quinquennio.
L'adeguamento della programmazione così com'era fatta negli anni
passati al dettato della legge n. 12, è un'operazione che risulta
abbastanza complessa e non d'immediata realizzazione. Mi aspetto
quindi da parte di questo Consiglio osservazioni anche magari
critiche, e mi auguro anche qualche suggerimento rispetto alla
confezione dell'atto che oggi è presentato al Consiglio.
Già nella mattinata ho avuto modo di scambiare qualche opinione
con i colleghi consiglieri e mi sono reso conto della difficoltà da
parte dei consiglieri di poter avere una visione di insieme,
completa, rispetto all'attività nel campo dei lavori pubblici
dell'Amministrazione regionale. E allora con l'illustrazione, più
che nel merito, perché il merito è scritto nel programma, vorrei
puntualizzare alcuni aspetti che attengono al contenuto del
programma di previsione messo insieme al programma operativo.
Il programma operativo, votato dalla Giunta il 1° febbraio,
contiene quei lavori che sono stati già approvati dal Consiglio
regionale approvando il piano di previsione 1998-2000 e dotati di
almeno il progetto definitivo.
Nel programma di previsione che è alla vostra attenzione sono
invece elencati lavori per i quali si dispone almeno della
progettazione preliminare.
Ho detto prima che l'adeguamento è complesso e siamo quindi
ancora in una fase di transizione. In effetti, nel piano di
previsione che è all'esame vengono elencati ancora una serie di
lavori che con ogni probabilità contiamo di poter appaltare già
quest'anno e che quindi in teoria avrebbero dovuto essere elencati
nel piano operativo.
Non sono stati inseriti nel piano operativo perché questi lavori
non erano mai stati deliberati dal Consiglio regionale, oppure non
dispongono della progettazione definitiva.
Per quanto riguarda la copertura finanziaria, questo atto
prevede 87 interventi per un totale di 287 miliardi, dei quali 219
trovano copertura nei capitoli del bilancio triennale
dell'Amministrazione, 68 miliardi troveranno copertura nei bilanci
successivi perché alcuni di questi lavori non inizieranno né nel
1999 né nel 2000, ma magari nel 2001 e troveranno quindi il loro
completamento negli anni successivi al 2001.
Credo che tutto sommato questo, insieme al programma operativo
dei lavori pubblici approvato dalla Giunta, sia uno strumento
sufficientemente attendibile di programmazione, che costituisce
sicuramente per l'intero settore edile un punto di riferimento
importante.
Fornisco qualche dato riassuntivo. Ho detto che il programma di
previsione prevede 87 interventi che sono stati classificati e
definiti secondo le categorie previste dalla legge n. 12 per un
totale di 287 miliardi, di cui 59 per opere relative alla categoria
territorio e ambiente, 15 per turismo, beni culturali e ambientali,
212 per infrastrutture.
Questi lavori, unitamente a quelli previsti nel programma
regionale operativo, ammontano a complessivi 525 miliardi, che
costituiranno un elemento molto importante per consentire anche al
settore edile della nostra regione la risoluzione del momento
difficile attraversato negli anni precedenti e credo in via di
superamento.
Président La discussion est ouverte. Je vous rappelle que nous
discutons sur le dossier blanc qui vous a été remis, qui a remplacé
le dossier vert.
La parole à la Conseillère Squarzino Secondina.
Squarzino (PVA-cU) L'Assessore ha iniziato mettendo in luce il
fatto che la legge n. 12 individua una procedura estremamente
complessa da portare avanti. E questo è vero, con la legge n. 12 si
è voluto individuare le modalità e i livelli diversi per
disciplinare l'operato che la Regione fa per quanto riguarda i
lavori pubblici. Proprio perché ha come finalità quello di
raggiungere criteri di efficienza, efficacia, qualità progettuale e
certezza di risultati, individua anche con molta chiarezza una
procedura da seguire; l'Assessore l'ha accennata, però vorrei
riprenderla con maggior chiarezza.
La procedura ha una sua logica ben precisa, ha una sua
filosofia; non rispettare la procedura vuol dire a nostro avviso
non rispettare la filosofia di fondo a cui si ispira la legge n.
12/96. La procedura prevede una serie d'interventi programmatici a
livelli diversi e con scansioni temporali diverse; prevede
innanzitutto che si realizzi un programma con valenza quinquennale,
il quale dev'essere la sintesi di un lavoro fatto dopo aver
raccolto sul territorio, anche attraverso i diversi enti locali
(comuni e comunità montane) i bisogni, cioè ci deve essere un
momento chiaro in cui vengono elencati tutti i bisogni che questa
comunità nei suoi livelli istituzionali presenta.
Sulla base di questi bisogni, l'Ufficio centrale di
coordinamento dell'Assessorato redige un programma d'intervento
quinquennale, un piano regionale dei lavori che non solo ha durata
quinquennale, ma che ha come finalità ben precisa quella
d'individuare le priorità in base alle quali sono stati inseriti
alcuni lavori e altri no. Questa è la parte più importante del
piano, cioè il momento in cui, di fronte a tutti i bisogni che il
territorio esprime e di fronte anche alle risorse disponibili che
ci sono, e di fronte anche ai programmi di sviluppo che questa
regione intende darsi, vengono individuate le priorità e sulla base
di queste priorità si definisce un piano regionale di cinque anni.
Piano che viene presentato in Consiglio e che dev'essere approvato
dal Consiglio, perché è un piano che indica le grandi scelte di
fondo. È un piano che fra l'altro viene aggiornato ogni anno una
volta che è fatto.
Sulla base di tale piano quinquennale vengono poi redatti i
programmi regionali di previsione, che hanno durata triennale, che
devono entrare con maggior dettaglio nei progetti che devono
indicare quelli che vanno iniziati prima degli altri; quindi anche
qui ci dev'essere una priorità dei lavori che s'intende attivare,
tra l'altro accompagnata da tutta una serie di documentazione che
la legge individua.
Infine si giunge poi al programma operativo annuale, che elenca
tutte le opere che sono cantierabili. Questa è la filosofia di
fondo della legge n. 12.
Qui siamo chiamati ad intervenire nella seconda fase della
intera procedura e non abbiamo un piano regionale quinquennale. Ma
non avere un piano regionale quinquennale significa non avere una
analisi dei bisogni, non avere individuato le scelte in base alle
quali si vogliono individuare certi lavori piuttosto che altri.
In questo modo quindi ci troviamo ad operare, ripeto, sul
secondo livello, su un programma regionale di previsione che
dovrebbe teoricamente individuare anche qui delle priorità. In
realtà vi sono inseriti dei lavori che - io dico casualmente - si
sono trovati, nel loro momento di progettazione, con la fase di
progettazione preliminare conclusa, perché nel programma sono
inseriti soltanto i lavori che hanno la progettazione preliminare.
Quindi diciamo che la priorità è dettata probabilmente dal caso,
per cui alcuni lavori sono più avanti nella progettazione mentre
altri non hanno raggiunto ancora questo momento di progettazione
preliminare.
A nostro avviso la legge non è stata seguita e anche nel momento
in cui arriviamo a definire un programma regionale di previsione,
sì, abbiamo rispettato il dettato della legge che si riferisce alla
progettazione preliminare, ma tutti gli altri elementi che
l'articolo 7 della legge n. 12/96 prevedeva non sono presi in
considerazione.
Intanto, ripeto, qui si parla dell'indicazione delle priorità da
rispettare, poi si parla di varie tabelle riepilogative, e queste
le abbiamo; si parla di schemi contenenti le risultanze delle
progettazioni preliminari dei lavori pubblici inseriti corredate
delle rispettive certificazioni di conformità alle prescrizioni di
cui all'articolo 12, attestate dal coordinatore del ciclo di
realizzazione del lavoro pubblico, ai sensi dell'articolo 4, comma
3, predisposte da ciascun Assessorato proponente: queste può darsi
che l'ufficio le abbia, sicuramente le avrà, però noi che
approviamo questo programma non abbiamo queste schede, non abbiamo
sottomano questa documentazione.
Vi sono altri punti che elenco, così si chiarisce cosa manca; è
richiesta una scheda per la codificazione di ciascun lavoro
pubblico contenente una relazione in ordine all'opportunità e
necessità dell'intervento, la stessa scheda deve inoltre contenere
la previsione dei tempi stimati per la realizzazione (e qui i
tempi, grosso modo, sono indicati anche se non sempre),
l'indicazione delle eventuali interferenze con altri interventi
previsti o in esecuzione della stessa area (questa parte
chiaramente non c'è in nessun caso), la previsione del fabbisogno
finanziario (questa c'è), l'eventuale concorso di forme di
finanziamento di natura privata (qui sono indicate solo le forme di
finanziamento di leggi statali), l'individuazione delle procedure
amministrative necessarie per il completamento del ciclo di
realizzazione (qui si parla della VIA ancora da acquisire, e via
dicendo), l'analisi di disponibilità delle aree e del profilo di
rischio per la realizzazione delle opere pubbliche (questa parte
manca).
Ho voluto leggere in dettaglio cosa la legge chiede al programma
regionale di previsione, per far notare come questo programma non
abbia queste caratteristiche e che quindi la legge non è stata
seguita. Mancano le priorità.
Questo programma - ripeto - è un collage di lavori
caratterizzati dal fatto che hanno il progetto preliminare, e
soprattutto non si ha la certezza che altri lavori nel corso
dell'anno non siano inseriti, cioè mano a mano che altri lavori,
non sappiamo quali, giungono alla fase di progettazione
preliminare, probabilmente sono inseriti qui al posto di altri che
non si riesce ad avviare entro quest'anno o entro il prossimo anno,
per cui si liberano delle risorse.
Questo per dire che non abbiamo la certezza di quanto andiamo ad
approvare.
Lo scorso anno il mio collega Vanni Florio, in modo sicuramente
più articolato e tecnico - io non possiedo la materia come lui,
però ho cercato di capire la logica da politica e non da tecnica,
quindi non mi addentro nelle cose specifiche - faceva già queste
osservazioni e a fronte di tali osservazioni l'Assessore - che
credo parlasse a nome della Giunta, come anche oggi credo
l'Assessore Vallet parli a nome della Giunta, come ha parlato lo
scorso anno Lavoyer a nome della Giunta - rispondeva che, essendo
ormai imminente la fine della legislatura, non era possibile al
mese di aprile fare un programma quinquennale che avrebbe impegnato
il Consiglio e la Giunta per cinque anni. Apro una parentesi:
ricordo che la legge prevede che ogni anno il programma
quinquennale sia riportato in Consiglio con le eventuali
modifiche.
Si chiedeva ancora l'Assessore cosa avrebbero mai detto gli
elettori, se si fosse fatta quest'operazione di tipo
propagandistico e "clientelare", fra virgolette. E annunciava
quindi la predisposizione di tale programma per l'inizio della
legislatura successiva.
Allora io credo che questo lavoro andasse in qualche modo
iniziato. Se non è stato ancora fatto, vuol dire che non c'è in
questo momento la volontà politica di farlo, perché diversamente, e
mi metto al posto dell'Assessore, se avessi voluto veramente
rispettare questa legge, avrei prima di tutto fatto un atto
normativo d'indirizzo, in cui individuavo le linee di queste
priorità…
(interruzione dell'Assessore Lavoyer, fuori microfono)
… ne parliamo poi dopo. Il programma
di maggioranza non indica, Assessore Lavoyer, le linee di priorità;
a questo punto anche se questo è programma di maggioranza, scusi
Assessore, allora è inutile che mi porti le cose in Consiglio. Se è
la maggioranza che decide le priorità, è inutile portare in
Consiglio le linee della maggioranza. É chiaro che è la maggioranza
che decide, che governa, che vota, noi dell'opposizione siamo qui
non per ascoltare e fare gli spettatori; specie nei momenti in cui
la legge prevede che sia il Consiglio ad intervenire, credo che si
debba dare ai consiglieri uno spazio per intervenire! Cioè ci deve
essere il vaglio del Consiglio sulle priorità, questa è la logica
della legge, Assessore o Assessori, non so più a chi rivolgermi
perché l'interlocutore dovrebbe essere l'Assessore Vallet, ma
l'interlocutore che è entrato in colloquio con me in questo momento
è l'Assessore Lavoyer.
Noi non accettiamo questo tipo di logica, perché non viene
rispettata la filosofia di fondo di questa legge, votata da questo
Consiglio. Per adesso mi fermo qui, riservandomi un secondo
intervento per porre domande precise su alcuni punti.
Concludo con un'osservazione generale. Rispetto al contenuto,
noi, come Ulivo e come Verdi, non ci troviamo d'accordo col modo
con cui sono stati distribuiti i finanziamenti. Se prendo il
programma di previsione triennale vedo che al settore del
territorio e ambiente, sono stati attribuiti lavori per 59
miliardi. Se passo all'altro settore, le infrastrutture e la
viabilità, scopro che è stata impegnata una cifra che supera i 143
miliardi; se sommo edifici pubblici per 48,220 miliardi e
infrastrutture e viabilità per 9,760 miliardi raggiungo una cifra
che, è la metà delle opere pubbliche.
Allora, a me sembra che questa regione non abbia bisogno di
ulteriori strade, di ulteriori costruzioni in cemento.
Président La parole au Conseiller Lattanzi.
Lattanzi (FI) Sotto un certo aspetto dovrei partire dallo stesso
punto dal quale è partita la Consigliera Squarzino, però con una
visione un po' diversa.
Credo che, cogliendo anche l'invito dell'Assessore a suggerire
eventuali miglioramenti, un suggerimento immediato potrebbe essere
quello di modificare le schede allegate, perché sono una
ripetizione dei singoli capitoli che già vengono espressi e che,
seppure necessari, così come sono stati allegati effettivamente non
fanno che ripetere le cose che già sono nei dati del programma di
previsione. Questo per quanto riguarda la procedura.
La Consigliera Squarzino ha citato la legge n. 12 per quanto
riguarda la procedura soprattutto e sostanzialmente sull'aspetto
del programma quinquennale e su questo credo che si possa
condividere, ma credo che anche questo l'Assessore lo sappia,
perché ha già espresso anche lui l'evidente mancanza di questo
piano quinquennale e oggi dover parlare di un piano triennale
sapendo che l'ideale sarebbe quello di prospettare un progetto
quinquennale di interventi non è solo una questione di forma, ma
anche di sostanza, di progettualità.
Non sono d'accordo con la collega Squarzino quando dice che
probabilmente il non seguire le procedure ha portato la Giunta a
procedere a caso; non credo che ci sia un caso in questo, credo che
ci sia una critica che è fattibile, sotto l'aspetto costruttivo,
non al caso ma una presa in considerazione di una serie d'istanze
locali che fanno per quanto mi riguarda di questo programma di
previsione una serie d'interventi a macchia di leopardo. Perlomeno
così è percepito, perché quella che è la carenza più grossa di
questo programma di previsione sta proprio nell'assenza totale di
una relazione programmatica.
Se è vero che Lavoyer dice che basta andare a vedersi il
programma della maggioranza, credo che nel momento in cui si porta
in Consiglio regionale un programma di previsione anche in questo
caso triennale, bello sarebbe stato comprendere non solo attraverso
una relazione verbale (che è stata anche molto sintetica) ma anche
attraverso una relazione programmatica - senza invece dover andare
a comprendere analizzando scheda per scheda - qual è la filosofia,
gli obiettivi strategici oltre i tempi dei singoli interventi, cosa
questa Giunta e questa maggioranza vogliono ottenere attraverso una
serie d'interventi nei lavori pubblici, investendo somme così
ingenti.
Non dimentichiamo che fra il piano operativo e il piano
programmatico di cui stiamo parlando oggi, qui si parla di qualcosa
come quasi 500 miliardi, che sicuramente attraverso gli interventi
dei lavori pubblici andranno a modificare l'assetto del nostro
territorio, andranno sicuramente a perseguire obiettivi che
purtroppo a noi del Consiglio non è dato conoscere, a meno di
andare a riprendere il programma della maggioranza (che
evidentemente non è allegato a questo programma di previsione).
Cioè la scheda con il programma di previsione ma non abbinata a
una relazione programmatica di obiettivi strategici e di volontà
politica lascia perplessi per quanto riguarda l'analisi tecnica dei
singoli interventi. Singoli interventi che sono difficilmente
attaccabili singolarmente, perché se uno va a vedere i singoli
investimenti, come si fa a non essere d'accordo sull'aumento delle
strutture scolastiche, sull'ammodernamento di un muro piuttosto che
la costruzione di una strada o il rifacimento di una strada?
Singolarmente presi così dicono poco. Ma se ci fosse una relazione
programmatica con obiettivi chiari, si potrebbe comprendere qual è
la volontà finale di questo progetto a tre anni.
Su una considerazione generale diventa quindi difficile
esprimere un parere di contrarietà netta al singolo intervento,
piuttosto che di favore sullo stesso, quando non è chiaro se non a
macchia di leopardo una tendenza precisa di quanto si vuole fare
investendo in questo settore.
Sempre in termini generali, dopo la veloce analisi e purtroppo
senza la possibilità di confrontare con il piano operativo, che non
avevamo e che ci è stato consegnato solo questa mattina, una
critica che si può fare in termini costruttivi è che questo
programma mi è parso una serie d'interventi a macchia di leopardo
sostanzialmente finalizzati in alcuni settori piuttosto che in
altri. E allora più che andare nel singolo intervento, là dove
possiamo essere d'accordo - parlavo dell'adeguamento dell'istituto
scolastico piuttosto che il rifacimento di una strada, che sono i
singoli bisogni delle comunità e del comune che hanno già espresso
negli anni passati la volontà di mettere a posto determinate
situazioni di viabilità, di trasporto - due sono le critiche che
posso esternare in questo senso.
La prima è una scarsa attenzione in termini di capitolato di
spesa, perché poi è quello che si va a verificare, per quanto
riguarda le iniziative legate allo sport, al turismo, alla cultura,
cioè quelle che potrebbero far fare un salto di qualità alla nostra
regione. A questo proposito condivido la perplessità della
Consigliera Squarzino quando dice che forse qualche chilometro in
meno di strada potrebbe essere irrilevante sotto l'aspetto della
vivibilità della nostra regione, quando si dice da tutte le parti
che abbiamo bisogno in Valle d'Aosta di migliorare l'aspetto
dell'attrattiva turistica, ma anche la vivibilità per gli stessi
Valdostani, dedicando maggiore attenzione alla creazione di teatri
piuttosto che di attività sportive.
Vi sono soltanto pochissimi interventi, fra l'altro noti; faccio
notare come il Palazzetto dello sport di Aosta non viene citato
neanche in questo triennio quando la maggioranza al Comune di
Aosta, che è la stessa che governa la Regione, sostiene in tutte le
legislature e in tutte le campagne elettorali il Palazzetto dello
sport per la città di Aosta - e quindi per la Regione, perché in
quanto capoluogo regionale si parla poi di tutta la Regione - e si
viene poi a mediarlo attraverso la costruzione del Palaindro, che è
cosa diversa dal Palazzetto dello sport che tutti i cittadini di
Aosta e dei comuni limitrofi aspettano da molti anni. È un'opera
che richiede progettazioni importanti, investimenti importanti,
attenzioni importanti.
Per quanto riguarda lo Splendor con questi interventi
finalmente, ma si vede anche qui dai capitolati non prima e non
dopo il 2001, si potrà arrivare alla fine della telenovela.
E anche qui non possiamo che esprimere la nostra perplessità su
un aspetto che per quanto riguarda non solo la città di Aosta, ma
ripeto la capitale della nostra piccola regione, riceve poca
attenzione.
Se pensiamo che ci sono 219 miliardi sul piano operativo del
1999 e 277 per il triennio successivo, è evidente che si prevedono
ulteriori investimenti; auspichiamo che nei prossimi capitoli di
spesa, soprattutto nei prossimi obiettivi strategici, finalmente la
rivoluzione culturale, turistica, commerciale della nostra regione
passi anche attraverso un'opera importante dell'Assessorato ai
lavori pubblici, che non può limitarsi ad asfaltare qualche
migliaio di chilometri di strade in più sulle nostre vallate
piuttosto che mettere a norma gli impianti pubblici e le strutture
pubbliche, che è cosa giusta e buona da fare, ma che non stravolge
quella che è una qualità del servizio e una qualità della
vivibilità della nostra regione.
Chiudo sempre in termini di considerazioni generali, lasciando
poi al collega Frassy approfondimenti ulteriori e più puntuali, con
una considerazione sulla città di Aosta.
La città di Aosta in questo programma viene ancora una volta
"dimenticata", fra virgolette. So che non è così, ma dai dati che
vengono collocati nei capitoli di spesa viene abbastanza
dimenticata.
Vedo che c'è stato un interessamento più importante verso i
comuni limitrofi e questo mi fa piacere, però prevedere ad esempio
per la viabilità e i trasporti un investimento di quasi 4,6
miliardi per la viabilità e i trasporti della città capitale della
nostra regione contro un'ottantina di miliardi investiti nello
stesso settore, mi pare che sia una cifra che da sola dica che
forse nei prossimi tre anni non si prevedono sufficienti risorse.
Se così è, sarebbe opportuno conoscere l'entità reale o comunque
preventivata che dalle schede che ci sono state consegnate così non
appare.
Non è per fare il tifo come cittadino di Aosta per la nostra
città, però la nostra città paga un prezzo molto alto in termini di
servizi a tutta la comunità valdostana; credo che in questo senso
questo piano triennale possa mettere anche per Aosta, pur
comprendendo gli stanziamenti per Aosta capitale, quelli che
saranno gli sviluppi degli interventi nell'area produttiva dell'ex
area Cogne, nonché tutta una serie d'interventi strategici
importanti, un'attenzione maggiore a quello che comunque è un
fulcro sociale di servizi, che rappresenta il 50 percento della
nostra regione.
Quindi mi auguro che l'Assessore, così come ha esordito dicendo
di essere in attesa di suggerimenti, spero non solo sulla forma ma
anche sui contenuti, e a questo riguardo dichiaro che non
presenterò emendamenti su questi aspetti perché andare a modificare
schede di questo tipo diventa difficile, però mi auguro che oltre
agli inviti alle modifiche sulle forme l'Assessore possa accettare
qualche suggerimento e qualche costruttiva visione sui contenuti di
questo programma triennale.
Ribadisco che per quanto mi riguarda la carenza più grave e più
importante di questo piano di previsione triennale è la mancanza
totale di una relazione programmatica precisa, con indicazione di
obiettivi strategici che disegnino alla fine cosa succede nei
prossimi tre anni alla nostra regione, avendo investito 260
miliardi. Questo veramente credo sia, così come lo diceva
l'Assessore, l'invito forse più caldo a fare in modo che il
Consiglio possa approvare o bocciare un progetto politico, non
soltanto una serie d'interventi tecnici.
Président La parole au Conseiller Nicco.
Nicco (GV-DS-PSE) L'Assessore ha sollecitato qualche contributo,
delle osservazioni, da parte dei consiglieri, anche di maggioranza,
nel merito dei lavori proposti. Vorrei allora cercare di sviluppare
qualche riflessione, almeno su una questione specifica.
Il programma prevede numerosi interventi in materia di
viabilità, alcuni dei quali riguardano le strade regionali n. 1 di
Perloz e n. 44 della Valle del Lys, due strade regionali che oggi
sono collegate e che costituiscono un coordinato sistema di accesso
a quella vallata, in destra e in sinistra orografica. Per la prima
si prevede la costruzione di muri di controripa a fine tronco, in
località Bousc-daré (interventi di manutenzione); per la seconda la
ricostruzione di un muro pericolante a Lillianes, in corrispondenza
del bivio per S. Margherita, e, soprattutto, la sistemazione e
l'allargamento del ponte nonché della viabilità interna a
Fontainemore.
Sono certamente iniziative necessarie, importanti, per un
miglioramento della viabilità complessiva, per la messa in
sicurezza di determinati tratti. Vorrei cogliere l'occasione per
ricordare che su queste due strade regionali, sulle quali già in
passato sono state realizzate importanti opere, a partire dalla
galleria di Rechantez, permangono tuttavia alcuni punti
notevolmente critici, la cui criticità è forse maggiormente messa
in rilievo proprio dal raffronto con ciò che è stato fatto in
passato.
Mi pare che i punti principali siano i seguenti: il tratto
iniziale della regionale per Perloz (sono circa 200 metri) da
alcuni anni ormai in attesa di completamento; il nuovo innesto
della regionale 44 sulla SS 26; le strettoie, dei veri e propri
"couloirs" di un centinaio di metri, all'interno degli abitati di
Lillianes e di Fontainemore. Sono tutti interventi di non facile
progettazione, sicuramente onerosi, ma non perciò eludibili o
procrastinabili a lungo. Sicuramente già esiste una linea di azione
dell'Assessorato competente, di programmazione nel tempo degli
interventi su questi quattro punti. Il mio intervento vuole dunque
semplicemente sollecitare delle assicurazioni in merito.
Il completamento dell'intervento sul tronco iniziale della
regionale per Perloz, dopo l'apertura della casa di riposo
Creux-porté e anche con il prossimo restauro dell'edificio Baraing
a sede della comunità montana, è diventato ancora più
necessario.
Per il nuovo innesto della regionale della Valle del Lys sulla
statale c'erano, in passato, a quanto mi risulta, delle remore da
parte dell'amministrazione comunale; ora un'indicazione di massima
è stata inserita nel piano regolatore di Pont-Saint-Martin e trova,
per quanto ne so, il convinto appoggio di quell'amministrazione.
Tutti sappiamo che proprio lì si formano delle code chilometriche,
mi è capitato ultimamente di constatare, personalmente, un
intasamento che partiva dal bivio e giungeva fino a Lillianes, con
7 chilometri d'incolonnamento. Cogliamo l'occasione della
positività della posizione dell'amministrazione comunale per
promuovere le iniziative necessarie, quelle che ci competono. C'era
stato in passato un appalto concorso per la progettazione da parte
dell'ANAS, poi credo che sia stato revocato, ebbene ripartiamo da
lì.
Ma forse più urgenti ancora sono le situazioni di Lillianes e di
Fontainemore, per le quali già il piano decennale dell'ANAS
prevedeva a suo tempo delle circonvallazioni, ma allora non i
finanziamenti. Oggi l'iniziativa è interamente nostra. Si tratta di
situazioni la cui gravità è evidente a chiunque risalga la Valle
del Lys verso sera nei giorni festivi, quando un'ininterrotta
colonna di auto scende a valle.
A me è capitato di assistere ad episodi anche spiacevoli, da
nevrosi metropolitana, con un autobus di linea che insistentemente
cercava di risalire la valle, era impossibilitato a farlo, ad un
certo punto ha praticamente forzato il blocco.
Ora, per Fontainemore esiste già uno studio di fattibilità o
comunque un'indicazione di tracciato: nuovo ponte, galleria in
destra orografica, su cui pure c'è oggi l'accordo
dell'amministrazione comunale e, credo, anche degli impegni da
parte dell'Amministrazione regionale. Più difficile è la soluzione
per Lillianes. Il mio invito è a definire per entrambi i casi un
percorso da seguire, con tempi progettuali definiti e con
l'individuazione delle risorse finanziarie, che ci porti,
possibilmente entro questa legislatura, a risolvere tale situazione
con delle soluzioni che non siano penalizzanti per i paesi in
questione, e che siano rispettose sul piano paesaggistico e
ambientale.
La preoccupazione delle popolazioni locali in passato era
soprattutto una, e cioè che queste circonvallazioni potessero
arrecare danno alle sempre più ridotte attività commerciali, quelle
poche che hanno coraggiosamente resistito in loco. Per fugare
queste legittime preoccupazioni occorre un certo tipo d'intervento,
occorre che gli accessi ai paesi siano di un certo tipo, che ci
siano adeguate aree di parcheggio, che l'offerta commerciale e
locale abbia un'adeguata promozione, insomma che il turista che non
si limita a un transito il più frettoloso possibile, come nella
maggior parte dei casi, sia invogliato a fermarsi e trovi in questi
centri, non più intasati da auto e soffocati da inquinamento,
un'occasione in più per fermarsi.
Insisterei su un'azione coordinata fra la Regione, i comuni
della Valle del Lys, le due comunità montane interessate -
mettiamoci tutti attorno ad un tavolo, studiamo assieme le cose - e
su un'azione organica, cioè non solo su uno di questi punti, ma
sull'assieme della questione viabilità su queste due strade
regionali.
Président La parole au Conseiller Curtaz.
Curtaz (PVA-cU) Volevo con questo primo intervento porre quattro
domande di chiarimenti su altrettanti punti del programma di
previsione e fare un'osservazione di carattere generale.
Le quattro domande riguardano quattro punti specifici e si
rendono necessarie perché, come evidenziava nel suo intervento
introduttivo la Consigliera Squarzino, i consiglieri regionali non
sono stati messi in grado di approfondire la tipologia dei singoli
interventi.
La prima domanda è relativa al punto E.25 che riguarda
l'allungamento della pista aeroportuale e riordino di viabilità e
parcheggi credo collegati all'Aeroporto. È una questione della
quale mi sono già occupato e preoccupato almeno in un paio
d'occasioni da quando sono qui e ho ricevuto finora delle
assicurazioni invero generiche e un po' equivoche da parte
dell'Assessore competente rispetto ad un allungamento della pista
aeroportuale che riguardasse soltanto il prato; ancora l'altra
volta mi ricordo la battuta dell'Assessore Lavoyer che ribadiva la
necessità di eliminare i muretti - e dopo quello che è successo a
Genova direi che è ancora più necessario - per allungare lo spazio
di sicurezza di queste piste aeroportuali. Messa così mi sembra una
cosa condivisibile. Mi risulta più difficile capire, se si tratta
soltanto di allungare la pista realizzando una via di fuga, non so
come dire, una spesa che si aggira intorno ai 7,5 miliardi.
Vorrei capire se mi viene riconfermata questa scelta politica e
perché per una scelta di questo tipo un costo così
significativo.
Altra domanda che non ha nessuno scopo men che meno polemico
riguarda il punto E.8, "Ampliamento e ristrutturazione della Scuola
d'agricoltura", dove c'è un investimento molto cospicuo di 25
miliardi. Personalmente ritengo la Scuola d'agricoltura una delle
più importanti istituzioni di questa regione, che svolge un lavoro
egregio nel campo della ricerca e della sperimentazione agricola,
oltre che della formazione dei giovani, però di fronte ad una cifra
di questo tipo sarei interessato a capire di quali interventi si
tratta.
Un terzo punto riguarda una questione minore, della quale sono
però un po' più sensibile perché riguarda il mio comune, ed è la
struttura per il Palet E.16 del Comune di Gressan. Qua ci sono due
questioni che voglio porre. Vedo un finanziamento di 900 milioni,
mi pareva che il finanziamento originario fosse un po' più alto,
voglio capire perché c'è stata questa riduzione.
Mi rendo conto che la mia domanda è un po' retorica e immagino
già che mi si risponderà che questa struttura va ridimensionata
perché, senza che nessuno abbia il coraggio di fare un passo
indietro, ci si sta accorgendo che forse non è più tanto
necessaria, per cui fra le priorità mi sembra proprio fuori luogo.
E non è più tanto necessaria perché con la realizzazione di analoga
struttura, che dovrebbe essere impiantata a Brissogne,
probabilmente i giocatori del Palet di Gressan e comuni limitrofi
potranno andare a Brissogne.
Tant'è che mi pare che in una recente seduta del Consiglio
comunale lo stesso sindaco non solo abbia ammesso l'esistenza del
problema, ma abbia giustificato la scelta di ribadire quest'opzione
amministrativa con la possibilità in futuro di trasformare la
struttura per il Palet in palestra o altra struttura sportiva,
della quale peraltro è anche possibile che a Gressan ci sia
necessità. Volevo un chiarimento su questo punto.
La quarta e ultima questione, anche perché questa è la cifra che
mi ha impressionato di più, è quella della ristrutturazione
dell'edificio denominato "ex Magazzini generali", da adibire a sede
degli archivi dell'Amministrazione regionale; parliamo di un
intervento di quasi 32 miliardi, un intervento dal punto di vista
finanziario molto cospicuo.
Intanto vorrei capire di quali archivi si tratta, se si tratta
di archivi storici, di archivi burocratici, eccetera, e come si
giustifica una spesa di questo tipo in quella zona. Tra l'altro si
trattava a mio giudizio - ma questo è un giudizio di merito che
esula dall'oggetto della discussione - di un edificio che forse
poteva essere utilizzato più convenientemente in un'altra zona,
perché se si tratta soltanto di uffici burocratici, perché la carta
non possiamo buttarla via subito, possiamo metterla dappertutto.
Insomma, non è un posto per il quale c'è bisogno di accesso, mentre
questa è una zona ancora abbastanza centrale rispetto alla città di
Aosta e quindi poteva essere utilizzata diversamente. Ma questo è
un altro discorso.
Quello che invece m'incuriosisce maggiormente è la cifra molto
consistente e proprio da quest'ultimo dato volevo partire per fare
una considerazione di carattere generale, per buttare un sassolino
in quello che è uno stagno piatto, un sassolino in tema di costi
delle opere pubbliche e della relativa progettazione.
Mi sembra che in genere le opere pubbliche, fatte dagli enti
pubblici, regioni o comuni che siano, siano mediamente più costose
di quelle fatte dai privati a parità d'importanza, di tipologia. E
allora ci potrebbe essere un discorso - che non lo faccio mio
perché non ho nessuna prova, ripeto, non voglio generalizzare - di
prezzi ogni tanto "gonfiati" o comunque di spese maggiorate, e
questo invece è sicuro, non so se i prezzi sono gonfiati, ma sono
sicuro che spesso queste spese molto alte derivano dalla scelta di
realizzare queste opere secondo tipologie che non sono proprie di
una zona di montagna e che comportano costi maggiori.
Abbiamo l'esempio delle strade, non so se qualcuno di voi ha
occasione di andare in altre zone di montagna ma è difficile vedere
delle strade come si fanno in Valle d'Aosta; francamente in
montagna è difficile vedere viadotti, grandi muraglioni, gallerie,
se non strade di percorrenza internazionale o nazionale, perché si
cerca di fare le strade assecondando la morfologia del terreno,
facendo quindi qualche curva in più e le strade più strette e
sembra che questo non comporti problemi particolari.
In Valle invece facciamo le strade secondo tipologie "padane",
cioè secondo dei criteri di larghezza, di scorribilità, di
curvatura che sono criteri generali, può darsi anche obbligatori
per legge, non lo so, però mi sembra che ci sia un modo di
realizzare che non è conforme sicuramente ad una cultura della
montagna. L'esempio l'ho fatto per le strade, ma potremmo farlo per
i progetti dei palazzetti dello sport piuttosto che per la Centrale
del latte, piuttosto che per il progetto Valetti, e potrei stare
qua fino a domani a fare degli esempi in cui evidenzio questa
mancanza di cultura costruttiva della montagna. Non so se esiste
una cultura costruttiva valdostana, forse esisteva; oggi la stiamo
perdendo proprio per colpa dei politici e dei progettisti.
Credo che a costi alti corrispondano poi costi di progettazione
alti, se faccio una strada che costa 500 miliardi, la parcella del
professionista sarà ics, se costa 2 miliardi sarà 4 volte ics, e
questo è un problema, non possiamo nasconderci dietro un dito,
perché il progettista che non abbia dei chiari riferimenti è
portato a fare un'opera bella, a fare un'opera costosa e a fare
un'opera importante, non solo perché guadagna di più, ma anche
perché l'intento del progettista è quello di essere ricordato per
aver fatto un'opera significativa.
Se invece fa un'opera piccola, poco significativa, modesta, che
pure va nello spirito di quella che deve essere la cultura della
montagna rispetto all'edilizia in generale, questo progettista non
avrà molta considerazione; anzi ho l'impressione che più si fanno
le cose grandi e a volte le stupidaggini e più si è importanti, a
volte si chiamano architetti famosi per fare le più grosse brutture
in Valle d'Aosta.
Mentre vediamo che in alcune zone d'Europa, penso ai Cantoni
svizzeri, all'Austria, per non parlare poi dei paesi scandinavi,
c'è una tipologia ancora particolare della costruzione, che va
dalla strada all'edificio pubblico, dal municipio alla scuola, una
tipologia particolare rispettosa della cultura del luogo, noi
questa tipologia l'abbiamo persa totalmente. Credo che su questo
punto, pur non avendo nessuna ricetta, faccio una constatazione
anche con un attimo di dispiacere per quello che vedo, debba essere
fatta una riflessione perché ritengo che ci debba essere intanto un
maggior controllo da parte del politico nei confronti del tecnico,
che non può mai avere carta bianca soprattutto relativamente ai
costi, e poi una riappropriazione della nostra cultura di
costruzione che si aveva, che si è dispersa, e quindi un'opera
culturale che deve riguardare anche in questo caso prima i politici
e poi tutti i progettisti in generale.
Concludo con quest'osservazione, riservandomi di fare ancora un
brevissimo intervento in sede di dichiarazione di voto.
Président La parole au Conseiller Marguerettaz.
Marguerettaz (Aut) Una considerazione iniziale. Ho visto
direttamente all'opera nel dicastero dei lavori pubblici due
Assessori, l'Assessore Vallet e il secondo che posso giudicare
direttamente. Essendo cambiato l'Assessore, mi aspettavo in questa
prima presentazione di programma dei lavori pubblici una qualche
sorta di novità, che sinceramente non ho visto e anzi faccio
presente che le cose dette dall'Assessore nella relazione iniziale
mi hanno per certi versi spiazzato, perché i richiami fatti
successivamente dalla collega Squarzino aspettano comunque, non a
nome della Consigliera Squarzino, ma a nome di tutto questo
Consiglio che votò all'epoca la legge n. 12, una doverosa - e spero
sufficientemente documentata e adeguata - risposta.
Stavo riflettendo fra me e me mentre ascoltavo il dibattito che
si svolgeva e quando mi chiedevo se era possibile pensare ad un
cambiamento reale d'impostazione per quanto concerne la
programmazione in questa regione degli interventi nei lavori
pubblici, la risposta che mi veniva in mente era: perché dovrebbe
esserci? Facevo questa considerazione: da quando io - e non solo io
- seguo la politica valdostana, l'Amministrazione regionale in
particolare, c'è un dato che pongo all'attenzione del Consiglio e
che lascio come una domanda alla quale ognuno di noi sarà libero di
dare la risposta che più ritiene opportuna.
Da quando seguo l'amministrazione in questa regione, dicevo,
chiunque sia l'Assessore di turno ai lavori pubblici che si
ripresenta alle elezioni successive, ha un ottimo risultato
elettorale. Non credo, almeno a memoria mia, che vi sia il caso di
un Assessore ai lavori pubblici che si ricandida e che ha un
insuccesso elettorale; in genere la sua quotazione sale.
Il Consigliere Cottino che ha qualche annetto più di me e quindi
una memoria più estesa nel tempo mi contraddice e io sono felice di
contraddirlo, anche se il dato rimane e probabilmente se qualche
cambiamento c'è stato, è successivo a quei due casi che ricorda il
collega Cottino. Ripeto, non mi addentro nel cercare di dare una
risposta, è una considerazione che lascio alla meditazione di
tutti.
Rientrando nel programma che siamo chiamati a discutere, la
prima considerazione che viene in mente oltre a quella domanda
significativa e importante che ha posto la collega Squarzino, è la
seguente. La Giunta ha approvato un programma operativo per il 1999
- l'Assessore Agnesod per altri temi parlava d'interventi
cantierabili e quindi il programma operativo 1999 comprende
interventi possibili da realizzarsi in quest'anno - con una spesa
complessiva di 240 miliardi. Oggi noi siamo chiamati a programmare
gli interventi nel triennio, cioè fino al 2001, per una spesa di
290 miliardi; quindi 240 miliardi verranno spesi secondo la Giunta
quest'anno, 290 miliardi saranno spesi nel triennio. Questo cosa
significa? Significa che o la capacità programmatoria della Giunta
non è così forte, o evidentemente la Giunta pecca di presunzione in
quel programma operativo che ha approvato. Propendo per questa
seconda ipotesi e sono certo che il programma approvato dalla
Giunta, mi riferisco a quello operativo, non partirà nel 1999.
Tutti quegli interventi che avete inserito nel 1999 non
partiranno nel 1999, e lo dico qui pubblicamente, così sarà
registrato, trascritto, eccetera, e poi nel 2000 quando andremo a
confrontare mi direte che mi ero sbagliato e io ammetterò i miei
limiti.
Per quanto riguarda il programma che abbiamo sotto gli occhi, se
non ho inteso male dalle parole illustrative dell'Assessore, sono
stati inseriti in questo programma - e quindi questo sembra essere
l'unico criterio - non tanto gli interventi più urgenti che questa
maggioranza pensa che siano nell'immediato futuro per la nostra
Valle, ma è stata fatta una sorta di cernita non so se fra cose che
giacevano nei cassetti dell'Amministrazione o su proposte più
recenti, quindi si sono presi tutti quei progetti, "progettini" o
"progettoni" che disponevano già di una progettazione di massima e
si è proceduto sulla base di questo criterio, che è un criterio che
risponde a quale logica?
Alla logica del riordino nella migliore delle ipotesi, o alla
logica della più facile strada da percorrere per arrivare ad una
più immediata realizzazione delle opere. Ma è un criterio che non
risponde certamente, soprattutto se pensiamo che siamo all'inizio
della legislatura, a un criterio di valutazione delle necessità e
di programmazione conseguente.
Ma se questo è il criterio che ha mosso la Giunta a portare
all'attenzione del Consiglio questo piano triennale, vi sono alcune
cose che personalmente mi lasciano perplesso ma nel senso che non
riesco a capire, e faccio alcuni esempi per essere più chiaro.
Fra gli interventi previsti nei servizi sociali nella edilizia
scolastica ritrovo un progetto che è sei anni che vedo puntualmente
riproposto ad ogni anno, e che questo Consiglio aveva più volte
deliberato anche ogni qualvolta veniva votato il bilancio
regionale, perché questa era una voce regolarmente inserita nei
capitoli del bilancio regionale, ed è la ristrutturazione degli
immobili ex Deltasider da adibire a Ecole de neige.
È una voce sulla quale alcuni mesi fa abbiamo avuto modo di
discutere, la Giunta ci aveva detto che stava valutando altre
ipotesi, ed è lecito che lo faccia, ma se questo è un intervento
nuovo, lascia presupporre che almeno il titolo di quest'opera vada
variato. Oppure la Giunta ha deciso di continuare nella
ristrutturazione degli immobili ex Deltasider e quindi l'opzione
dell'ex Albergo Dora è decaduta? È un problema che credo il
Consiglio debba porsi.
Altro problema che rimane aperto: per quali interventi - perché
oggi questo non lo sappiamo e lo scopriremo di anno in anno quando
ci verrà presentato il nuovo programma - oggi si pensa di affidare
nel triennio una progettazione e se è pensabile in un triennio di
poter fare una progettazione ed eventualmente un inizio lavori? Gli
scorsi anni imputavo all'Assessore Lavoyer di presentare dei
programmi di lavori pubblici che erano un po' un libro dei sogni,
nel senso che accusavo l'Assessore Lavoyer di presentare dei
programmi di lavori pubblici per i quali non esisteva neppure una
progettazione di massima…
(interruzione dell'Assessore Lavoyer, fuori microfono)
… poi i lavori sono stati fatti e si
sono visti i risultati, in ogni senso…
ma dicevo che facilmente, anche troppo facilmente forse accusavo
una certa demagogia nella gestione di questo dicastero. Ma è anche
vero che questo atteggiamento aveva perlomeno un altro risvolto
positivo, che era quello di permettere a questo Consiglio d'intuire
quale fosse l'intenzione del Governo nel triennio, che poteva
essere anche quella d'intervenire su un lavoro pubblico per il
quale non esisteva al momento nessuna progettazione, ma che era
nelle intenzioni del Governo oggetto delle sue attenzioni.
Oggi questo non esiste; oggi non sappiamo nel triennio, al di là
degli interventi che sono scritti in questo programma, su quali
altri interventi intende muoversi la Giunta e guardate che ce ne
sono. Abbiamo parlato anche già in questa legislatura d'interventi
per i quali sono state fatte delle promesse almeno in questo
Consiglio e che non sono inseriti in questo piano; uno è già stato
citato da qualcuno, il famigerato Palazzetto dello sport di Aosta.
È stato detto in questo Consiglio rispondendo ad una e forse più
interpellanze che il problema era sotto l'attenzione vigile
dell'Amministrazione regionale, la quale si sarebbe mossa con
celerità per procedere con le fasi della progettazione, eccetera;
tutto questo qui non risulta.
Ho visto con piacere che invece per quanto riguarda la città di
Aosta nel 1999 andremo a mettere mano alla struttura dell'ex cinema
Splendor, fra l'altro ho avuto modo di vedere in commissione la
progettazione di massima, mi sembra oltremodo convincente a parte
il problema dei parcheggi che spero abbiate nel frattempo risolto;
credo che questa città meriti una struttura di carattere culturale
con un certo decoro per i suoi cittadini.
Potrei fare altre domande specifiche, ma ne faccio una su tutte
su un altro argomento di cui abbiamo già avuto modo di parlare nel
corso di questa legislatura. Grazie ad una mia iniziativa avevamo
parlato qualche tempo fa dei lavori sulla strada regionale per
Roisan e l'Assessore conveniva con me, non potendo forse fare
diversamente, che il primo lotto di quei lavori ha avuto dei tempi
di esecuzione lunghissimi, spropositati rispetto alla portata
dell'intervento. Mi sembra di ricordare che i tempi reali - che poi
si è verificato essere necessari per il completamento del primo
lotto - fossero intorno all'anno e mezzo. Oggi vedo in questo
programma inserito il secondo lotto di questa strada, che è più
corto del primo e che ha un tempo di previsione, almeno in base
agli stanziamenti messi nel triennio, di 3 anni, quando l'Assessore
mi diceva rispondendo alla stessa interpellanza che quest'estate
inizieranno i lavori.
Allora vedete come, a fronte del poco tempo relativo che abbiamo
avuto fin qui dall'inizio della legislatura per parlare di
interventi più o meno specifici a livello di lavori pubblici nelle
varie realtà valdostane, come anche queste poche cose stentino a
trovare riscontro oggi in un documento come questo che, ripeto,
dovrebbe rappresentare una grossa discussione a livello consiliare,
perché la programmazione nel tempo dei lavori pubblici di
quest'Amministrazione è senz'altro un atto di rilevanza notevole
per la maggioranza che governa questa regione, ma per qualunque
coalizione si ponga al Governo della Regione.
Spero di non essere stato troppo provocatorio, ma mi attendo che
nella replica l'Assessore mi dia non delle risposte polemiche - e
chiedo scusa se ho dato l'impressione di andare sopra le righe - ma
delle risposte convincenti, che non ci è parso assolutamente di
cogliere nella sua introduzione.
Si dà atto che, dalle ore 17,39 alle ore 18,02, presiede il
Vicepresidente La Torre.
Presidente La parola al Consigliere Lanièce.
Lanièce (Aut) Dopo l'intervento del collega Marguerettaz, che ha
esposto la filosofia del gruppo degli Autonomisti, intervenendo in
modo generale su questo programma di previsione dei lavori
pubblici, volevo solo fare alcune domande puntuali all'Assessore,
per avere nella sua risposta alcune informazioni in merito a questo
programma di previsione 1999-2001.
Facendo un confronto con il programma di previsione 1998-2000
che era stato presentato lo scorso anno, in alcuni casi viene
evidenziata una grossa disparità per quanto riguarda l'importo
complessivo dei lavori; giustamente la domanda che mi corre
l'obbligo di porre è quale dei due valori sia quello giusto. Ad
esempio, a pagina 8, del programma di previsione di quest'anno, che
riguarda i lavori di manutenzione e sistemazione idraulica del
torrente Buthier, lo scorso anno era stata indicata come importo
complessivo la cifra di 1,2 miliardi, quest'anno la cifra
corrisponde a 200 milioni, con 1 miliardi di disparità su un
intervento. Di solito dovrebbe esserci un programma di previsione
che tiene conto di quello precedente, quindi uno dei due dati non
corrisponde al vero. Giustamente visto che c'è una disparità così
grande, che rappresenta il 500 percento rispetto al valore
indicato, chiedo qual è l'importo esatto, come mai c'è questa
differenza.
Lo stesso discorso vale per altri lavori indicati: ad esempio,
sempre nella stessa pagina, abbiamo lavori di manutenzione e
sistemazione idraulica del torrente Lys in comune di
Gressoney-La-Trinité, dove si passa da 1,5 miliardi dello scorso
anno a 1,25 miliardi, con 250 milioni in meno. Sempre nella stessa
pagina abbiamo lavori di manutenzione e sistemazione idraulica del
bacino del torrente Marmore; 350 milioni quest'anno, lo scorso anno
150 milioni, tenuto conto che lo scorso anno nella corrispondente
casella c'era scritto impegno 1998 lire zero, ed erano indicate
alcune cifre per l'impegno 1999.
Quindi vorrei sapere qual è la filosofia, perché a una prima
lettura risulta strana questa grossa differenza su certi lavori.
Potrei continuare, ad esempio a pagina 11 vi è un intervento di
consolidamento del versante franoso a Chambave, da 700 milioni a 8
miliardi quest'anno, e a meno che l'intervento sia diverso, ma
visto che la dicitura è la stessa, l'Assessorato è lo stesso,
l'anno scorso non c'era ancora il preliminare, quest'anno c'è il
preliminare, chiedo perché si passa da 700 milioni a 8
miliardi.
L'anno scorso nel programma operativo non era previsto questo
lavoro ma era previsto nel programma di previsione dove l'importo
stanziato era stato suddiviso tra i vari anni. Nel caso di Chambave
c'erano 700 milioni come importo complessivo, impegno per il 1999
pari a 200 milioni, impegno per il 2000 pari a 200 milioni, quindi
rimanevano ancora 300 milioni da spendere, mentre quest'anno
abbiamo sempre a Chambave 8 miliardi per il lavoro complessivo, 100
milioni per il 1999, 500 milioni per il 2000, 1 miliardo per il
2001. Quindi volevo sapere il motivo di queste grosse differenze, e
questo vale anche per altre opere, fra cui il consolidamento della
chiesa parrocchiale di Valtournenche dove da 1,4 miliardi si passa
a 2,4 miliardi quest'anno. Vi sono una quindicina di lavori dove
c'è una grossa disparità fra quanto previsto lo scorso anno nel
programma di previsione 1998-2000 rispetto a quello di quest'anno;
quindi chiedo il perché di questa grossa differenza.
Volevo avere poi alcune delucidazioni in merito ad altri
interventi, per sapere in cosa consistono; ad esempio, a pagina 13
si parla del complesso polisportivo a Châtillon, lì è previsto un
importo di 1,2 miliardi, vorrei sapere in cosa consiste questo
complesso polisportivo, visto che l'importo non è eccessivo; vorrei
quindi anche sapere che cosa s'intende fare e quali sono le
discipline sportive che verranno facilitate con questo
intervento.
Sempre a pagina 14 si parla di un'area ricreativa fra Brissogne
e Quart, per un importo di 3,3 miliardi; anche qui vorrei sapere in
cosa consiste questa area ricreativa.
Chiedo altre due specificazioni, una riguarda la pagina 29 dove
vi è scritto ultimazione strada del Riasseu a Lillianes; all'inizio
della legislatura avevo presentato un'interrogazione in merito al
problema di questo villaggio, che era isolato, volevo sapere se
questo intervento è stato fatto per risolvere questo problema, o
cosa riguarda.
Il problema dell'Ecole des neiges è già stato evidenziato dal
collega Marguerettaz; per quanto riguarda, a pagina 35, la
ristrutturazione e l'ampliamento del poliambulatorio di Donnas, qui
c'è un importo abbastanza considerevole di 9,8 miliardi, vorrei
sapere in cosa consiste questo intervento, e tenuto conto che
ultimamente il centro è diventato un centro di urgenza sanitaria,
quali lavori ha comportato e quali comporterà in futuro.
Facendo sempre riferimento al programma di previsione dello
scorso anno, proprio nella prima pagina, nel programma di
previsione riguardante territorio e ambiente, sistema idrico
integrato, acquedotti, era prevista la costruzione dell'acquedotto
del Monte Bianco per un importo complessivo di 18 miliardi.
Quest'anno non mi sembra di aver visto né nel programma di
previsione 1999-2001 né nel programma operativo alcunché in merito
alla costruzione dell'acquedotto del Monte Bianco, e tenuto conto
che l'anno scorso quel progetto era esecutivo chiedo cosa è
successo: il progetto è stato accantonato, è stato avviato, quali
sono i tempi?
Infine, nel programma operativo di quest'anno a pagina 20 si
parla della ricostruzione dell'ex cotonificio Brambilla, in pratica
il polo scolastico; è previsto per il 1999 un importo di 7
miliardi. Chiedo come verrà spesa questa cifra quest'anno, perché
che io sappia non si parla ancora d'iniziare i lavori, per cui
vedere assegnata nel 1999 una quota di 7 miliardi mi sembra
eccessivo. Chiedo pertanto cosa è già stato fatto per spendere la
quota indicata tra i lavori avviati del piano operativo di
quest'anno.
Presidente La parola alla Consigliera Secondina Squarzino per il
secondo intervento.
Squarzino (PVA-cU) Riparto dal problema generale, dal problema
che è complesso come diceva l'Assessore Vallet, e proprio perché è
complesso, se manca chiarezza nella programmazione delle varie fasi
del lavoro mancano anche a questo Consiglio elementi per
valutare.
L'Assessore nella parte finale del suo intervento ha fatto un
accenno a questo problema, però forse vale la pena di chiarire
meglio. Noi abbiamo nel 1999 un piano operativo che contempla 78
miliardi di lavori già avviati, più un elenco di opere per 87
miliardi che si pensa dovranno essere attuati nel 1999; se
aggiungiamo a queste 38 miliardi del piano previsionale,
raggiungiamo quei 200 miliardi a cui faceva riferimento l'Assessore
precedentemente.
Ma perché dico questo? Perché c'è un tale affollamento di opere
nel 1999, come già ricordava il Consigliere Marguerettaz, per cui
mi chiedo se era così urgente predisporre adesso questo programma
previsionale, cioè prima di fare l'altro lavoro, e spiego
perché.
Nel programma previsionale, se andiamo a vedere le opere, su 119
opere elencate solo 49 prevedono l'eventuale inizio nel 1999,
quindi si poteva fare un piano generale di tutte le opere e poi
sulla base di questo fare un piano triennale, perché in questo modo
facciamo un piano triennale che è monco.
Ancora, se osserviamo il programma regionale operativo, anche a
me sorgono una serie di dubbi; è vero che questo non andiamo a
votarlo oggi, però sarei interessata a conoscere se è possibile,
secondo l'Assessore, avviare dei programmi che prevedono l'avvio
dei lavori a marzo 1999 e in cui non c'è né la concessione
edilizia, né la disposizione di aree, né le altre autorizzazioni.
Mi chiedo come mai il programma operativo che è stato fatto,
contiene tutta una serie di elementi mancanti.
Sempre nel programma operativo, fra le opere che prevedono
interventi per parcheggi (parcheggio ex Satessa, parcheggio
Chambéry, parcheggio Balteadisk, eccetera), vedo che non c'è
neanche più la disponibilità delle aree. Questo per dire che c'è un
affollamento di opere nel 1999 che è difficile capire se potranno
essere realizzate.
Volevo però fare due domande precise sul programma regionale di
previsione. La prima riguarda quell'insieme di opere di
sistemazione idraulica. Vorrei sapere come si interviene su una
serie di torrenti e vorrei conoscere come vengono fatte le opere di
sistemazione idraulica, come vengono fatte le opere di arginatura.
Quando avevo posto questo problema due o tre anni fa in
commissione, mi era stato risposto che sì per il torrente Lys si
era iniziato ad adottare delle tecniche innovative, più rispettose
dell'ambiente, ma per gli altri torrenti non era possibile per
mancanza di aree.
Pertanto chiedo, rispetto a tutto l'elenco di lavori che vediamo
alle pagine 8 e 9 per i torrenti Urthier, Grand Evian, Lys,
Marmore, e via dicendo, che tipo d'interventi facciamo.
Seconda domanda. Volevo capire a cosa è destinata quella
palazzina ex Agenzia del lavoro, che qui viene destinata ad uffici
regionali; allora, se si ristruttura un edificio, lo si fa pensando
ad una destinazione ben precisa, altrimenti si rischia
d'intervenire in modo generico, di ristrutturare un edificio che,
nel momento in cui viene utilizzato per scopi specifici, non
essendo funzionale, verrà rimaneggiato.
Vorrei poi sapere per quanto riguarda il depuratore della
Valdigne, se finalmente è stato deciso dove farlo, dove collocarlo,
perché qui si prevede l'impegno di 1.500 milioni nel 1999, manca
ancora la VIA, per cui mi chiedo se si è deciso dove farlo, se è
stato finalmente scelto il sito o se c'è ancora della discussione
dove collocarlo.
Président La parole au Conseiller Curtaz pour la deuxième
intervention.
Curtaz (PVA-cU) Chiedo scusa se intervengo di nuovo, non lo
avevo previsto, ma mi sono dimenticato una domanda e voglio
appagare un'altra mia curiosità.
Nello schema riassuntivo iniziale del programma di previsione
c'è una voce che viene riportata per ogni categoria di opere, che è
la voce manutenzione, ed è una voce che personalmente mi piacerebbe
molto vedere accompagnata da qualche cifra, e invece la casella è
quasi sempre vuota, salvo per due tipi di opere e per un importo
che se non erro per il 1999 non arriva neanche a 4 miliardi. A me
sembra un dato un po' preoccupante, vorrei capire perché c'è
quest'assenza di previsione d'investimenti per la manutenzione.
Président La parole au Conseiller Cottino.
Cottino (UV) Per due brevissime constatazioni. La prima è a
proposito della larghezza delle strade. In effetti, in alcuni casi
si tende non tanto a fare delle strade troppo larghe, quanto a
seguire un po' troppo poco quello che è l'andamento del terreno, il
che porta a un numero di metri cubi di muratura molto più elevata
rispetto all'ipotesi di seguire un po' meglio l'andamento del
terreno. Ma la cosa per alcuni aspetti, là dove è possibile un po'
camuffarli, mi preoccupa relativamente.
Là dove invece la cosa non mi sta per niente bene è in quei
luoghi in cui assolutamente non è possibile camuffare, e questo
quasi sempre succede nei muri a monte. Allora in molti casi sarebbe
meglio occupare un po' più di terreno, anche se mi rendo conto che
non sempre questo è facile, sicuramente però in alcuni casi, è
possibile. È possibile facendo muri più bassi con delle scarpate un
po' più ampie che si possono piantumare o comunque rinverdire, con
un impatto sicuramente molto inferiore. Questo è ancora più facile
quando si attraversano terreni di poco valore.
Il Consigliere Curtaz, ha sostenuto che i progettisti tendono a
fare più opere per elevare la parcella. Per onestà bisogna
riconoscere che non è sempre così e si deve comunque precisare che
con l'aumento dell'importo dei lavori le percentuali per il costo
del progetto calano di molto. Il problema è che effettivamente per
molti progettisti questa è la filosofia, hanno cominciato a fare in
un certo modo, e proseguono così senza cercare di adeguarsi, perciò
credo che in alcuni casi sia necessario un maggior controllo.
Così come invece, contrariamente a quanto ha detto qualcuno,
devo dire che a mio avviso è stato fatto un grosso lavoro nel
predisporre questo programma di lavori, anche perché il numero di
voci rispetto a tanti programmi che ho visto nel passato è
enormemente ridotto. Non dico che non siano ancora tante, ma dico
che sono state ridotte; dopo di che ognuno fa le valutazioni che
ritiene più opportuno ma confronti è sempre possibile farli.
D'altronde basta vedere l'entità; qui non ho più trovato lavori
con entità di qualche milione, cosa che invece 10-15 anni fa
capitava regolarmente. Nessuna volontà polemica con le passate
Giunte ma semplicemente per sottolineare che, evidentemente la
filosofia è cambiata e c'è stata la possibilità di predisporre dei
programmi in modo un po' diverso.
L'altra cosa che vorrei suggerire, anche se con l'Assessore ho
avuto la possibilità di dirlo in altre sedi, è quella di tenere
conto quando si fanno questi programmi - e a me pare che questo
sforzo sia stato fatto - dei finanziamenti FOSPI e dei
finanziamenti della legge n. 21, almeno fino a quando queste due
possibilità esistono, perché questo è un modo - per andare a
perequare gli interventi fatti nei vari comuni. Per cui un
coordinamento che tenga conto di tutti gli interventi credo sia
giusto farlo, e l'Assessore e chi ha collaborato con lui a
predisporre questo piano mi pare che questo sforzo lo abbia
fatto.
Ultima cosa. Mi spiace dover parlare di un'opera che è fatta dal
Comune di Gressan, perché poi qualche Consigliere sosterrà che
intervengo in particolare per ciò che concerne il comune in cui
abito. Alcune precisazioni sono però più che necessarie. Mi
riferisco a quanto ha chiesto Curtaz inerente ai campi coperti per
i "Palets". L'affermazione di Curtaz è giusta, solo che non si può
estrapolare una frase da un contesto più generale. Sull'interesse
di questa struttura a Gressan ha precisato che potrebbe essere
utilizzato "anche" per altre cose e non che sarebbe poi destinato
ad altre cose. Per cui non è stata sminuita la sua validità per
quanto riguarda la destinazione originale e cioè campi per i
palets.
Per quanto riguarda il discorso del costare di meno invece è un
discorso diverso, l'Assessore lo conosce molto bene, comunque sono
stati ridotti solo alcuni impianti, perché lì doveva nascere a suo
tempo - ma Curtaz forse si riferisce ancora a discorsi che si sono
fatti nel tempo - la sede dell'Associazione regionale Palet, cosa
che adesso pare sia stata spostata a Brissogne. Questo non va
minimamente a inficiare la validità e la necessità di questa
struttura nel Comune di Gressan, che è comunque richiesta.
Non escluderei comunque ulteriori revisioni prezzi poiché il
progetto è ormai "vecchio".
Président N'ayant plus de conseillers inscrits à parler, je
ferme la discussion générale.
La parole à l'Assesseur au territoire, à l'environnement et aux
ouvrages publics, Vallet.
Vallet (UV) Intanto ringrazio tutti i colleghi che sono
intervenuti perché sicuramente dai loro interventi sarà possibile
trarre spunti e suggerimenti che ci consentiranno di affrontare
l'anno prossimo l'esame di questo atto con maggiori elementi, che
possano favorire anche una maggiore comprensione. Perché, l'ho
detto nel mio intervento d'illustrazione, forse troppo sintetico,
credo che la difficoltà per il Consiglio sia proprio quella di
dover esaminare un atto che è una parte soltanto di una
programmazione, che invece dovrebbe comporsi di tre atti.
La questione fondamentale che è stata sollevata dalla
Consigliera Squarzino, dai consiglieri Lattanzi e Marguerettaz,
riguarda la coerenza e la logica con cui questo atto è stato
costruito. Lamentano i consiglieri la mancanza di coerenza di
questo atto rispetto a un programma che dovrebbe essere più
generale.
Forse il problema è che non può essere solo attraverso la
lettura di questo atto, che ripeto è solo una piccola parte della
programmazione complessiva, che si possono trarre risposte
esaustive e quindi si può avere una visione globale, perché la
logica della legge n. 12 prevede che, partendo dalla raccolta dei
bisogni e delle esigenze, si costruisca un programma quinquennale
che poi, affinandosi anno dopo anno: dall'incarico di
progettazione, alla progettazione preliminare, definitiva
esecutiva, eccetera, porti alla stesura del programma operativo
annuale che dovrebbe essere l'elenco delle opere cantierabili,
avviabili quindi, non da eseguire nell'anno corrente, Consigliere
Marguerettaz.
La definizione di partire applicata al gergo dei lavori pubblici
significa approvazione da parte della Giunta della deliberazione di
appalto.
Tornando alla difficoltà di avere risposte esaustive da questo
atto, la definizione complessiva dei bisogni e quindi la stesura
del programma quinquennale la stiamo predisponendo e in commissione
ho detto che speravo di riuscire a portarla in Consiglio nel mese
di maggio - giugno di quest'anno. Anche perché per costruire
quell'atto c'è la necessità di fare veramente il censimento dei
bisogni, che non sono però solo i bisogni espressi dalla struttura
dell'Assessorato dei lavori pubblici, che si occupa di programmare
e realizzare una certa tipologia di opere e di infrastrutture, ma
sono i bisogni di tutti i settori dell'Amministrazione. È questo
che stiamo facendo, le risposte le abbiamo avute, le stiamo
ordinando.
Non possiamo, Consigliera Squarzino, neanche immaginare di
essere all'anno zero, nel senso che la programmazione negli anni
precedenti non è che non è stata fatta o è stata fatta a caso o a
naso; è stata fatta sicuramente sulla base di metodi diversi di
quelli previsti dalla legge n. 12. Ma non dobbiamo immaginare che
nelle strutture dell'Amministrazione non ci sia un disegno delle
cose e delle necessità in termini di realizzazione di opere
pubbliche. Non ci sono indicate le priorità, è vero, perché
l'assunto è che tutte le opere elencate e nel programma operativo e
nel programma di previsione verranno realizzate, quindi è evidente
che avremmo potuto dire in premessa che l'ordine con cui lo abbiamo
scritto costituisce priorità; ma l'assunto è che queste opere
verranno avviate tutte.
Ho colto qualche contraddizione nell'esposto del Consigliere
Marguerettaz, il quale da una parte dice che ci sono alcune opere -
ha fatto riferimento al Palazzetto dello sport per la città di
Aosta - che non vengono citate nel piano lavori, dall'altro
rimprovera all'Assessore di aver presentato anche quest'anno un
libro dei sogni perché il Consigliere è certo che non sarà
possibile far partire tutte le opere che sono qui citate.
Il Palazzetto dello sport della città di Aosta non è stato
inserito nel programma di previsione, sarà inserito sicuramente nel
programma quinquennale, perché allo stato attuale è ancora solo
scritto nei fondi globali del bilancio triennale, nel senso che non
disponiamo per quell'opera della progettazione né preliminare né
tanto meno definitiva ed esecutiva. Quindi è difficile affermare
con certezza che tutte le opere che sono state inserite nel
programma operativo e quelle che, nel programma di previsione che è
all'esame, abbiamo previsto poter far partire nel corso del 1999,
verranno avviate al cento per cento.
Credo di non fare una previsione presuntuosa se dico che
sicuramente il 90 percento di queste opere saranno avviate; è
ipotizzabile e prevedibile che nel corso dell'anno ci possano
essere difficoltà o intralci di natura burocratica a qualsiasi
livello, per cui è comprensibile che qualcuna di queste possa anche
non essere avviata.
Quindi per quanto riguarda il discorso importante della
programmazione, ripeto, l'ho detto in premessa, siamo ancora in una
fase transitoria. Una pecca di questo programma regionale l'ha
rilevata il Consigliere Curtaz: è il fatto che non si prevede, come
previsto dalla legge n. 12, il programma delle manutenzioni, che è
un aspetto fondamentale nel ciclo di realizzazione delle opere e
poi nella conservazione delle opere pubbliche.
Per alcuni settori questo è già stato fatto; per altri la voce
manutenzione è ricompresa in una voce generale che riporta
l'importo complessivo dei soldi che intendiamo spendere per la
manutenzione, ad esempio, degli edifici scolastici, piuttosto che
degli edifici di proprietà regionale, per cui è vero, non sono
dettagliati gli interventi che andremo a fare. Ma questo perché ci
stiamo attrezzando, e stiamo per questo coinvolgendo anche le altre
strutture dell'Amministrazione a ragionare nei termini di
programmazione così come previsti dalla legge n. 12.
Mi auguro che il piano di previsione dell'anno prossimo possa
contenere anche il programma delle manutenzioni.
Per quanto riguarda alcune domande puntuali, invito i colleghi
Lavoyer e Vicquéry a rispondere puntualmente, perché l'Assessorato
al territorio per certi versi è collettore della programmazione e
degli interventi che vengono definiti e seguiti sin dalla fase di
progettazione dagli assessorati competenti.
Andando ad evidenziare le domande più puntuali fatte dai
consiglieri, inizio dall'Ecole de neige. A questo proposito abbiamo
detto che stavamo valutando il da farsi; questa valutazione non è
conclusa nel senso che un gruppo di lavoro dell'Assessorato alla
istruzione e alla cultura sta valutando l'attualità delle soluzioni
a suo tempo pensate e progettate, credo che abbia quasi concluso il
lavoro, quindi siamo nelle condizioni adesso di poter prendere
delle decisioni che finora non potevamo prendere. La voce qui è
messa a memoria, nel senso che se la decisione sarà quella di
riprendere i lavori perché è ancora attuale destinare o prevedere
quel tipo di attività, c'è la possibilità di poterlo fare.
Per quanto riguarda la programmazione nel tempo dei lavori, è
evidente che il problema va collegato anche alla necessità di
programmare nel triennio la spesa, quindi può anche darsi che in
relazione al secondo lotto dell'ammodernamento della strada
regionale per Roisan la previsione sul triennale sia forse troppo
estesa. L'augurio è che magari in corso d'opera si possano
anticipare, e non sarebbe neanche la prima volta, le previsioni del
piano lavori.
Voglio precisare che sia il programma operativo approvato dalla
Giunta che il programma di previsione non sono libri dei sogni,
perché il piano operativo ha tutta la copertura finanziaria, il
programma di previsione su 287 miliardi ha copertura finanziaria
per 219 miliardi. Quindi da un certo punto di vista questo
sicuramente è importante e ribadisco che per quanto riguarda la
fase di progettazione e anche dal punto di vista della fase
autorizzativa abbiamo cercato di rispettare i criteri previsti.
La Consigliera Squarzino ha fatto riferimento ad una serie di
opere che sarebbero prive dei titoli autorizzativi, ma questo
dovrebbe essere riferito quasi esclusivamente al discorso delle
manutenzioni delle aste torrentizie, e comunque là dove si
trattasse di altri lavori, è stato ragionevolmente valutato il
tempo necessario o la fase in cui ci troviamo e quindi il tempo che
riteniamo sufficiente per poter disporre delle autorizzazioni.
Per quanto riguarda la "Citadelle des archives", la
ristrutturazione del fabbricato degli "ex Magazzini generali", la
Giunta ha valutato tre opzioni: la ristrutturazione dell'attuale
fabbricato, un ampliamento dell'attuale fabbricato, ha optato poi
per la demolizione e quindi costruzione di una nuova struttura, di
cui abbiamo esaminato e stiamo mettendo a punto la progettazione
preliminare e che avrà la dimensione e in termini di volumi e in
termini finanziari citati dal piano, perché lì è previsto di andare
a collocare tutto quanto concerne gli archivi, e quindi l'archivio
di deposito, l'archivio storico.
Stiamo valutando con l'archivio di Stato di Torino la
possibilità di trovare lì gli spazi necessari anche per l'archivio
di Stato, andando a prevedere in quella costruzione anche gli spazi
necessari a svolgere quelle attività che non vogliono essere solo
l'attività di mero deposito (ad esempio l'attività di
consultazione). Quello sarà un intervento che, una volta
realizzato, permetterà di riqualificare un'area non secondaria
della città di Aosta, che versa attualmente in uno stato di
obiettivo degrado.
Per quanto riguarda l'Institut agricole, è prevista la
realizzazione di una struttura nuova situata nell'attuale cortile
nella sede dell'Institut, che dovrà ospitare nuovi locali per la
scuola. Sono previsti la costruzione di una cantina e il
rifacimento della palestra, siamo nella fase di progettazione
definitiva conclusa; dovremo procedere alla gara per l'affidamento
della progettazione esecutiva e della direzione lavori perché
l'importo complessivo supera i famigerati 200mila ECU e quindi i
400 milioni. Se i consiglieri sono interessati, in commissione sarà
possibile fare illustrare nel dettaglio il progetto.
Per quanto riguarda i locali ex Agenzia del lavoro, abbiamo
pensato a diverse strutture dell'Amministrazione che avrebbero
potuto trovare collocazione in quei locali; la scelta è stata di
ristrutturare e adibire quei locali alla destinazione generica di
uffici, per creare lì una zona polmone in cui poter trasferire "à
tour de rôle" tutta una serie di uffici, che si trovano in locali
che avranno con il tempo necessità di essere ristrutturati. Faccio
un esempio per tutti: saremo nel quinquennio a mettere mano alla
ristrutturazione dell'ex palazzo Cogne; abbiamo presente tutti cosa
è ospitato in termini di uffici e di enti in quel palazzo, per cui
bisognerà trovare un polmone in cui mettere questi uffici.
Per quanto riguarda il depuratore della Valdigne, non è stato
ancora deciso in quale nuovo sito realizzare il depuratore, quello
che è stato deciso è che lì dov'è stato previsto non si
farà…
(interruzione della Consigliera Squarzino, fuori microfono)
… non si farà a valle del ponte di
Equilivaz. Stiamo definendo, e siamo in una fase molto delicata
della questione, la risoluzione del contratto con l'impresa a suo
tempo vincitrice dell'appalto concorso. Definita questa fase,
andremo a concordare - e saranno le comunità locali a dircelo -
dove realizzare il depuratore della Valdigne. È evidente che non
siamo neanche qui all'anno zero, contatti e riunioni ne abbiamo
avute più di una, è per questo che abbiamo previsto dei fondi per
il depuratore della Valdigne.
Il Consigliere Lanièce fa un po' di confusione perché,
riferendosi alle aste torrentizie e all'importo degli interventi
previsti nel triennale del 1998-2000 e adesso nel triennale
1999-2001, trova delle cifre diverse e si chiede se è per mancanza
di coerenza o perché ci si è sbagliati l'anno scorso o ci si è
sbagliati quest'anno. Il problema è che sono cifre diverse perché
si tratta d'interventi diversi, è vero sulla stessa asta
torrentizia, ma interventi diversi. Sono peraltro, quelli che ha
evidenziato, piccoli interventi di manutenzione.
Rispetto alla tipologia di regimazione idraulica invito la
Consigliera Squarzino a valutare in quel di Staffal la regimazione
che è stata fatta nella parte iniziale del Lys. Credo di poter dire
che siamo complessivamente orientati in quella
direzione… prego?
(la Consigliera Squarzino Secondina pone una domanda, fuori
microfono)
… cerchiamo là dove è possibile di
adottare tipologie d'intervento che, coniugando la sicurezza,
tengano conto anche delle problematiche di tipo ambientale.
Torno un attimo per quanto riguarda la strada per Riasseu, ho
ripreso in mano quella questione che era stata un po' sballottata
alle competenze di uno piuttosto che di altro Assessorato, o meglio
ancora alle competenze del comune, e devo dire che ho verificato
con mio sommo dispiacere che lì siamo fermi a una procedura di VIA
iniziata e mai conclusa illo tempore. Con il sindaco abbiamo
concordato che, non appena le condizioni del tempo lo
permetteranno, gli uffici che poi saranno chiamati a valutare la
progettazione: il Servizio tutela del paesaggio, il Corpo forestale
valdostano per quanto riguarda il vincolo idrogeologico, le nostre
strutture, faranno un sopralluogo congiunto per definire le linee
di un progetto che possa poi avere le autorizzazioni necessarie. E
quindi credo di aver previsto nel piano di previsione i primi
finanziamenti a partire dal 2001, perché va rifatto il progetto
sulla base di nuovi criteri e quindi poi approvato.
Per quanto riguarda Châtillon, Brissogne, Quart, eccetera,
risponderà l'Assessore Lavoyer.
Per quanto riguarda l'acquedotto del Monte Bianco, c'è un
intervento significativo di 8,5 miliardi complessivi sul piano
operativo, intervento che riguarda la realizzazione dell'adduzione
principale nei comuni di Courmayeur e di Pré-Saint-Didier. È
previsto da qualche parte - non ho fatto in tempo a trovarlo
puntualmente - un intervento per il potenziamento dell'anello della
città di Aosta. Abbiamo soprasseduto al discorso complessivo di
adduzione dell'acqua delle sorgente di Fréboudze e di Peuterey da
Courmayeur ad Aosta perché rispetto a quell'ipotesi c'è una VIA
negativa; stiamo quindi valutando la situazione alla luce anche dei
risultati che lo studio sulle disponibilità idriche della piana di
Aosta ha messo in luce.
Per quanto riguarda la Brambilla, nel programma di previsione
non vi si fa cenno. Al massimo ci potrà essere nei lavori avviati,
nel senso che la procedura di appalto della ristrutturazione la
stiamo facendo, ci sarà l'apertura delle offerte a brevissimo.
Il Consigliere Lattanzi lamentava una carenza di interesse
rispetto alla città di Aosta. Lo invito a leggersi meglio gli
interventi previsti nel programma di previsione, assommando gli
interventi previsti nel programma regionale operativo, coniugando
magari il tutto con i finanziamenti di Aosta capitale.
Per quanto riguarda la viabilità e il richiamo che ha fatto il
Consigliere Nicco rispetto alla strada regionale della Valle del
Lys e alla strada regionale per Perloz, disponiamo, allo stato
attuale, di uno studio di fattibilità per quanto riguarda la
circonvallazione di Fontainemore, studio di fattibilità che è stato
inserito nella relazione d'impatto ambientale annessa al progetto
di allargamento dell'attuale ponte.
Nel dare una valutazione d'impatto negativa alla soluzione
progettuale proposta per l'allargamento del ponte attuale, la
Giunta ha già preso impegno d'iniziare la progettazione preliminare
e quindi quanto servirà per la realizzazione e io credo nel
quinquennio perlomeno l'avvio della circonvallazione di
Fontainemore.
Analogo problema c'è in quel di Lillianes, dove le soluzioni non
sono così evidenti e non sono così semplici da ipotizzare. Sarà
opportuno - e mi posso impegnare in questa sede a incaricare -
affidare uno studio di fattibilità che evidenzi qualche soluzione
percorribile.
Per quanto riguarda il discorso dello svincolo di
Pont-Saint-Martin il Consigliere ha riassunto qual è lo stato
dell'arte. Attendiamo la fine del mese per verificare a quali
condizioni sarà stata rinnovata la concessione per la gestione
dell'autostrada Quincinetto-Aosta alla SAV, perché con SAV e con
ANAS siamo impegnati a risolvere il problema degli svincoli di
Pont-Saint-Martin, di Verrès e di Châtillon.
Concordo, ed è in quella linea che sarà opportuno muoversi,
sull'opportunità di coordinare l'azione dell'amministrazione con
gli enti locali, e aggiungo con la SAV e con l'ANAS.
Credo di aver risposto a tutte le domande che mi sono state
poste. Concludo ringraziando ancora i consiglieri che sono
intervenuti. Mi auguro di poter riuscire nell'esercizio prossimo a
produrre degli elaborati che siano maggiormente leggibili e che
diano una visione più complessiva e quindi più comprensibile
all'interno Consiglio. Vi ringrazio.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) Per alcune brevissime risposte a quesiti
puntuali.
Il Consigliere Curtaz, argomento Aeroporto. Nel punto E.25,
allungamento pista aeroportuale, prevediamo l'allungamento della
pista, la costruzione dell'aviorimessa, la sistemazione della
viabilità, il completamento della radioassistenza satellitare che
adesso abbiamo attivato come apparecchiatura sperimentale,
l'eventuale costruzione della nuova aerostazione - ma questo è un
intervento che valuteremo se fare, comunque il progetto lo
comprende - strutture da destinare all'Aeroclub. Questi sono gli
interventi complessivi che portano a questo tipo di cifra.
Tranquillizzo ancora una volta il Consigliere Curtaz che
l'allungamento della pista prevede lo spostamento del muretto -
Genova docet - come un allungamento senza nessun intervento
particolare, se non lo spianamento del terreno, quindi un
allungamento che prevede prevalentemente come finalità l'aumento
della sicurezza. È chiaro che questo vuol dire spostare la
recinzione, vuol dire fare tutta una serie d'interventi di
manufatti, che però non incidono sulla pista, sull'asfaltatura, su
altri tipi di infrastrutture.
L'impianto di illuminazione ha di per sé un capitolo a
parte.
Gressan Palet, qui la cifra è quella degli anni scorsi, perché
noi abbiamo a tutt'oggi quegli elementi per inserire l'intervento
sul programma di previsione per il triennio. So che è in corso un
dibattito all'interno dell'ente proponente, che è il Consiglio
comunale di Gressan, sulla scelta se fare o non fare ancora questo
intervento; mi pare che in quella direzione questa scelta sia già
stata superata con una richiesta da parte dell'Amministrazione di
proseguire l'intervento.
La linea è quella di andare a ridurre l'intervento per non fare
doppioni, visto che sta partendo quello di Brissogne. All'uopo ho
chiamato personalmente il progettista, chiedendogli di rivedere il
progetto. Probabilmente in fase di definizione del progetto le
cifre potranno anche essere altre, al momento ho i 900 milioni del
progetto originale.
Altre due richieste riguardano l'area ricreativa Brissogne-Quart
che mi è stata richiesta dal Consigliere Lanièce e stamani in via
informale dal Consigliere Bionaz, quindi approfitto per dare ad
ambedue la risposta. È un progetto di sistemazione dell'area, sul
territorio di Brissogne quella complementare a dove verrà fatta la
nuova stazione di servizio dell'autostrada, con la possibilità di
una passerella di collegamento sulla Dora per collegare l'altra
area verde, molto vasta, nel Comune di Quart che è situata fra la
strada regionale e la Dora. Quindi è tutta quell'area già adibita
adesso a maneggio e ad altre attività sportive, parzialmente in
situazione di degrado, che dev'essere risistemata con una
passerella di collegamento, un laghetto. È un'ipotesi di progetto
che è stata fatta da due comunità locali e che noi abbiamo
previsto.
Per quanto attiene invece il complesso polisportivo di
Châtillon, la cifra anche se non è bassissima, ma non è neanche una
grande cifra, è il completamento di alcune infrastrutture attigue
al palazzetto; quindi la copertura del campo per giocare a
calcetto, alcune infrastrutture e il completamento di quell'area
vicino alla Scuola alberghiera.
Président La parole à l'Assesseur à la santé, au bien-être et
aux politiques sociales, Vicquéry.
Vicquéry (UV) Per rispondere al Consigliere Lanièce che mi
chiedeva delucidazioni sul tipo d'intervento sul Poliambulatorio di
Donnas, è la costruzione di un'ala nuova nella zona sud-est e il
trasferimento in quell'ala dei garage per le ambulanze, del Centro
dialisi e la realizzazione del Centro prelievo per donatori AVIS,
ma anche del centro prelievi legato all'attività istituzionale
esterna, la realizzazione di un centro di salute mentale con
annessa struttura per riabilitazione psichiatrica, quella struttura
cosiddetta "intermedia" fra la fase post-acuta e l'inserimento a
domicilio di nuovo dei malati psichiatrici, l'aumento degli
ambulatori per uso cumulativo, e l'utilizzo dei locali che si
liberano per l'ampliamento del settore emergenza, come era stato
definito dal Consigliere Lanièce, di modo che il Poliambulatorio
assuma la caratteristica di filtro territoriale rispetto
all'ospedalizzazione, con l'inserimento dal 1° marzo del medico di
continuità territoriale 24 ore, e questo sta già avvenendo, però
gli spazi sono insufficienti e questo ampliamento sicuramente
migliorerà di molto tutte queste funzioni che sono inserite.
Soprattutto sottolineo l'aspetto del Centro dialisi e l'aspetto
della salute mentale, perché si dà risposta a uno dei progetti
obiettivi, perché il secondo punto è i progetti obiettivi di salute
mentale, con la realizzazione in bassa Valle di posti letto
destinati alla fase post-acuta.
Président La parole au Conseiller Frassy pour déclaration de
vote.
Frassy (FI) Riprenderò da dove l'Assessore Vallet ha terminato,
cioè riprenderò dai ringraziamenti, ed è un ringraziamento
all'Assessore in quanto noi avevamo delle perplessità su questo
tipo di programma, eravamo indecisi se astenerci o meno, ma dopo
l'excursus dell'Assessore abbiamo optato per non dare un giudizio
positivo a questo piano. E lo dico in estrema sincerità, perché
abbiamo colto nell'illustrazione in aula di questo piano una
sensazione diversa dall'illustrazione fatta dall'Assessore alla
stampa. La comparazione di questi due piani, l'esame di queste due
cifre ci portano quasi a dire che: o sono due Assessori - ma non mi
sembra - o sono due piani diversi.
Gli organi d'informazione avevano fatto titoli che enfatizzavano
il volume non tanto delle risorse finanziarie impiegate, ma il
volume delle opere pubbliche che avrebbero coinvolto la nostra
regione nel giro di tre anni. Mi sono perso forse anche un po'
nelle cifre, però ho cercato di sintetizzarle in alcuni appunti, e
costituirà la rilettura di questi appunto la motivazione del nostro
voto negativo a questo tipo di atto, che ci apprestiamo a
votare.
Innanzitutto qual è il senso di questo atto. Il senso di questo
atto doveva essere finalmente di sottrarre all'improvvisazione -
nel senso positivo e negativo che contiene il termine - la
realizzazione delle opere pubbliche, e si era ipotizzato una
struttura di tipo piramidale: il programma quinquennale alla base,
il piano triennale che doveva essere l'uscita dal libro dei sogni,
per arrivare a dare l'input alla Giunta attraverso il programma
operativo.
Ci troviamo nella fase di mezzo, siamo in un tronco di piramide
senza avere la base del piano quinquennale, perciò non sappiamo ciò
che nei fatti sia teoria e ciò che nei fatti diventerà
realizzazione, concretizzazione di quella che è la previsione
politica che andiamo ad approvare. E non abbiamo la cognizione, se
non indiretta, e fra l'altro maturata in tutta fretta - ed è una
rima non voluta, ma è la realtà - del programma operativo.
Ci troviamo ad esprimere un giudizio su un qualcosa di cui non
conosciamo le premesse e di cui non conosciamo le conclusioni,
perciò diventa difficile pensare che questo tipo di documento che
noi stasera andremo a votare vada nei fatti a raccogliere quelli
che erano gli intendimenti della legge n. 12/96. E questo è già un
primo elemento di perplessità.
Ma l'aspetto che più ci convince a confermare il nostro giudizio
negativo sono le imprecisioni e le conclusioni che sono contenute
in questo piano sono le percentuali che l'Assessore ha dato: il 90
percento delle opere, ha detto, saranno avviate, almeno così mi
sembra di aver capito. Non mettiamo in dubbio che il 90 percento
delle opere vengano avviate, lo verificheremo comunque a
consuntivo; quello che però è sorprendente è il dato che emerge dal
piano triennale, perché poi questa sera noi votiamo il piano
triennale. Ho visto che sulle 118 opere che sono previste nel piano
triennale circa il 50 percento non hanno previsione finanziaria per
il 1999, e questo è già un dato che ha la sua importanza. Ma il
dato che secondo la nostra valutazione è stupefacente è che
soltanto il 25 percento di queste 118 opere previste ha una
progettazione che, allo stato attuale, consente di andare all'avvio
dei lavori; di conseguenza il 25 percento e il 50 percento delle
opere che dovrebbero avere già impegno di spesa nel corrente
anno.
La valutazione di questi dati ci porta a concludere
sull'inattendibilità della previsione portata all'esame del
Consiglio.
Altre considerazioni sono sugli interventi. Abbiamo visto che ci
sono su 118 opere 43 interventi di opere di nuova realizzazione, di
questi 43 la maggior parte riguardano o la viabilità o lavori di
tipo idraulico, d'intervento sulle aste fluviali, ma ben 16
riguardano la viabilità non tanto e non soltanto in riferimento ai
problemi di viabilità, ma con una descrizione generica e per certi
versi difficile da comprendere di ammodernamento.
Qui mi riaggancio telegraficamente, condividendo le
preoccupazioni che sono emerse dal ragionamento dell'intervento del
collega Curtaz e mi sembra anche di qualche intervento fatto dai
Consiglieri dell'Union Valdôtaine, cioè questo concetto di
ammodernamento molte volte non è un concetto di tipo viabilistico,
è un concetto di tipo appaltistico, bruttissimo neologismo, mi
rendo conto, ma sembra che alla fin fine la motivazione unica non
sia tanto la funzionalità viabile, quanto piuttosto la funzionalità
a quella che è la logica del lavoro pubblico fine a sé stesso.
Vi è poi un altro dato, sul quale ritengo dovremo ritornare
perché è un dato sicuramente non positivo, perlomeno difficilmente
comprensibile rispetto ai numeri; noi abbiamo soltanto 15
progettazione interne e le 15 progettazioni interne sulle 118
opere, che vengono qui elencate e indicate, riguardano muri e
viabilità minore. E allora sarebbe opportuno capire qual è il
limite che ha la struttura interna dell'Amministrazione regionale a
concretizzare delle progettazioni degne della definizione.
Le risorse sono sicuramente significative, quello che manca - e
l'Assessore lo ha riconosciuto - sono una serie di dati importanti
per valutare poi quella che sarà la conclusione di quella che al
momento è solo una previsione. Mancano le priorità; dice
l'Assessore che le priorità potrebbero essere date dall'elencazione
cronologica pagina per pagina, ne prendiamo atto, ma forse non
condividiamo perché vedendo come sono state messe pagina dopo
pagina, forse alcune cose potevano essere messe prima e altre
potevano essere messe dopo. Ma fa parte comunque delle
considerazioni tecniche o politiche.
Un'altra cosa che manca assolutamente sono i tempi, perché se in
alcuni casi i tempi sono impliciti perché il finanziamento finisce
al secondo anno del triennio, quando il finanziamento inizia
all'ultimo anno del triennio e al secondo anno del triennio si vede
che l'impegno non è ad assorbimento di quello che è il costo della
previsione complessiva, rimane un punto interrogativo sui tempi. E
i tempi nelle opere pubbliche sono importanti, non solo perché sono
legati ai finanziamenti, ma perché i tempi sono legati anche ai
costi per tutta quella che può essere l'evoluzione del mercato e di
altri fattori del settore.
Questi in estrema sintesi sono i motivi che c'inducono ad
esprimere un giudizio negativo, essendo consapevoli peraltro che ci
sono delle opere che probabilmente noi stessi avremmo messo in
previsione, forse con modalità diverse, forse con valutazioni
diverse. Sicuramente il giudizio negativo non è tanto sull'insieme
delle singole opere, sulle quali ci sarebbe allora da aprire una
discussione per la quale non basterebbero i due giorni di
Consiglio, ma è un giudizio negativo su quello strumento che la
legge n. 12/96 aveva ipotizzato e che mi sembra che ad oggi non sia
stato ancora assolutamente concretizzato.
L'Assessore si è preso peraltro un impegno abbastanza gravoso,
perché è l'impegno di dire che il prossimo programma lavori
arriverà con un altro stile, arriverà con un altro iter.
Confidiamo che la promessa presa in questa circostanza abbia un
seguito da qui a un anno. Riconfermiamo comunque il nostro giudizio
negativo al documento nel suo complesso.
Si dà atto che il Consigliere Lanièce non partecipa alla
votazione dell'oggetto.
Président La parole au Conseiller Curtaz.
Curtaz (PVA-cU) Prima della dichiarazione di voto vera e propria
vorrei fare una precisazione sui chiarimenti che mi sono stati dati
dall'Assessore Lavoyer a proposito dell'allungamento della pista
aeroportuale e del riordino viabilità e parcheggi.
Chiarimenti è un eufemismo, perché è vero che c'è stato il
chiarimento relativo all'allungamento della pista, però apprendo
che l'indicazione terminologica a bilancio che non comprende
assolutamente il problema della costruzione di una nuova
aerostazione comprende invece la realizzazione
dell'aerostazione.
Allora questo mi sembra un comportamento non solo scorretto
rispetto alla risposta che mi è stata data, ma scorretto rispetto
all'individuazione di una voce sotto cui si cela un lavoro che non
è indicato. Lamentavo la sproporzione fra le opere indicate e il
costo, adesso scopro che questa sproporzione c'è perché è prevista
un'opera che qui non è indicata: la costruzione di una nuova
aerostazione.
È anche vero che l'Assessore mi ha detto, gliene do atto, che si
vedrà se si realizzerà; però mi sembra un taccone peggio del buco,
perché se andiamo a fare un piano lavori e poi già su questo piano
lavori diciamo che ci sono delle opere che sono state in maniera
implicita indicate e poi forse si deciderà di farle oppure no, mi
sembra che sotto questo profilo la risposta dell'Assessore non
abbia brillato per chiarezza e trasparenza.
Voglio anche ricordare, ma certamente l'Assessore lo saprà, che
rispetto a quest'eventuale nuova aerostazione - che ritengo sarebbe
una delle opere più inutili che si possono fare in Valle d'Aosta,
perché per il traffico aereo che abbiamo l'attuale stazione basta e
avanza - non c'è la valutazione positiva d'impatto ambientale, che
andrebbe eventualmente acquisita.
Chiudo la parentesi per esprimere a nome del mio gruppo il voto
contrario a questo piano e per le argomentazioni che sono già state
svolte in maniera piuttosto puntuale dalla mia collega Squarzino, e
perché mi mette a disagio - lo dico anche come sensazione generale
- la filosofia di questo piano e la filosofia del lavoro pubblico
che c'è in Valle d'Aosta e in Italia, perché in questo siamo
mediterranei più di tutti. Che è una filosofia del lavoro pubblico
a volte fine a sé stesso per fare posti di lavoro, stessa filosofia
della costruzione del ponte di Messina, che serve solo a dare
lavoro ad alcune decine di migliaia di persone. Che è la filosofia
del nuovo e non la filosofia del mantenere, quindi nessun interesse
e ritardi sui problemi manutentivi, l'importante è costruire ed
eventualmente ricostruire ma mai mantenere le cose che si hanno.
Che è la filosofia del grande, e in questa regione abbiamo avuto
degli esempi storici, delle opere talmente grandi che poi non si
riesce neppure a gestirle.
E ancora, la tipologia discutibile degli interventi, questa è
una cosa su cui voglio tornare con qualche iniziativa per evitare
le brutture più grandi in questa regione. E poi la filosofia della
poca attenzione ambientale, anche se dobbiamo dire che rispetto al
passato qualche piccolo spiraglio di luce s'intravede.
Queste sono le ragioni generali che c'inducono a votare contro
questo programma di previsione.
Voglio concludere con un consiglio all'Assessore, mi rendo conto
che non è richiesto e spero che lo prenda in senso amichevole.
Frassy ricordava che a questo piano lavori è stato dato un grosso
risalto nella stampa con titoli anche abbastanza ad effetto, a mio
giudizio ad effetto negativo nel senso che mi hanno colpito molto
negativamente…
(interruzione dell'Assessore Vallet, fuori microfono)
.. qualcuno lo avrà detto se la stampa lo ha riportato, fra
l'altro in maniera piuttosto unanime perché i titoli erano più o
meno gli stessi. Il titolo più consueto - adesso riassumo - era
quello che la Valle d'Aosta diventerà per tre anni un grande
cantiere. A me questa cosa ha preoccupato, ma non sono tanto
preoccupato che preoccupi me, sono preoccupato che un'affermazione
del genere riportata dalla stampa preoccupi soprattutto i turisti,
perché uno che leggeva questi articoli da turista diceva che
c'erano due posti al mondo in cui nei prossimi anni non sarebbe
andato, e cioè a Roma perché c'è il Giubileo e in Valle d'Aosta
perché sarà per tre anni un grande cantiere.
Facciamo attenzione a queste cose, perché parlare
orgogliosamente di lavori, come fa l'Assessore ai lavori pubblici,
di un grande cantiere, manda un messaggio positivo solo ad una
parte dell'opinione pubblica, magari all'opinione pubblica dei
costruttori e dei progettisti sì, ma all'opinione pubblica
turistica a mio giudizio no! Quindi stiamo attenti, e questo è il
mio consiglio modesto, ancorché gratuito, all'Assessore a proposito
di queste frasi enfatizzanti.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) La dichiarazione di voto penso che sia scontata,
perché il nostro sarà un voto favorevole.
Prendo la parola per rispondere all'accusa di scorrettezza
fattami dal Consigliere Curtaz. Ho l'impressione che i Consiglieri
del gruppo Verde per l'Ulivo ripetutamente in quest'aula cerchino
la polemica; Beneforti con l'Assessore Vicquéry, adesso Curtaz ha
nel mirino l'Assessore al turismo che si occupa anche di trasporti.
Mi è stato chiesto quali erano i lavori che erano compresi in
quella dicitura. Innanzitutto sottolineo che l'attuale Assessore ai
trasporti porta avanti i progetti, che il suo predecessore ha
impostato nei cinque anni
precedenti…
Curtaz (fuori microfono)… se è così
va benissimo…
Lavoyer (FA) … questo voglio
sottolinearlo per quanto attiene l'Aeroporto.
Visto che i progetti dell'Aeroporto sono fatti da più
professionisti, probabilmente gli uffici hanno inserito una
dicitura che non è comprensiva di tutti gli interventi; nel momento
in cui sono state previste le somme a disposizione, sono state
previste tutte le somme che comprendono la globalità degli
interventi, inclusa l'aerostazione che è ormai in fase di
progettazione ultimata. Ho detto che sull'aerostazione faremo una
riflessione, se sarà da realizzare o
meno…
(interruzione del Consigliere Curtaz, fuori microfono)
… fra la scorrettezza e
un'imprecisione, visto che sono stati chiesti dei chiarimenti, noi
abbiamo dato i chiarimenti. Sull'aerostazione, Consigliere Curtaz,
visto che è bene informato nel settore dei trasporti dovrebbe
sapere che il prefabbricato in legno è stato costruito con
l'ipotesi di un intervento precario, realizzato in tempi record
dall'allora Assessorato ai lavori pubblici su sollecitazione
dell'Assessore ai trasporti. Visto che questa funzionalità potrebbe
anche essere sufficiente, faremo una riflessione su questo aspetto.
È chiaro che nel programma di previsione non possiamo che prendere
atto dei dati complessivi sia dal punto di vista della tipologia
degli interventi, che degli importi finanziari.
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Per dichiarare il voto favorevole della Giunta
regionale e per fare due puntualizzazioni che ho dimenticato
prima.
La prima considerazione che mi deriva proprio dalle cose
evidenziate durante il dibattito è relativa all'opportunità di
verificare alcuni passaggi della legge n. 12, per mantenerne
evidentemente la filosofia generale per quanto riguarda la
programmazione, ma per semplificarne probabilmente qualche
passaggio, altrimenti mi rendo conto che qui ci complichiamo la
vita e in termini di redazione e in termini di comprensione.
La seconda puntualizzazione era per tranquillizzare il
Consigliere Marguerettaz rispetto alle possibilità o alle
probabilità di uno strepitoso successo elettorale dell'Assessore ai
lavori pubblici: sono Assessore a fine carriera, nel senso che lei
sa bene che sono al terzo mandato e che lo statuto del mio
movimento prevede tre e non più mandati. Grazie.
Président Je soumets au vote la délibération dans son ensemble,
je rappelle qu'on vote sur le texte tel qu'il a été amendé, donc
"sul nuovo allegato" qui a été distribué:
Conseillers présents: 27
Votants: 26
Pour: 21
Contre: 5
Abstentions: 1 (Marguerettaz)
Le Conseil approuve.
Collègues conseillers, la séance est levée. Nous avons terminé
les travaux du Conseil. Le Conseil est convoqué pour le 24 mars
prochain.
