Classificazione
CONSIGLIO REGIONALE
Costituzione e funzionamento degli organi consiliari


Oggetto del Consiglio n. 841 del 15 settembre 2021 - Resoconto
OGGETTO N. 841/XVI - Tutela delle prerogative costituzionali
e funzioni del Consiglio regionale e dei Consiglieri. (Approvazione
di una risoluzione)
Bertin (Presidente) -
Alla presenza di 34 consiglieri,
possiamo dare avvio al Consiglio. È la convocazione di un Consiglio
straordinario con un punto all'ordine del giorno. Si è prenotato il
consigliere Marquis, ne ha facoltà.
Marquis (AV-SA) -
Buongiorno a tutti i colleghi e
bentornati dopo la pausa estiva.
Nessuno di noi avrebbe immaginato di aprire la sessione
autunnale con un Consiglio regionale straordinario; la dinamica è
stata dettata dal deposito della sentenza della Terza sezione
centrale di appello della Corte dei conti, relativa alla vertenza
"Casa da gioco", pubblicata a distanza di ben nove mesi
dall'udienza, nel pieno della stagione estiva, ovvero il 30 luglio
scorso.
Metto le mani avanti a nome di tutti i firmatari della richiesta
di convocazione della seduta che ho l'onore di rappresentare in
questa presentazione. Faccio ammenda per la modalità procedurale
adottata che avrebbe sicuramente potuto essere diversa e più
partecipata, se fossimo in un altro momento dell'anno con il
Consiglio regionale e le Commissioni nel pieno delle loro funzioni.
In questa circostanza la temporizzazione è imposta dalla legge per
l'eventuale impugnativa della sentenza presso la Corte
Costituzionale, che ha condizionato l'approccio politico
all'istruttoria e alla questione.
Ringrazio quindi la Presidenza del Consiglio per aver accolto la
sollecitazione che è pervenuta dai richiedenti e per la
disponibilità fornita, unitamente a quella della Conferenza dei
Capigruppo, nel fissare la convocazione odierna.
Ciò detto, chiunque abbia avuto modo di leggere nel periodo di
sospensione estiva dell'attività consiliare il dispositivo prodotto
dalla Corte dei conti, ha potuto rendersi conto che la sentenza
produce gravi effetti su due livelli: quello personale e quello
politico. Sulla sfera personale umana incide, e io dico
ingiustamente, su diciotto consiglieri ed ex consiglieri regionali
che si sono assunti la responsabilità, così come è espressamente
previsto dal mandato politico all'epoca ricevuto, di sostenere in
una fase delicata della sua storia la casa da gioco.
Nella fattispecie la causa scaturente la sentenza è
l'approvazione della delibera del Consiglio regionale n. 823 del 23
ottobre 2014 sulla quale tornerò successivamente. A tal proposito
però mi si lasci soltanto accennare al fatto che a seguito delle
strumentalizzazioni di questi giorni, che in alcuni casi hanno
addirittura oltrepassato di molto la normale dialettica politica, è
bene chiarire, proprio per evitare ogni tipo di fraintendimento,
che la richiesta di convocazione del Consiglio nulla ha a che
vedere con la posizione personale dei singoli soggetti coinvolti. I
consiglieri coinvolti, infatti, avranno tutte le possibilità di
adire la Corte di Cassazione, anche singolarmente, per far valere i
propri diritti e le proprie ragioni. A livello invece personale,
nel frattempo, auguro a coloro che ancora non hanno assolto al
ristoro disposto dalla sentenza di poterlo fare nel più breve tempo
possibile, per superare la condizione di lite eventuale pendente
con la Regione.
Detto questo come doverosa premessa, quanto alla sfera che è
quella di nostro interesse in questo momento, ovvero quella
politica, credo che l'attenzione vada doverosamente dedicata al
riverbero che questa sentenza ha e avrà sullo status e
sull'esercizio delle funzioni del Consigliere regionale e quindi,
in definitiva, sul funzionamento e sulla stessa ragion d'essere
delle assemblee legislative regionali. E per quanto ci riguarda la
vicenda assume una valenza ancora maggiore, considerando lo Statuto
speciale di autonomia attribuito alla nostra Regione da apposita
legge costituzionale. In particolare, nella fattispecie desta
preoccupazione la mortificazione dell'istituto
dell'insindacabilità, ovvero la guarentigia prevista dall'articolo
24 del nostro Statuto che recita letteralmente: "I Consiglieri
regionali non possono essere perseguiti per le opinioni espresse o
i voti dati nell'esercizio delle loro funzioni". Una guarentigia
dall'estensione più limitata rispetto quella a disposizione dei
parlamentari, ma comunque finalizzata a garantire la copertura e la
piena autonomia nelle scelte politiche connesse al mandato di
Consigliere regionale.
In sintesi, la sentenza produce pregiudizio alla futura
amministrabilità della nostra Regione, poiché se questo precedente
fondato su un giudizio del tutto soggettivo sarà confermato e farà
giurisprudenza, c'è da domandarsi legittimamente come sarà
possibile d'ora in avanti fare delle scelte politiche, anche
coraggiose, in una realtà di montagna caratterizzata da piccoli
numeri e in cui i rapporti costi-benefici debbono essere
inevitabilmente letti e valutati diversamente rispetto a quelli
attinenti alle più grandi realtà urbane? Solo per fare un esempio,
sarà ancora possibile dopo questa sentenza assumersi la
responsabilità politica di sostenere l'agricoltura eroica e la
piccola economia di montagna anche con sussidi, e tutto questo
senza correre il rischio di venire perseguiti? E in definitiva,
come sarà possibile evitare lo spopolamento della montagna qualora
non ci sia più nessuno disposto ad assumersi la responsabilità
politica dell'erogazione di servizi pubblici a volte al limite
della sostenibilità economica, quali ad esempio le scuole nei
piccoli comuni e i distretti sanitari.
In forza di questa preoccupazione i gruppi consiliari si sono
fatti carico di acquisire il parere tecnico predisposto dal
professor Giovanni Guzzetta, giurista di indiscussa competenza e
professionalità, che ben inquadra la sentenza sotto il profilo
costituzionale e statutario e che indica i possibili profili di
lesione dell'autonomia dell'organo legislativo e della Regione
autonoma Valle d'Aosta garantita da norma di rango
costituzionale.
Ciò premesso, preso atto della sentenza della terza Sezione
centrale d'appello della Corte dei conti, ora occorre chiarire bene
a tutti, a scanso di equivoci e per meglio inquadrare la vicenda e
le responsabilità attribuite ai singoli consiglieri regionali, che
nel caso di specie siamo di fronte a un atto di indirizzo politico,
ovvero una deliberazione assunta dalla massima assemblea
legislativa e decisionale della Regione, sostenuto all'epoca da
un'intera maggioranza politica, contestato da soli due voti
contrari e preso su proposta e richiesta della
governance
della Casinò S.p.A., con parere peraltro positivo del collegio
sindacale della società.
Oltre a questo, preme sottolineare che l'atto di indirizzo
politico contestato era stato predisposto dalle strutture regionali
competenti a seguito di opportuna e approfondita istruttoria,
culminata con il rilascio del parere di legittimità nel merito da
parte del dirigente regionale competente e senza che il
provvedimento registrasse alcuna segnalazione di legittimità,
nemmeno da parte dell'ufficio legislativo della Presidenza del
Consiglio regionale, così come previsto dal Regolamento
interno.
La deliberazione n. 823 dell'ottobre 2014 del Consiglio
regionale, infine, demandava alla finanziaria regionale Finaosta,
organismo professionalmente qualificato per lo svolgimento di tale
incarico, poiché in possesso delle prescritte competenze tecniche,
la definizione e la trasformazione della manifestata volontà
politica in atto concretamente gestionale. Insomma, si è trattato
di un atto dall'iter assolutamente trasparente non contestato nella
sua legittimità, ma censurato meramente sotto il profilo
dell'opportunità, valutazione che nell'ambito di una democrazia
rappresentativa - questo è bene tenerlo sempre a mente - dovrebbe
rientrare unicamente nella sfera di competenza dell'elettore e non
di chi si è aggiudicato un concorso. E proprio per questo si tratta
di un precedente molto pericoloso, poiché replicabile a qualsiasi
altra materia di competenza e a qualsiasi altra assemblea
regionale, provinciale, comunale, in quanto questo approccio mette
in grave discussione lo
status
e l'autonomia di un eletto in
qualsivoglia assemblea rappresentativa.
Tra l'altro, occorre anche ricordare come, nonostante la
disciplina sia di rango costituzionale sia di rango ordinario non
sottragga le Regioni a statuto speciale ai poteri della Corte dei
conti, nessuno, e dico nessuno, ha mai formulato alcun rilievo né
di forma né di merito nell'ambito degli approfondimenti, pur
copiosamente effettuati, a seguito dell'adozione della
deliberazione in questione.
In primis
, tanto per essere
chiari e non criptici, mi riferisco alla Sezione di controllo della
Corte dei conti che negli anni tra il 2012 e il 2015 mai, e dico
mai, ha sollevato alcunché sulla materia.
Tornando per un attimo al tema dell'insindacabilità, tema
centrale e di estrema attualità, non si può non notare come dalla
sentenza emergano elementi di forte preoccupazione per il ruolo
politico degli eletti, arrivando addirittura a prefigurare, così
come affermato dal professor Guzzetta nel parere reso, che
l'insindacabilità e la sindacabilità degli atti non abbiano affatto
dei confini netti una dall'altra, potendosi allargare e restringere
quest'area a secondo delle singole sentenze pronunciate dai diversi
organi giurisdizionali. Prova ne è che nel caso di specie la stessa
Corte dei conti ha speso unicamente riferimenti giurisprudenziali a
sostegno della sua interpretazione, e sottolineo interpretazione,
omettendo di riferire tutti gli altri. Dall'altra parte, che
l'insindacabilità sia una questione assai complessa, lo conferma il
fatto che questo istituto non è applicabile automaticamente
soltanto agli atti legislativi e agli atti politici, bensì è
applicabile secondo lo scrutinio di meritevolezza anche agli atti
amministrativi, nell'eventualità in cui questi costituiscano
esercizio di funzioni tipiche del Consiglio a cominciare da quella
di indirizzo politico.
Come si può vedere, la questione è molto più complessa di quello
che qualcuno nei giorni scorsi ha inteso liquidare in poche parole,
poiché ci sono implicazioni di natura sia costituzionale che
statutaria che meritano di essere sollevate e approfondite ai più
alti livelli, visto e considerato il potenziale impatto che queste
d'ora in avanti potrebbero avere non soltanto sul Consiglio Valle,
ma su qualsiasi altra assemblea rappresentativa e sui relativi
eletti. Anche perché non vi è chi non veda come la sentenza
introduca potenziali gravi effetti sulle future scelte che il
Consiglio e le giunte regionali saranno chiamate ad assumere in
relazione alle loro funzioni e competenze, inducendo consiglieri e
assessori a un atteggiamento di cosiddetta politica difensiva
nell'adottare atti di propria competenza o comunque a un
atteggiamento di reticenza nell'assunzione di quelle specifiche
responsabilità di indirizzo politico, che sono peraltro a
fondamento del mandato elettivo stesso scolpito nella nostra carta
costituzionale.
Mi sia consentito fare alcune considerazioni più prettamente
politiche e personali rispetto a questa vicenda. Io ritengo che
emergano, dalla lettura degli atti, due paradossi meritevoli di
essere affrontati e che inducano a tutta all'aula delle
riflessioni.
Innanzitutto, fa male leggere che se si fosse proceduto
attraverso un atto legislativo tutto sarebbe stato chiaro, non
perseguibile. La considerazione che è stata fatta per arrivare alla
sentenza è che l'atto è di natura amministrativa, attraverso una
interpretazione della corte che si è espressa. Quindi non è un
problema di risorse che sono state investite nella casa da gioco,
perché noi arriveremmo all'assurdo che se fossero stati investiti
cinque volte di più, non cento ma cinquecento milioni, attraverso
un atto legislativo tutto andava bene. E probabilmente è questa la
ragione per cui vediamo che nessuno prende posizione sulla
situazione di Alitalia a livello nazionale: probabilmente saranno
intervenuti per atti legislativi. Ma io credo che bisogna guardare
alla sostanza delle cose, non è possibile fermarsi a dei formalismi
che sono fuorvianti: lo sono per il sistema politico,
amministrativo, c'è la necessità di cambiare passo, c'è la
necessità di guardare alle cose nella loro verità. Questo credo che
emerga da tale sentenza e non è un tabù parlare di questi temi.
Credo che la politica debba assumersi la responsabilità di
prendere dei posizionamenti, esprimere le proprie preoccupazioni.
Non mi sarei spaventato e avrei ritenuto corretto diversamente un
approccio finalizzato al perseguire eventuali sprechi che si
fossero realizzati nel realizzare l'intervento sulla casa da gioco,
ma così purtroppo non è stato fatto. E devo dire che la politica ha
dato il suo contributo ma inascoltato, perché la II Commissione
negli anni passati si è occupata della questione Casinò, ha cercato
di ricostruire il percorso che è stato fatto, ha prodotto una
relazione importante che è stata messa agli atti del Consiglio,
purtroppo in una fase di transizione perché ormai il Consiglio era
entrato nella gestione di tipo straordinario, quindi non è stato
possibile discutere dell'argomento in aula. Però io credo che
questo documento poteva essere importante per chi avesse avuto la
volontà di affrontare con serietà assoluta questa tematica. Quindi
credo che la politica debba avere anche il ruolo di essere capace
di fare dell'autocritica su questi temi.
Altro elemento che credo meritevole di attenzione è che
assistiamo a una sorta di corto circuito di interpretazione su
questa tematica. È un tema che ha occupato vari palazzi: abbiamo
letto di sentenze del Tribunale di Aosta che definiscono il
Consiglio regionale truffato, quindi non capisco come si possa
rivestire il ruolo di truffato e di truffatore nello stesso
momento. Credo che queste siano delle questioni che hanno del
grottesco, credo che dovrebbe essere affrontata la questione nella
sua interezza e non solo attraverso una visione di parte.
Per quanto mi riguarda mi spiace della lettura che viene data
sui media, anche da parte di persone che sono state coinvolte in
questo percorso. Quindi mi sono interrogato in questi giorni su
quale può essere il comportamento di chi è uscito da questa
questione, perché si può essere usciti attraverso una sentenza o
avendo risolto la questione del ristoro verso la Regione. C'è chi
ha scelto di cambiare completamente posizionamento, di avere un
atteggiamento socratesco in cui ci si dimentica di quello che si
diceva qualche mese fa; è sufficiente leggere la sentenza per
vedere qual era il posizionamento di chi oggi dice "questa non era
una priorità". Fino a due mesi fa queste persone erano a fare una
battaglia sull'insindacabilità di questi atti, oggi quando il
problema non è più mio ed è di qualcun altro, il problema non
esiste più.
Per quanto mi riguarda invece, quando ci si è liberati di un
peso, bisogna lottare per gli altri, per i valori e per i principi
comuni e non rimettere tutto in un cassetto e dimenticarsi della
questione, perché qui ne va del futuro dell'assemblea legislativa,
ne va del futuro della politica regionale e infine ne va della
capacità di poter soddisfare i bisogni dei nostri cittadini che
siamo chiamati a rappresentare. Non possiamo dimenticarci questi
principi fondamentali, perché diversamente si fa della politichina
e non della buona politica. Credo che i valdostani saranno in grado
di leggere e capire queste situazioni che sono state rappresentate,
quindi credo che bisogna anche vergognarsi di certi comportamenti
che si tengono in queste circostanze.
Colleghi, vi invito anche a leggere, per chi non lo avesse
fatto, il libro "L'angelo sterminatore" di Marco Ruffolo, che dà
una rappresentazione di come l'Italia ha intrappolato sé stessa.
L'autore rendiconta di una conferenza stampa immaginaria che si
terrà nella primavera 2022, in cui il primo ministro Draghi
racconta alla nazione le cause e le ragioni per cui, nonostante
tutto, l'Italia non riuscirà a perseguire gli obiettivi e le
speranze che si era data con l'approvazione del PNRR. Dalla lettura
ne potrebbero derivare alla politica importanti stimoli per
contribuire a disegnare un futuro migliore; purtroppo viviamo
intrappolati da un angelo sterminatore.
Tornando nello specifico, in definitiva, non volendo tediare di
più l'aula su una questione che ammetto essere assai complessa
proprio per le sue molteplici e gravi implicazioni, termino con
quanto affermato dal professor Guzzetta a conclusione del suo
parere, che mi sembra più utile di qualsiasi ulteriore commento:
"Sulla base di tali premesse si deve ritenere che il voto espresso
dai consiglieri, in approvazione della predetta delibera, sia da
considerarsi una ragionevole applicazione dei principi posti dalla
giurisprudenza costituzionale, coperto dalla garanzia di cui
all'articolo 24 dello Statuto della Regione autonoma Valle d'Aosta
e che pertanto la Corte dei conti, nel giudizio
de quo
,
abbia agito in carenza assoluta di potere - in carenza assoluta di
potere, sottolineo - ledendo le attribuzioni costituzionali della
Regione che ai termini dell'articolo 134 della Costituzione possono
essere tutelate nella forma del conflitto di attribuzione tra
Regione e Stato".
È alla luce di queste considerazioni ultime che è stata
predisposta la risoluzione che verrà sottoposta all'attenzione
dell'aula. Sono certo, colleghi, che abbiate colto appieno
l'importanza delle questioni che sono state sollevate e delle
prerogative dell'assemblea di cui siamo parte. Questa proposta
prevede nella sua impegnativa di portare la questione
all'attenzione delle più alte autorità dello Stato e nel contempo
di attivare l'impugnativa alla Corte costituzionale per conflitto
di attribuzione nei confronti della sentenza richiamata. Grazie per
l'attenzione colleghi.
Presidente, inviterei gli uffici a mettere a disposizione
dell'aula il parere che è stato reso dall'avvocato Guzzetta e anche
la bozza di risoluzione che è stata predisposta.
Presidente -
Fatta questa introduzione, apriamo la
discussione generale sul punto in oggetto del Consiglio. La
risoluzione verrà inviata via
mail
, il parere è in fase di
distribuzione. Consigliere Padovani si è prenotato, ne ha
facoltà.
Padovani (PCP) -
Visto il momento di
impasse
farei
una proposta: un momento di sospensione per leggere quanto
pervenuto e poi riprendere la discussione avendo letto i documenti
arrivati.
Presidente -
Grazie consigliere Padovani. La sospensione
è concessa.
La seduta è sospesa dalle ore 09:36 alle ore 10:49.
Bertin (Presidente) -
Possiamo riprendere i lavori del
Consiglio. Avevamo interrotto dopo l'introduzione fatta dal
consigliere Marquis, siamo in discussione generale. Chi intende
intervenire si prenoti, grazie. Si è prenotato il consigliere
Marquis.
Marquis (AV-SA) -
Chiedo scusa per questo intervento,
però preliminarmente alla discussione della risoluzione vorrei
chiedere di auto emendarla con l'eliminazione in seconda pagina del
primo capoverso, in quanto fa dei riferimenti alla nostra
autodeterminazione come Valle d'Aosta, ma l'impostazione che
abbiamo dato generale alla discussione, come avete avuto modo di
ascoltare nell'intervento che ho fatto poc'anzi, è quella di
entrare nel merito della questione relativa alle assemblee
legislative di tutte le Regioni e quindi di non andare a fare dei
richiami specifici alla Valle d'Aosta sotto questo profilo, perché
è una battaglia comune, per evitare degli equivoci nella
discussione di natura mediatica.
Presidente -
Altri intendono intervenire in discussione
generale? Invito a prenotarsi. Chi vuole intervenire si prenoti
adesso, altrimenti chiudo la discussione generale. Non vedo
richieste di intervento, di conseguenza chiudo la discussione
generale... consigliera Minelli, ne ha facoltà.
Minelli (PCP) -
Pensavo che da quello che era stato
deciso nella Conferenza dei Capigruppo ci fossero degli interventi
appunto dei gruppi consiliari e aspettavo di sentire qualcuno che
in qualche modo ha sottoscritto questa risoluzione e che ci
illustrasse più nel dettaglio quanto è già stato evidenziato dal
collega Marquis.
Io credo che ci siano degli elementi di contraddizione in questa
vicenda del Consiglio straordinario. Il 16 di agosto, con una
lettera che è stata sottoscritta da sedici consiglieri, è stata
richiesta questa convocazione. Ci arriviamo oggi a un mese di
distanza e a una sola settimana da un Consiglio ordinario;
evidentemente forse non c'era tutta quella urgenza. Apprendiamo poi
che i tempi della discussione sono contingentati, fra l'altro poi
non vengono mi sembra nemmeno tanto utilizzati, ed è - come dire -
un tempo quello che viene dedicato a questo dibattito inadeguato se
lo scopo, come mi sembrava di aver capito, era quello di fare una
seduta monotematica che doveva coinvolgere tutto il Consiglio.
Quindi mi sembra di ravvisare adesso un po' una contraddizione tra
l'enfasi che qualcuno aveva posto su questa seduta e poi invece la
decisione di contenerla, anche forse l'imbarazzo che si respira.
Infine un terzo elemento di contraddizione è che alcuni gruppi sono
venuti a conoscenza stamattina della risoluzione da discutere, e
soprattutto del parere dell'avvocato Guzzetta.
Io ritengo da un punto di vista personale che questo non sia un
buon metodo di discussione e di confronto, ma vorrei fare un passo
indietro e tornare all'inizio di questa vicenda. Un mese fa più o
meno, quando sono iniziate le prime voci sulla possibilità di avere
un Consiglio straordinario per valutare l'atteggiamento rispetto
alla sentenza della Corte dei conti sulla vicenda casinò, il
ragionamento che noi abbiamo fatto come PCP è stato questo: non c'è
dubbio che la sentenza della Corte dei conti è intervenuta in modo
rilevante sulle attività svolte dal Consiglio e sul ruolo dei
consiglieri regionali, così come non c'è neanche dubbio che tutti
gli amministratori pubblici, non solo gli amministratori regionali,
penso anche agli amministratori comunali e in particolare ai
sindaci, corrono dei rischi nell'esercizio delle loro funzioni e
nelle scelte amministrative che compiono, che sono dei rischi anche
rispetto alla Corte dei conti, ma più in generale rispetto
all'attività ordinaria della magistratura, si tratta però di cose
un pochino diverse a mio avviso. Come tutti sappiamo, il CELVA il
21 di agosto ha consegnato anche alla ministra Cartabia un
documento in cui si mette in luce la problematica delle
responsabilità dei sindaci. Quindi sono degli elementi di
riflessione che sono ben presenti, ma è la condizione generale di
tutti gli amministratori pubblici, non solo di quelli della Valle
d'Aosta.
Però questo è un lato della medaglia, un lato importante della
medaglia. L'altro lato è costituito dal fatto che ci sono degli
organi giudiziari, come appunto la Corte dei conti che è
l'espressione della magistratura contabile, ma anche la
magistratura ordinaria, che sono stati previsti dalla Costituzione
proprio per vigilare sull'attività amministrativa, evitare che ci
siano delle spese immotivate, degli abusi e dei comportamenti
illeciti - faccio un discorso molto lato, molto vasto -, situazioni
che poi possono anche ricadere su tutta la comunità. Si tratta
quindi di trovare un punto di equilibrio tra le esigenze che ci
sono da parte di chi amministra, di scelta e di decisione appunto
di un amministratore, ed il ruolo degli organi di controllo. Ma,
ripeto, non è un problema solo valdostano, è presente in tutta
Italia ed è da tempo oggetto di riflessione e di confronto. Per cui
è legittimo porsi delle domande, ricercare degli approfondimenti, e
noi fin dall'inizio abbiamo detto che lo strumento adeguato non era
un Consiglio straordinario. Su un tema così complicato io ritengo
che ci debba essere un lavoro preparatorio serio senza il quale si
rischia, ed è una preoccupazione questa, di pronunciarsi in modo o
generico o troppo dettagliato, a seconda delle situazioni, in modo
inopportuno e anche superficiale.
Sulla base di questo ragionamento noi un mese fa non abbiamo
appoggiato la richiesta di convocazione di un Consiglio
straordinario, esprimendoci pubblicamente. Ora siamo qui con un
certo imbarazzo, perché sinceramente non è nemmeno, nonostante la
presentazione che è stata fatta questa mattina, ben chiaro di che
cosa dobbiamo discutere. Ho sentito mettere insieme molte cose,
parlare di agricoltura, di scuola, di prerogative di vario tipo, ma
la lettera che è stata depositata per richiedere questo Consiglio
dice testualmente che "I sottoscritti consiglieri, preso atto della
sentenza n. 350 del 30 luglio, richiedono la convocazione urgente
del Consiglio, per un ordine del giorno che va sulla tutela delle
prerogative costituzionali e funzioni del Consiglio regionale e dei
Consiglieri". È una formulazione, dal mio punto di vista, di cui
non si capisce bene il nesso con la Corte dei conti, perché non
riguarda l'organo regionale ma i singoli consiglieri.
Le vicende umane sono importanti e non si può non tenerne conto
a livello umano, ma il fatto che ci siano dei consiglieri che
subiscono delle condanne, a mio avviso, non è automaticamente un
attacco all'autonomia regionale. Se si vuole portare la discussione
su questo piano e mettere insieme la sentenza della Corte dei conti
con altre sentenze della Corte Costituzionale, penso a quella sulla
legge anti-dpcm o magari anche alla discussione che è venuta fuori
in questi ultimi giorni sulla legge su Finaosta, si fa una
operazione che io reputo di confusione.
Adesso la risoluzione viene emendata togliendo anche quel
capoverso che faceva riferimento alla questione dell'autonomia,
però nelle settimane scorse sono fiorite delle interpretazioni
varie e anche contraddittorie sul ruolo che doveva avere questo
Consiglio straordinario. C'era chi lo vedeva come uno strumento - è
stato detto pubblicamente da alcune persone sui giornali, anche da
alcune forze politiche - per stendere una rete di protezione
intorno ai consiglieri condannati, chi lo interpretava come un atto
di ribellione nei confronti di attacchi alle prerogative
dell'autonomia, chi lo riteneva un momento di riflessione su
decenni di autonomia per arrivare a voltare pagina, chi
raccomandava un profilo più basso; insomma, tante interpretazioni
che a me sono parse anche un po' una Babele di linguaggi e mi
sembra che questa Babele non si sia del tutto dissipata nemmeno
oggi.
C'è poi un altro aspetto da sottolineare. In questo mese c'è
anche chi ha dato una interpretazione dell'esito di questo
Consiglio di oggi come un posizionamento rispetto alla maggioranza,
ma tutta questa vicenda del Consiglio straordinario ha ben poco a
vedere rispetto alle divisioni che possono esserci tra maggioranza
e minoranza, a mio avviso. La richiesta della convocazione è
partita, se non ricordo male, dapprima da tre consiglieri di
opposizione, dal gruppo di Pour l'Autonomie, ed è stata
sottoscritta poi da altri tredici consiglieri dei gruppi
autonomisti. Progetto Civico Progressista non è stato coinvolto in
quella richiesta, così come non è stato coinvolto nelle
interlocuzioni per preparare il documento da presentare in
Consiglio, ovviamente, perché il tema in discussione non fa parte
degli accordi programmatici per il Governo della Regione. Quindi
bisogna distinguere nettamente - questo dico ad alcuni commentatori
esterni che lo hanno sottolineato - il piano della discussione
sulla maggioranza regionale e della verifica politica e
programmatica, che insistiamo a chiedere, e il dibattito e le
conclusioni di questo Consiglio straordinario.
Ieri ho sentito al telegiornale l'informazione che la
risoluzione sarebbe stata accompagnata da un parere illustre,
quello del professor Guzzetta. Sono andata un po' a cercare, perché
era un nome che mi tornava alla mente. Non è un nome nuovo né a
livello nazionale e nemmeno a livello regionale: c'è un precedente
in Valle che risale al 2007. Nel marzo di quell'anno, infatti, la
Giunta dell'epoca aveva affidato al professor Guzzetta un incarico
che io giudico non solo singolare ma anche discutibile, perché si
trattava di mettere in discussione il parere della commissione dei
giuristi previsto dalla legge regionale sui provvedimenti
referendari, che aveva dato invece parere favorevole alla
ammissibilità di alcuni referendum propositivi. Fu quello un
tentativo fallimentare e non è certo un bel precedente, ma al di là
di questo, che però mi fa prendere un po' con le pinze le
valutazioni che non ho nemmeno avuto modo di leggere, perché questo
è un parere di trentuno pagine, ho iniziato a leggerlo prima, ma
non ho, a differenza di altri che sono in quest'aula, delle
competenze di tipo giuridico, quindi faccio anche fatica a
capire.
Ma al di là di questo, la risoluzione che è stata presentata
questa mattina non è un testo che io mi sento di condividere,
perché innanzitutto c'è una critica al ruolo della Corte dei conti
e alla sentenza. A mio avviso è rischioso impegolarci in una cosa
del genere, si va verso un meccanismo che ci può portare a un
conflitto istituzionale, si impegna la Giunta a fare un ricorso con
degli esiti che io credo essere del tutto incerti. Mi sembra una
prova di forza che difficilmente può portare a qualche cosa di
buono. Se si voleva fare, come probabilmente era anche corretto, un
approfondimento sui poteri reali degli amministratori, sui confini
dei poteri degli amministratori, allora forse bisognava fare
un'altra strada, bisognava discuterne in Commissione, sentirsi
anche con le altre Regioni, perché abbiamo detto tutti che questo è
un problema che riguarda gli amministratori in senso lato, quindi
aveva senso fare un percorso diverso anche condividendolo con
altri. Invece si sceglie di fare un po' gli arieti: non è una cosa
che ritengo corretta.
Non credo neanche che questa giornata passerà alla storia come
un momento qualificante per la nostra autonomia valdostana, perché
il modo con cui si è arrivati a questo Consiglio, a questo
appuntamento, è discutibile. La confusione che c'è sul tema e le
modalità stesse di questa giornata sono degli elementi che
concorrono a farmi pensare che non è con questo tipo di azioni che
si scrivono nuove pagine di un'autonomia con positive connotazioni
di serietà, di responsabilità e di maturità. Per cui io non voterò
questa risoluzione.
Presidente -
Siamo ancora in discussione generale, se
qualcun altro intende intervenire, invito a prenotarsi. Se non vi
sono altre richieste, chiudo la discussione generale. In fase di
replica il Presidente della Regione, ne ha facoltà.
Lavevaz (UV) -
Questa credo che sia una vicenda
sicuramente complessa, come è stato detto dall'analisi puntuale che
il collega Marquis ha fatto, una situazione sicuramente articolata,
sicuramente dolorosa in particolare per le diciotto persone
coinvolte in questa vicenda, che sicuramente sono le più colpite e
alle quali va ovviamente la solidarietà dal punto di vista umano.
Ma non è - come dice la collega Minelli - oggi mettere una rete a
queste diciotto persone: il problema è ben diverso e di ben altra
portata, di una portata ben più ampia e con riflessi che possono
ripercuotersi nel modo di agire degli amministratori pubblici in
futuro. Una sentenza che è in qualche modo un macigno abbastanza
importante che spero ancora possa avere qualche forma di
chiarimento nei suoi effetti futuri ed è questo il motivo per il
quale oggi siamo qui.
Come è stato detto molto bene dal collega Marquis, non siamo qui
a parlare del caso specifico, non siamo qui a parlare della
questione Casinò. Io sono anche abbastanza convinto che almeno
nell'opinione pubblica, se questa vicenda avesse coinvolto un'altra
azienda valdostana, un'altra azienda pubblica e non il Casinò,
questo avrebbe avuto anche nell'opinione pubblica una forma di
sensibilità maggiore verso le persone che sono coinvolte. Invece
intorno al Casinò si è sempre costruita un'alea diciamo un
pochettino grigia, nonostante sia un'azienda che all'epoca dava da
mangiare a settecento famiglie valdostane, oggi cinquecento,
un'azienda che dava e dà ancora oggi degli introiti importanti alla
Regione. Ma, come detto, non è questo l'oggetto della discussione
di oggi e la questione è assolutamente più generale, sia nelle sue
conseguenze che nelle sue ricadute future. Quindi non vogliamo
parlare nello specifico della vicenda, ma in generale di quello che
potrà succedere da qui in futuro.
Ci chiediamo se per questo Consiglio regionale, per un Consiglio
regionale a parità di contenuti di atti, quindi contenuti di due
atti diversi sostanzialmente nel contenuto identici, con un
obiettivo che è lo stesso, cioè quello in questo caso di decidere
se salvare o meno un'azienda che poteva essere in difficoltà al
momento o meno, quindi con una decisione politica e un obiettivo da
raggiungere, che era quello di salvare l'azienda, ci si chiede se
con questi due parametri, a seconda della strada che si sceglie per
arrivarci, un Consiglio o un consigliere debba rispondere in prima
persona delle responsabilità di questa scelta.
Questo credo che sia il nocciolo della questione. Tutto gira
intorno alla natura dell'atto con la quale una legittima scelta
politica è stata portata avanti. Se vogliamo, non voglio
banalizzarlo, ma è un cavillo che però rischia di rovinare delle
persone, perché se la stessa scelta, come è stato detto, fosse
stata inserita all'interno di una legge, questo non avrebbe avuto
delle conseguenze per le persone che l'hanno portata avanti. Quindi
siamo a discutere e saremo a discutere in futuro su cosa è
sindacabile perché afferente a questioni amministrative, a
questioni gestionali, o cosa è insindacabile perché afferente
invece ad atti più di indirizzo politico. Questa è credo la
questione e non è una questione per nulla semplice, per nulla di
semplice lettura; su questo ovviamente la collega Minelli ha
ragione, però questo è il nocciolo della questione.
È abbastanza naturale che, se non venisse fatta in qualche modo
chiarezza da questo punto di vista, le conseguenze saranno in
futuro di una naturale tendenza ad andare verso una legiferazione
più spinta, perché è naturale che nel momento in cui sappiamo che
gli atti legislativi sono insindacabili, invece gli atti
amministrativi, seppur chiaramente vocati a un indirizzo politico e
a una scelta politica chiara, questi sono in qualche modo o possono
essere o potranno essere in futuro tacciati di qualche
sindacabilità, diciamo così, è chiaro che questo porterà
sicuramente a non rendere più fluida e più reattiva l'azione
amministrativa dell'Amministrazione regionale.
Sono queste anche le motivazioni per le quali serve un giudizio
di un arbitro, e in questo caso di quello supremo, che è la Corte
Costituzionale che attraverso lo strumento previsto dalla
Costituzione stessa, cioè dall'articolo 134 che prevede il
conflitto di attribuzione tra Regione e Stato, deve in qualche modo
esprimersi e fare chiarezza su questi aspetti. È anche per questo
che abbiamo deciso di porre all'attenzione delle altre Regioni
questo precedente, che sicuramente è un precedente, come dicevo
prima, molto importante, che non avrà ricadute soltanto sull'azione
amministrativa di questo Consiglio regionale, ma è un passaggio che
sicuramente farà giurisprudenza e quindi avrà delle conseguenze
future molto più generali.
È una sentenza, peraltro, che si colloca in un momento
particolare anche di rapporti tra lo Stato e le Regioni, in un
momento in cui viviamo un rinnovato centralismo, e questo è di
tutta evidenza su diversi passaggi. È un centralismo che non
riguarda solo le piccole realtà come la nostra, ma riguarda tutte
le Regioni. All'interno della Conferenza delle Regioni abbiamo
avuto, durante la fase della pandemia, diversi casi in cui tutta la
conferenza si è espressa in maniera molto critica rispetto a questo
neocentralismo. In ultimo, la settimana scorsa riguardo ai passaggi
sull'attuazione e sulla gestione del piano nazionale di ripresa e
resilienza, c'è stata una presa di posizione di tutta la Conferenza
a sostegno del Presidente Fedriga proprio su questi aspetti di
mancato confronto e di mancato coinvolgimento delle Regioni. È un
centralismo che ovviamente è mal digerito da tutte le Regioni e,
come dicevo prima, è mal digerito ovviamente ancora di più dalle
Regioni a Statuto speciale; su questo ci siamo confrontati anche
tra Regioni a Statuto speciale, perché è chiaro che questo suona un
po' come una minaccia alle prerogative statutarie e su questo
ovviamente cercheremo di far fronte comune per difenderle.
Credo che se non troveremo in qualche modo le risposte che
cerchiamo, un modo di definire più chiaramente i limiti oggettivi
al giudizio di responsabilità dei consiglieri, sarà sicuramente
difficile o sicuramente più difficile assumere delle decisioni. Su
questo credo che il collega Marquis sia stato molto chiaro e mi
riallaccio anch'io a quanto detto, perché non credo che sia oggetto
di confusione come ha detto la collega Minelli, ma gli esempi che
ha fatto il collega Marquis sono assolutamente pertinenti per
spiegare ed esprimere un po' le difficoltà che ci sono anche oggi,
ma che da domani saranno maggiori. Ovviamente nelle realtà più
piccole le questioni economiche, lo abbiamo visto e lo vediamo
tutti i giorni, i rapporti costi-benefici come è stato detto sono
ovviamente squilibrati rispetto ad altre realtà, quindi anche le
scelte di natura economica e contabile sono a volte più complesse
se si guardano le tabelle, i riparti, le medie, i costi standard
rispetto alle altre regioni. Si parlava di scuola: ovviamente una
scuola di montagna da noi, se si fa un rapporto di costo a
studente, io non ho dei numeri ma potrebbe essere un rapporto che
va a 50-100 mila euro a bambino il costo della scuola, se si
guardano tutti i costi in una scuola di montagna; magari in città
questo rapporto è di 500 euro o di 1000 euro a bambino. Ma questo
cosa vuol dire? Che dobbiamo chiudere le scuole di montagna? Sugli
impianti di risalita stesso discorso: i piccoli impianti possono
essere in perdita, ma danno un indotto e rendono viva magari
un'intera comunità.
Questi sono esempi che possono sembrare banali e ovviamente un
Consiglio regionale non ha dubbi su quali siano le risposte da dare
a queste necessità del territorio o quali siano le esigenze della
comunità. D'altra parte, però se rischiamo di perdere la serenità
nostra, la serenità dei nostri figli, perché dobbiamo disquisire su
quale sia la natura degli atti che dobbiamo portare avanti per
raggiungere questi obiettivi, allora forse servono delle
rassicurazioni dall'arbitro di cui parlavamo prima e queste
rassicurazioni credo che siano più che mai urgenti.
Presidente -
Il consigliere Cretier chiede la parola.
Siamo in dichiarazione di voto. Invece di avere venti minuti ne ha
cinque. Consigliere Cretier ne ha facoltà.
Cretier (PCP) -
Volevo esprimere il mio personale parere
riguardo alla questione della convocazione straordinaria. Il PCP
non ha firmato la convocazione, ma sicuramente fa da par suo una
grande preoccupazione sia a livello di consiglieri e soprattutto
per chi ha degli incarichi apicali. Quindi riteniamo opportuno fare
degli approfondimenti.
Siamo oggi qui in Consiglio su un tema molto complesso, una
sentenza che ha messo in atto delle riflessioni decisionali
politiche importanti e una proposta di risoluzione per tutti i
consiglieri oggi presenti in quest'aula, per quelli futuri e il
Consiglio tutto oggi riunito.
Sono necessarie delle riflessioni che vadano oltre il disposto
della Corte dei conti, riflessioni di carattere politico, scelte in
capo a un potere legislativo e uno esecutivo che, in conformità a
un programma, fa delle azioni nel sostenere gli interventi per lo
sviluppo economico, sociale della Regione autonoma Valle D'Aosta. È
molto difficile stabilire un confine tra insindacabilità e funzione
legislativa mirata ai fini del controllo, forse più semplice in
capo al singolo consigliere, ma che in fase approvativa ha
dimostrato alcune lacune. E poi una riflessione di carattere
giuridico: la responsabilità in capo ai consiglieri non è un
privilegio, come detto da molti, ma una responsabilità delegata in
una funzione legislativa, senza condizionamenti esterni per chi è
responsabile diretto delle scelte, delle votazioni sui
provvedimenti, responsabili di fronte all'autorità giudiziaria, al
corpo elettorale e alla propria coscienza.
Utilizzando un termine giuridico riguardo alle attenuanti,
esprimo questo pensiero: sarebbe importante approfondire il tema
delle responsabilità e dell'insindacabilità di ieri, di oggi e di
domani per tutti i consiglieri e per tutti i gruppi politici che
amministrano o amministreranno la Regione in futuro. Certo il
legame tra ragionevolezza e valutazione sono imprescindibili, ma a
volte entrano nelle considerazioni anche altri aspetti, come
l'assetto finanziario della Regione, gli aspetti strumentali legati
alle entrate proprie, motivazioni che possono far decidere scelte
magari discutibili di fronte all'opinione pubblica che valuta
soltanto gli aspetti diretti ed immediati, ma a volte le scelte
sono fatte in conformità e opportunità fiscali concesse, come
l'impatto economico sul bilancio regionale dell'IRPEF e del
montante IVA assegnato alla Regione. Anche i bisogni della
collettività possono a volte indurre a delle scelte e degli
indirizzi politici non così comprensibili ai più, ma che hanno
effetti non immediati ma necessari al momento di crisi economica
delle famiglie, delle attività e delle società.
Infine, crediamo che sia doveroso evidenziare il problema alle
autorità dello Stato, agli organi legislativi delle venti Regioni
italiane e alla Conferenza dei presidenti delle assemblee e, al
netto dei fatti in sentenza, dare l'opportunità di un ricorso alla
Corte costituzionale, credo legittimo ed opportuno importante
tassello per proseguire serenamente nell'attività legislativa.
Tutto l'aspetto di carattere umano non è compito nostro, ma
sicuramente pesa come un macigno sui colleghi e a loro va il nostro
totale sostegno e la dimostrazione di compressione dell'aula e
anche personale, poiché oggi loro ma domani chi lo sa: non stiamo
trattando di illeciti, ma di scelte politiche. Il confine
dell'insindacabilità è troppo labile, quindi opportunamente
riteniamo necessario approfondire il tema per eliminare le
contraddizioni esistenti, proponendo una legislazione anche
difensiva da attuare per correggere al meglio le norme con
eventuali correttivi, per non cadere in una legittima e naturale
preoccupazione ogni volta che si vota un atto, magari anche il più
banale.
Presidente -
Consigliera Erika Guichardaz, ne ha
facoltà.
Guichardaz E. (PCP) -
Come ben esplicitato prima dalla
collega Minelli, anch'io non voterò questa risoluzione. Le
motivazioni sono diverse: sicuramente il fatto di non aver potuto
approfondire - forse ne valeva la pena - quanto depositato
quest'oggi, un parere credo piuttosto complesso almeno per chi,
come me, non ha quelle competenze giuridiche che sono necessarie.
In più, come avevamo già sottolineato, non ritenevamo opportuno lo
strumento del Consiglio straordinario, quindi sotto questo punto di
vista ribadiamo la nostra posizione. Per quello che riguarda le
premesse, non le condividiamo ma soprattutto, per quello che
riguarda l'impegnativa, crediamo che un aumento di un conflitto
istituzionale che è già sotto gli occhi di tutti non porti del
bene.
Ci sono altri modi, ci sono altri metodi e quindi noi non
voteremo questa risoluzione.
Presidente -
Consigliere Malacrinò, per dichiarazione di
voto.
Malacrinò (PCP) -
Capisco le difficoltà e i pochi
interventi di quest'oggi. È un Consiglio molto delicato e
difficile. Qualsiasi cosa si dica, si discuta, si decida può essere
strumentalizzato, sintomo di una difficoltà della politica ad avere
un proprio ruolo.
Ritengo che il rispetto delle istituzioni e la divisione dei
poteri siano fondamentali, motivo per il quale abbiamo chiesto e
chiediamo un percorso parallelo per poter approfondire questi
argomenti, per poter continuare il nostro impegno con
tranquillità.
Un qualsiasi politico della prima Repubblica, intervistato oggi,
avrebbe detto che non siamo qui a difendere i politici, ma per
continuare a fare politica; e aggiungo io: vogliamo anche chiarezza
per il futuro.
Presidente -
Se non vi sono richieste, mettiamo in
votazione la risoluzione nel testo emendato. La votazione è
aperta.
Esito della votazione:
Presenti: 24
Votanti           
: 24
Favorevoli: 22
Contrari: 2
Il Consiglio approva.
Con l'approvazione di questa risoluzione il Consiglio regionale
può terminare i propri lavori. Vi ricordo la convocazione in via
ordinaria per il 22 settembre.
---
La sessione straordinaria termina alle ore 11:28.
