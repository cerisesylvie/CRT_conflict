Classificazione
ASSISTENZA SANITARIA E OSPEDALIERA



Oggetto del Consiglio n. 2790 del 28 settembre 2023 - Resoconto
OGGETTO N. 2790/XVI - Interpellanza: "Azioni volte ad
assicurare il servizio di supporto psichiatrico e psicologico
presso la Casa circondariale di Brissogne".
Bertin (Presidente) -
Punto n. 48 all'ordine del giorno.
Ha chiesto la parola il consigliere Manfrin, ne ha facoltà.
Manfrin (LEGA VDA) -
Con quest'interpellanza abbiamo
deciso di porre l'accento sui gravissimi fatti che purtroppo hanno
visto protagonista il carcere di Brissogne, una struttura che
patisce l'assenza ormai da moltissimi anni di un direttore in
pianta stabile. Su questo mi preme ricordare che abbiamo già
presentato, e peraltro era stata anche approvata una mozione -
guardo l'allora presidente Lavevaz - rispetto all'esperimento di un
concorso regionale per individuare e nominare un Direttore
valdostano del carcere, procedura che ci avrebbe permesso di
addivenire in maniera rapida ad una soluzione, ma che ad oggi
ancora langue. A fronte di questo però la struttura del carcere di
Brissogne è purtroppo tristemente protagonista in maniera
continuata di episodi di cronaca. È inutile ricordare come la
struttura ospiti per la stragrande maggioranza al suo interno
detenuti di origine straniera e di come purtroppo la struttura
all'interno di questa popolazione carceraria ospiti una percentuale
molto alta di quei detenuti che prima avrebbero occupato i
cosiddetti "ospedali psichiatrici giudiziari" e che però oggi, a
fronte della chiusura di quelle strutture, vengono collocati in
strutture con detenuti comuni, chiamiamoli così. Purtroppo le
condizioni, la tensione o le regole... ricordiamo la geniale idea
degli allora Ministri democratici, il Partito Democratico, di
strutturare quella che viene definita una sorveglianza dinamica,
perché è brutto tenere i detenuti in una cella, quindi sorveglianza
dinamica significa - io l'ho sperimentata perché sono entrato nel
carcere più volte a fare visite - che tu stai in un braccio e tutte
le celle sono aperte e i detenuti girano liberamente per tutto il
braccio in maniera incontrollata. Quella sorveglianza dinamica
produce degli effetti negativi, soprattutto se all'interno della
struttura vi sono detenuti con problemi psichiatrici. Voglio citare
solo due esempi su tutti, ce ne sarebbero decine quest'anno
purtroppo. Questi sono quelli che sono saliti agli onori delle
cronache e sappiamo benissimo che spesso vi sono anche episodi che
non ci arrivano e che rimangono purtroppo nel segreto delle mura
della struttura ma che accadono. Il 4 di aprile - io vi leggo
quelle che sono state le notizie rese note - "Serata di violenza
all'interno del carcere di Brissogne, tra lunedì e martedì un
detenuto psichiatrico ha aggredito con calci e pugni quattro agenti
di Polizia penitenziaria che sono dovuti ricorrere alle cure del
Pronto Soccorso. Il detenuto ha poi devastato il reparto prima di
essere contenuto e sedato dal 118, che l'ha poi trasferito al
Reparto di psichiatria dell'Ospedale regionale. Sono mesi che il
Provveditorato assegna continuamente soggetti psichiatrici che
hanno destabilizzato il carcere aostano provocando eventi critici
quotidiani con ripetute aggressioni e ferimenti malgrado gli sforzi
del personale e del Comandante, che stoicamente non si sottraggono
a questo massacro". Questo lo ha dichiarato il sindacato di Polizia
OSAPP. Il 7 luglio, un detenuto probabilmente psichiatrico - leggo
sempre quanto riferito dalla notizia - ha aggredito un agente di
Polizia penitenziaria sferrandogli un pugno al volto e
procurandogli diversi graffi sul collo. L'agente è tuttora in
Ospedale". Sempre a renderlo noto è stato l'OSAPP, che precisa: "Lo
stesso detenuto è stato più volte segnalato come un soggetto di
difficile gestione ma solo oggi è stato escluso dalla vita comune
nonostante i vari episodi di cui si è reso responsabile. Lo stesso
detenuto nella giornata di lunedì aveva dato una gomitata a un
agente di Polizia penitenziaria, che l'aveva invitato ad aspettare
a lasciare il locale di infermeria. Sempre nella giornata di
lunedì, durante la perquisizione ordinaria nel tentativo di
impedire che due detenuti arrivassero allo scontro un altro agente
è dovuto ricorrere alle cure sanitarie con prognosi di 15 giorni.
"Oramai da molti giorni - prosegue la nota OSAPP, che appunto è il
sindacato che ha reso note le aggressioni - si vive questa
difficile situazione di ordinaria follia. Il carcere di Aosta è da
anni senza il Direttore e Comandante titolari, come OSAPP siamo
stanchi di denunciare questa situazione, che ad oggi è sempre più
difficile in danno solo e solamente della Polizia penitenziaria
abbandonata a sé stessa e in gravissima penuria di organico".
La cronaca ci ha purtroppo anche regalato recentemente - questa
è notizia del 20 settembre - un'indagine che è stata avviata dalla
Procura di Aosta sull'uso di droghe e telefonini nella Casa
circondariale di Brissogne, penso che tutti abbiamo visto quanto è
accaduto. Da quanto è emerso, pare che alcuni detenuti e le loro
compagne portavano hascisc o oppioidi nel carcere durante i
colloqui, occultandoli nelle parti intime per sfuggire ai controlli
e alle telecamere e poi le estraevano durante le sedute e le
consegnavano ai detenuti. Per le indagini iniziate a marzo 2022
sono state utilizzate alcune intercettazioni telefoniche grazie
alle quali è emerso come la droga in alcuni casi sia stata lanciata
letteralmente oltre le mura del carcere, probabilmente con l'uso di
una fionda durante l'ora d'aria dei detenuti. Nell'ambito della
stessa inchiesta è stato scoperto un uomo accusato di rapina e
ristretto ai domiciliari a Cagliari che è arrivato ad Aosta per
costituirsi. L'uomo nascondeva un tubo termosaldato con circa 30
grammi di hascisc da introdurre in carcere.
Tutto questo, purtroppo, è un qualcosa che si ripercuote in
maniera assolutamente negativa sul personale di Polizia
penitenziaria. Le costanti aggressioni, la costante tensione, la
costante pressione che i detenuti esercitano sul personale di
Polizia è qualcosa che inevitabilmente si ripercuote sul personale
di Polizia stesso, che purtroppo vive le stesse ristrettezze e le
stesse limitazioni che vivono i detenuti. Alcuni agenti di Polizia
penitenziaria vivono nella struttura penitenziaria, ovviamente non
nelle celle ma in alloggi che sono all'interno della struttura e
inevitabilmente lavorano per diverse ore a contatto con i detenuti.
Noi ci preoccupiamo del personale di Polizia che opera all'interno
del carcere. È giusto che i detenuti stiano lì, perché oggi
sappiamo benissimo qual è l'attuale gestione: se tu hai una
condanna che è inferiore ai 4 anni, il carcere non lo vedi neanche
con il binocolo, quindi per finire in carcere con una condanna
superiore ai 4 anni devi aver commesso qualcosa di particolarmente
afferrato. Il problema è che queste persone che commettono questi
crimini così efferati scagliano la loro frustrazione sul personale
di Polizia, il personale di Polizia che è quotidianamente impegnato
per cercare di tutelare la nostra incolumità, e molte delle
indagini, tra cui quella che riguarda la droga portata all'interno
del carcere così come i telefoni, vengono condotte dal personale di
Polizia penitenziaria, però non può rimanere abbandonato.
Lei, Assessore, sa quante volte abbiamo portato in quest'aula il
problema del sostegno psicologico al personale di Polizia che può
sembrare poca cosa a fronte di queste aggressioni e di questi fatti
di cronaca, ma è sempre un passo in più per cercare di aiutare le
Forze dell'ordine che quotidianamente si impegnano per garantire la
nostra sicurezza. A fronte di questo, dei ripetuti solleciti e a
fronte delle ripetute richieste, sostanzialmente quello che si è
ottenuto è un supporto psicologico a favore dei detenuti. Al netto
del fatto che, a fronte della presenza dei detenuti psichiatrici
forse più che un servizio psicologico servirebbe un servizio
psichiatrico, questo è presente ma è presente per poche ore, il
problema è invece la pressione che viene esercitata sul personale
di Polizia, quindi per quanto possiamo, al netto di tutto quello
che potremmo fare, per esempio, con la questione del concorso,
spero prima o poi verrà affrontata, una mozione è già stata
approvata da quest'Aula e bisogna semplicemente prendere i
provvedimenti per reperire un Direttore. Riteniamo che offrire un
supporto alle Forze di Polizia sia il minimo che una Regione può
fare per dimostrare la propria vicinanza, il proprio attaccamento e
il proprio supporto a chi ci difende quotidianamente.
Con questa interpellanza le chiedo se a fronte della
segnalazione del sindacato di Polizia penitenziaria sia intenzione
del Governo regionale effettuare i dovuti approfondimenti per
assicurare l'opportuno servizio di supporto psichiatrico e
psicologico alla struttura e al personale in servizio.
Presidente -
Risponde l'assessore Marzi.
Marzi (SA) -
Proviamo a utilizzare l'iniziativa del
collega Manfrin per dare delle buone notizie, ovviamente rispetto
alla domanda specifica che lei ha detto, già conosce la risposta ma
già sa anche che, per motivi tecnici, la risposta non può che
essere quella che a breve darò.
Il Dipartimento di salute mentale dell'Azienda USL fornisce alla
Casa circondariale di Brissogne assistenza ai detenuti affetti da
disturbi psichici e/o dipendenze patologiche e, per garantire la
continuità assistenziale di pronto intervento nei casi di urgenza,
ha attivato le visite psichiatriche a distanza, come da lei
richiamato. La questione, attinente alla sanità presso la Casa
circondariale, è un argomento di grande attenzione da parte
dell'Assessorato ed è disciplinato da un protocollo d'intesa tra il
Ministero della Giustizia e la Regione Autonoma Valle d'Aosta. In
occasione, tra l'altro, dell'ultima riunione della Commissione
paritetica che si è svolta lo scorso 21 luglio, si sono affrontati
diversi argomenti afferenti all'assistenza sanitaria in carcere. In
particolare si è deciso di valutare l'eventuale rimodulazione della
presenza del medico durante l'arco della giornata a maggior
copertura di fasce orarie che risultano di maggiore necessità. Si è
valutato di potenziare l'informativa e la preparazione dei medici
di continuità assistenziale che intervengano presso la Casa
circondariale, quando si parla dei medici di continuità
assistenziale, di fatto una volta si sarebbe parlato di guardie
mediche. Si è valutato urgente implementare il servizio di
teleconsulto per evitare al massimo gli spostamenti dei detenuti
per garantire un'assistenza sanitaria medica specialistica più
assidua.
Alla Commissione paritetica, peraltro, ha poi fatto seguito
l'incontro pochissimi giorni fa, lo scorso 20 settembre,
dell'Osservatorio regionale disciplinato dall'articolo 8 del
protocollo d'intesa di cui sopra. In tale occasione gli Assessorati
coinvolti hanno relazionato sulle attività di competenza in
relazione ai rapporti con la Casa circondariale. Il Provveditore
interregionale ha espresso soddisfazione assoluta per l'operato sin
qui svolto che evidenzia che nella nostra regione è presente una
particolare attenzione ai temi e alle necessità della Casa
circondariale: non soltanto il Provveditore ma, tra l'altro, anche
la Direttrice facente funzioni.
Le diverse figure professionali coinvolte nell'attività sono: un
medico di psicoterapia con un massimo di dieci ore a settimana; uno
psichiatra con qualifica di psicoterapeuta, per un massimo di dieci
ore a settimana; un assistente sociale, per un numero variabile in
genere pari a dieci ore; uno psicologo con la qualifica di
psicoterapeuta per l'effettuazione di colloqui e test
psicodiagnostici, per un massimo di dieci ore al mese.
Quest'assetto attuale ha consentito un miglioramento all'assistenza
offerta e una riduzione senza precedenti di alcuni tipi di farmaci
assunti abitualmente in carcere fino ad arrivare alla loro
sospensione, cosa questa che migliora sia il clima da parte dei
detenuti che, naturalmente, di coloro i quali devono con loro
operare.
Per continuare a garantire la continuità assistenziale e il
pronto intervento nei casi di urgenza sono state attivate le visite
psichiatriche a distanza, come da lei richiamato, e la
telepsichiatria che consente di limitare il trasferimento degli
utenti verso i servizi ospedalieri solo ai casi di grave necessità,
evitando in tal modo di appesantire gli stessi e di arrecare
ulteriori difficoltà alle turnazioni del personale in custodia. Sul
tema l'Azienda USL evidenzia inoltre che solo pochissime
istituzioni carcerarie dispongono di reparti di osservazione
psichiatrica interni. Nei casi di soccorso a tali strutture i
ricoveri hanno una durata di poche settimane, con rientro del
paziente detenuto alla Casa circondariale di provenienza qualora il
disturbo non sia ostativo alla detenzione.
Gli impegni relativi al benessere organizzativo e al supporto
psicologico agli operatori e agli agenti di custodia, ai quali
siamo vicinissimi, presso la Casa circondariale di Brissogne sono
naturalmente posti in capo al datore di lavoro. Trattandosi
tuttavia di temi rilevanti e di portata più ampia in un contesto
molto particolare, si è inteso dare loro uno spazio importante nel
Piano di azione regionale triennale 2024-2026. Il piano tratta la
realizzazione di un sistema integrato di interventi e servizi
finalizzato al reinserimento socio-lavorativo delle persone
sottoposte a provvedimenti dell'Autorità giudiziaria limitativi o
privativi della libertà personale. Il piano è in fase di
elaborazione, in concentrazione con tutti i portatori di interesse
e finanziato con i fondi assegnati alla Regione Valle d'Aosta da
parte della Cassa delle ammende per euro 600 mila nel triennio. Tra
le altre azioni da realizzare nel triennio 2024-2026 la cabina di
regia ha previsto l'attivazione di interventi psicologici e di
formazione sia a supporto del personale operante presso la Casa
circondariale di Brissogne, sia per gli attori coinvolti nella
presa in carico di detenuti anche nei casi di esecuzione penale
esterna, domiciliare, semilibertà o affidamento in prova ai servizi
sociali.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Le chiederei un cenno, Assessore,
perché lei mi ha detto che mi avrebbe risposto rispetto alla
Polizia penitenziaria ma poi non mi ha risposto, quindi ritiene di
aver risposto dicendo che la sua risposta non mi sarebbe piaciuta?
Perfetto, allora lei aveva annunciato una risposta ma poi non l'ha
completata. Purtroppo lei si è limitato a fare quello che ha fatto
già altre volte, cioè ad allargare metaforicamente le braccia e
dire: "Non metteremo in campo questo servizio". Io sinceramente non
riesco a comprendere le motivazioni, mi piacerebbe...
(intervento di un Consigliere, fuori microfono)
...non è vero, c'è un protocollo che permette di istituire un
servizio di supporto psicologico che può essere aperto anche al
personale di Polizia. Una persona che viene invitata presso il
carcere e viene messa a disposizione della struttura può fungere
sia da supporto psicologico per i detenuti che per il personale di
Polizia.
Io credo che vi sia una certa cecità nel fare queste scelte. Lei
ha snocciolato dei numeri e ha detto anche che sostanzialmente, per
merito di questo servizio, molti detenuti hanno smesso la loro
dipendenza da un certo tipo di farmaci e da un certo tipo di
sostanze; in realtà, le devo dire, Assessore, che le hanno riferito
male. Quella di non concedere farmaci, nello specifico, per
esempio, il metadone o altri farmaci di questo tipo, è una precisa
scelta della struttura circondariale di Brissogne, che dice: "Se tu
hai una dipendenza, c'è una certificazione medica che dice che tu
devi assumere certi farmaci, quei farmaci li assumi; in caso
contrario tu quei farmaci non ne hai più", in maniera che così si
hanno questi detenuti che sono sicuramente meno dipendenti, con
meno sbalzi d'umore, con meno agitazione e quant'altro. Questa è
una precisa politica voluta e fatta non da oggi ma da diverso tempo
da parte della Casa circondariale di Brissogne, quindi non è
frutto, non è figlia di una scelta fatta dal protocollo, ma è
figlia di una scelta che il personale amministrativo e di Polizia
che lavora all'interno della struttura ha effettuato, quindi non
possiamo assommarlo e annoverarlo fra i successi del protocollo né
della disposizione, peraltro neanche con la scarsità di ore a
disposizione che mi ha messo.
Mi spiace, Assessore, ma io mi dichiaro ovviamente non
soddisfatto rispetto alla sua risposta ma giustamente lei mi ha
fornito uno spunto; lei dice che è esclusivamente in capo al datore
di lavoro. Io verificherò questo cosa, verificherò se non sia
possibile o sia assolutamente impossibile che il personale che
opera presso la struttura sia utilizzato anche per supportare il
personale di Polizia penitenziaria e poi ci torneremo, come
ritorneremo a incontrarci per confrontare le rispettive
informazioni.
