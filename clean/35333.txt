Classificazione
ENTI LOCALI
LAVORO



Oggetto del Consiglio n. 2837 del 20 febbraio 2013 - Resoconto
OGGETTO N. 2837/XIII - Interpellanza: "Interventi finanziari
a favore del Comune di Aosta e delle Comunità montane per la
realizzazione dei lavori di utilità sociale".
Presidente -
Ha chiesto la parola per l'illustrazione la
Consigliera Carmela Fontana, ne ha facoltà.
Fontana (PD)
- Grazie Presidente.
Sottolineata la grande importanza, soprattutto in un momento
difficile quale quello attuale, dei Lavori di Utilità Sociale (LUS)
quale strumento di politica attiva del lavoro attraverso il quale
Comuni e Comunità montane possono offrire occasioni di lavoro a
persone che si trovano in una situazione temporanea di difficoltà e
sostenerle nel corso del loro reinserimento lavorativo; considerato
che la Regione mette a disposizione del Comune di Aosta e delle
Comunità montane della Valle appositi contributi per la
realizzazione dei lavori di utilità sociale; venuti a conoscenza
dei dati preoccupanti riguardanti in particolare la crescita della
disoccupazione e l'inasprirsi della crisi economica nella nostra
regione; preoccupati inoltre per la gravità dei casi di coloro che
hanno perso il lavoro dopo la recente "riforma Fornero" e quindi
vivono una situazione di estrema difficoltà economica e familiare,
mettendo a rischio anche l'equilibrio familiare, volevamo sapere
dalla Giunta
"se, in un momento di particolare crisi, intenda
incrementare i contributi sia al Comune di Aosta che alle Comunità
montane per poter superare questo momento di crisi economica"
.
Grazie.
Presidente -
La parola al Presidente Rollandin per la
risposta, ne ha la facoltà.
Rollandin (UV)
- Grazie Presidente.
La questione posta dalla collega sicuramente si inserisce in un
quadro di riferimento che è quello delle difficoltà della crisi,
del lavoro, soprattutto di quelle che sono le politiche che possono
essere messe in campo. Ora, come lei ricorderà, il piano triennale
di politiche del lavoro 2012-2014, che è stato approvato in
Consiglio nel giugno 2012, riserva ai lavori di utilità cosiddetta
"sociale" la somma di euro 1 milione e 500 mila: sostanzialmente lo
stesso finanziamento degli anni precedenti. Al momento questa somma
rimane il punto di riferimento, anche perché vogliamo vedere che
cosa succede considerando che i lavori di utilità sociale sono uno
strumento parziale, cioè naturalmente non sono la soluzione, come
lei ha detto, sono in qualche modo lo strumento-ponte per riuscire
ad inserirsi in qualche modo nel sistema lavorativo e soprattutto
per sostenere l'inserimento e il riavvicinamento al mercato del
lavoro ordinario di persone gravemente a rischio di esclusione
sociale e lavorativa. I destinatari infatti sono soggetti che
vivono un disagio sociale con situazione di emergenza sociale ed
occupazionale tale da richiedere un intervento specifico supportato
da professionalità di tutoraggio, sostegno e accompagnamento al
lavoro. Non si tratta di opportunità lavorative aperte a qualsiasi
persona disoccupata, ma di un vero e proprio percorso di presa in
carico attraverso le cooperative sociali, che attuano i progetti di
lavori di utilità sociale e collaborazione con i livelli
socio-assistenziali territoriali di persone e criticità. Voglio
ricordare sotto questo profilo che noi abbiamo affidato a Comuni e
Comunità montane...e nell'ultimo piano abbiamo anche previsto che
ci sia la possibilità di inserimenti individuali, lei ricorderà che
prima bisognava che ci fosse un gruppo affidato a progetti delle
cooperative, proprio per, in qualche modo, accelerare e avvicinare
la domanda e l'offerta, quindi abbiamo semplificato, perché i fondi
degli anni precedenti messi a disposizione dei Comuni non erano
stati tutti utilizzati proprio per difficoltà di progetti...perché
deve essere presentato un progetto, allora abbiamo lasciato anche
all'ente pubblico...quindi anche libertà ai Comuni e il discorso
individuale, che credo già l'anno scorso alla fine aveva già dato
qualche segnale di avanzamento... Noi ci siamo mossi per tempo per
quest'anno, quindi credo che già sotto questo profilo ci sarà la
possibilità di dare risposte più congrue e efficaci alla domanda.
Ecco, questo credo che sia rispetto al piano, quindi non penso che
ci sia bisogno di ulteriori finanziamenti: l'importante è che
vengano utilizzati tutti e soprattutto che ci sia questo
sostanziale avvicinamento nella procedura che permette di dare
soluzioni a questi lavoratori che sono in una situazione
particolare, perché non sono solo quelli senza lavoro, queste sono
situazioni che sono anche collegate con il sistema
socio-assistenziale di supporto, quindi non è solo quello che ha
perso il lavoro...poi naturalmente vedremo nel corso di questi mesi
come sarà la risposta da parte degli enti interessati. Grazie.
Presidente -
Ha chiesto la parola la Consigliera Carmela
Fontana per la replica, ne ha la facoltà.
Fontana (PD)
- Ho ascoltato con molta attenzione la
risposta del Presidente, mi rendo conto che il milione di euro non
sono...un milione e mezzo...non sono pochi, però comunque penso che
siamo comunque in difficoltà, nel senso che prima qualche risposta
a queste persone la davamo anche con i lavori forestali, avendo
fatto anche quella scelta, Presidente sa benissimo che le ditte si
scelgono i lavoratori e una parte di queste persone sono rimaste
anche a casa senza lavoro, non è solo la questione delle persone
che hanno difficoltà: ci sono tantissime persone che hanno anche
perso il lavoro in Forestale...
(interruzione di un consigliere, fuori microfono)
...ho capito che non rientrano in queste...però io mi chiedevo
visto che c'è questa situazione...penso che non siamo solo noi a
ricevere tutta questa gente che viene a bussare dietro la porta,
che piange veramente, che non sa come deve andare avanti, penso che
ne avete anche voi...allora mi chiedevo se si poteva fare qualcosa
in più per dare risposte anche più immediate, perché effettivamente
il mondo del lavoro è bloccato. È possibile che mettiamo tante
risorse e non riusciamo a costruire posti di lavoro! Anche se
questo lavoro, come dice lei, è un passaggio per reinserirli nel
mondo del lavoro, comunque in un momento di crisi davamo anche
qualche risposta...
(nuova interruzione di un consigliere, fuori
microfono)
...ho capito quello che dice, però sappiamo tutti...
(nuova interruzione di un consigliere, fuori
microfono)
...sì, ma come mai allora non si vedono segnali, non si vede
niente? Siamo a febbraio...
(nuova interruzione di un consigliere, fuori
microfono)
...ho capito, ma noi cosa diciamo ai padri di famiglia: "mangia
a maggio, mangia a giugno...", cioè, secondo me, bisognerebbe, e
non do la colpa a nessuno, davvero, però come politica abbiamo la
responsabilità di dare anche risposte...perché non fare un incontro
magari anche con i...vedere se si può fare qualcosa...
(nuova interruzione di un consigliere, fuori
microfono)
...ho capito che è fuori dalle regole, però per dare qualche
risposta in più. Penso che prenda il mio suggerimento non come una
critica per nessuno, ma proprio veramente per dare qualche risposta
a queste persone che sono veramente in difficoltà, non sanno come
fare la spesa e dar da mangiare ai propri figli, perché ce n'è
tanti che hanno queste problematiche, perché so anche che le
assistenti sociali fanno loro le scelte anche di questi nominativi,
però li prendono solo per tre anni, poi li lasciano a casa e si
ritrovano nuovamente a piedi. Secondo me, occorre rivedere anche
tutto il sistema e vedere se riusciamo a dare qualche risposta in
più: era questo il mio suggerimento. Grazie.
Presidente -
Grazie. Punto 13 all'ordine del giorno.
