Classificazione
TRASPORTI E VIABILITÀ
Trasporti
Viabilità



Oggetto del Consiglio n. 1981 del 4 ottobre 2011 - Resoconto
OGGETTO N. 1981/XIII - Interrogazione: "Conversione in
funzione stradale della tratta terminale della tranvia in località
Plan Praz in comune di Gressan".
Interrogazione
Il 13 luglio scorso, nel quadro della risoluzione che ha
stabilito la rinuncia al completamento della tranvia intercomunale
Cogne-Eaux Froides-Plan Praz, il Consiglio regionale, con
l'opposizione dei gruppi di minoranza, ha fra l'altro determinato
"la soluzione dell'interferenza tra la pista di sci Renato Rosa e
la strada privata di accesso al Villaggio Plan Praz in Comune di
Gressan, attraverso l'utilizzo del sedime ferroviario per
realizzare una nuova strada comunale di accesso al
villaggio";
La questione era tuttavia stata definita pochi anni prima,
con la deliberazione n. 1293 adottata dalla Giunta Regionale
nell'adunanza in data 7 aprile 2003, con cui, constatata la
necessità di "provvedere, con urgenza, all'esecuzione in economia
dei lavori di costruzione di un sottopasso alla pista di sci
"Renato Rosa" in Loc. Plan Praz in Comune di Gressan", si approvava
il progetto esecutivo relativo all'esecuzione dei lavori di
costruzione di un sottopasso alla pista di sci "Renato Rosa" per
una spesa pari a €. 233.000, se ne decretava l'esecuzione in
economia impegnando i relativi fondi e si demandava alla Direzione
Opere Edili dell'Assessorato Territorio, Ambiente e Opere Pubbliche
la realizzazione, "compreso l'affido degli stessi, entro il
corrente anno".
Detta opera non è stata realizzata e si ipotizza invece
adesso, in alternativa, la copertura con manto di asfalto della
tratta terminale della tranvia, pur essendovi già in esercizio una
strada carrozzabile a servizio del Villaggio di Plan Praz, con
tanto di piazzole di manovra per l'incrocio dei veicoli, che può
essere asfaltata per le poche decine di metri che non lo sono
ancora e mantenuta in esercizio con modesta spesa. Dal 2008,
peraltro, rispetto a tale raccordo stradale che serve anche la
telecabina Aosta-Pila, l'amministrazione non procede più allo
sgombero neve.
La prospettata e onerosa conversione in funzione stradale
della tratta ferroviaria non consentirebbe nemmeno di risolvere il
problema dell'interferenza con la pista Renato Rosa.
Per questi motivi, i sottoscritti Consiglieri
regionali
Interrogano
La Giunta regionale per sapere:
1) quanti abitanti risiedono nel villaggio di Plan Praz e
perché sia stato interrotto dal 2008 lo sgombero neve a beneficio
della frazione;
2) a quanto sono ammontati i costi di progettazione del
sottopasso alla pista di sci "Renato Rosa" e in base a quali atti
formali sia stata decisa la rinuncia alla sua esecuzione;
3) a quanto ammonta il costo presunto della conversione del
sedime ferroviario in strada comunale di accesso al
Villaggio;
4) se constano formali intenzioni del Comune di Gressan di
procedere all'esecuzione dell'opera.
F.to: Louvin - Chatrian
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Grazie Presidente. Questa è una
risposta che do avendo acquisito i dati dal collega Marco Viérin
per quanto riguarda in particolare il punto centrale.
Andando in ordine:
"quanti abitanti risiedono nel villaggio
di Plan Praz
- per le vie brevi l'Amministrazione comunale ha
detto che vi sono due residenti -
e perché sia stato interrotto
dal 2008 lo sgombero neve a beneficio della frazione"
, detto
servizio è stato effettuato per il 2008, poi per gli anni
2009-2010-2011 non è stato effettuato. Il rigetto della domanda è
avvenuto in quanto la strada in questione insiste su terreni di
proprietà regionale, ma termina su un terreno privato oggi
risultante di Pila S.p.A.; questo ha indotto l'Assessorato a
rispondere negativamente.
"A quanto sono ammontati i costi di progettazione del
sottopasso alla pista di sci "Renato Rosa" e in base a quali atti
formali sia stata decisa la rinuncia alla sua esecuzione"
: i
costi di progettazione erano all'interno dell'incarico affidato
all'ing. Devoti; quindi, a quanto dicono dall'Assessorato dei
lavori pubblici, non vi è un incarico specifico, ma l'incarico è
all'interno della progettazione della telecabina. La previsione di
spesa era 13.000 euro e, a fronte di questa previsione, nulla è
stato pagato, anche perché l'opera non è stata effettuata. Come è
detto nell'interrogazione, la previsione di spesa era di 233.000
euro, si trattava di una previsione sommaria per un sottopasso ad
una corsia, sicuramente un sottopasso che doveva poi essere
progettato in modo più definitivo, perché bisognava avere al di
sotto un franco tale da poter passare con le macchine, ma sopra
doveva avere delle pendenze compatibili con il transito dei gatti,
dei mezzi battipista, quindi doveva essere una cosa molto
importante. C'era poi anche un aspetto di impatto ambientale che
non era da poco. A suo tempo, quando era iniziata la procedura, vi
era anche una difficoltà particolare da parte dell'allora
proprietario, che si opponeva all'intervento con delle richieste
economiche molto importanti; oggi la situazione è superata, perché
non è più lo stesso proprietario (ma è la Pila S.p.A.), però questo
ha impedito in allora l'esecuzione dei lavori. A completamento si
deve aggiungere, se andiamo a vedere quello che ci dicono dal
Comune, che la frazione di Plan Praz ha un accesso che non è
quello, bensì è una strada che viene da sotto, con delle pendenze
di un certo tipo, ma il passaggio ufficiale è un altro.
"A quanto ammonta il costo presunto della conversione del
sedime ferroviario in strada comunale di accesso al villaggio"
:
come avete avuto modo di constatare nelle discussioni fatte in
commissione, la previsione di spesa è di 430.000 euro IVA esclusa,
tenendo conto dei ricavi derivanti dalla vendita dei binari.
Parliamo quindi di 430 per un chilometro, perché stiamo parlando da
Acque Fredde fino alla stazione e non è nulla paragonabile ai
233.000 euro, che era la previsione del 2003 e che oggi sarebbe
sicuramente molto più elevata. Quando nell'interrogazione si dice
che vi è una soluzione molto costosa, quindi probabilmente non
facciamo una comparazione con dei dati omogenei.
"Se constano formali intenzioni del Comune di Gressan di
procedere all'esecuzione dell'opera"
: di formale non abbiamo
nulla, abbiamo tuttavia l'espressione che è stata data in sede di
commissione, quando il Sindaco è venuto, il quale ha detto che,
rispetto a questa soluzione, c'era un sostanziale accordo.
Ovviamente il Sindaco in quella sede ha espresso anche altri
desideri, che tuttavia non sono confliggenti.
Ultima considerazione che viene non dall'interrogazione, ma
dalle premesse, dove si parla del problema dell'interferenza con la
pista
"Renato Rosa"
sulla soluzione della riconversione
della tranvia: non c'è nessuna interferenza, perché si passa al di
sotto della vecchia stazione e si raggiunge la stazione Plan Praz.
Se lei al contrario intende che questa interferenza è con una non
meglio indicata pista "Renato Rosa" che va a concludersi a Les
Fleurs, le faccio presente, se non è pratico della zona, che c'è
anche la strada regionale che divide la pista con la stazione di
Les Fleurs, dunque non è quello che va ad interrompere una pista.
Da quel punto di vista, se la pista riesce a collegare la stazione
intermedia di Plan Praz, crediamo di fare una cosa molto buona.
Président
- La parole au Conseiller Louvin.
Louvin (ALPE)
- Grazie Presidente. Ringrazio anche
l'Assessore, che mi mette in condizione di essere illuminato
magicamente sulla situazione. Vede, per la verità un poco pratico
lo sono anch'io...perché ogni tanto gli sci li mettiamo, conosciamo
i luoghi, poi siamo andati anche sul posto, li abbiamo fotografati,
insomma ci siamo documentati adeguatamente e quindi stentiamo a
riconoscerci nel quadro che lei ci ha raffigurato. Punto uno: un
modesto sgombero neve a beneficio non della stazione intermedia, ma
della frazione era in atto e lo è stato fino al 2008 ed è stato
abbandonato. È vero che ci sono pochi residenti, c'è anche utilizzo
turistico di alcuni altri fabbricati, ma riteniamo che questa non
sia stata una scelta opportuna.
Ancora meno opportuno ci sembra l'abbandono misterioso della
realizzazione di un progetto non solo vagamente deliberato, credo
l'Assessore Viérin l'abbia informata che è stato regolarmente
appaltato mediante cottimo fiduciario - in particolare alla ditta
Micron - e che è stata richiesta da parte della spettabile
Amministrazione regionale (guarda caso, è la mia firma) la
concessione edilizia per questa realizzazione. Non siamo quindi nel
vago di progetti ancora da definire, c'era un'esecuzione in atto a
cui non si è dato corso. Abbiamo chiesto alla Giunta perché, ma non
abbiamo sentito una parola, qui c'è evidentemente un cambio di
indirizzo da parte dell'Amministrazione, che pone intanto il
problema di spese pregresse che ci sono state più o meno
all'interno di altre progettazioni...ma c'è dell'attività
amministrativa che è stata fatta e regolarmente messa nel
cestino...però siamo in presenza di scelte diverse e lei ha detto:
"ma insomma, adesso noi con 430.000 euro asfaltiamo un
chilometro di ferrovia, arriviamo fino lì davanti!"
. Sì, caro
Assessore, ma questi si sommano all'esigenza dell'attraversamento
della pista, perché, se non le fosse chiaro, le mostro anche la
ripresa aerofotogrammetrica...c'è comunque da attraversare la pista
per arrivare al villaggio di Plan Praz e siamo andati per caso a
visitare l'accesso a cui fa riferimento lei: ha una pendenza
assolutamente improponibile: è quasi una mulattiera, ne converrà,
quindi è assolutamente impraticabile per quelle finalità!
Allora come Amministrazione regionale abbiamo posizionato lì una
stazione intermedia, c'è un'esigenza vitale di un villaggio per
quanto piccolo e poco abitato, ma che ha una strada che questa
Amministrazione regionale ha fatto all'85 percento, ha asfaltato
fino ad un tratto terminale che si tratta semplicemente di
completare e lei mi ha detto che è di proprietà della Pila...e non
vediamo quale problema vi sia ad asfaltare questi ultimi 150-200
metri...e viene a sostenere l'interesse di fare la strada sul
sedime ferroviario per arrivare fino a Plan Praz! Francamente lei
si sta avventurando, e con lei questa Amministrazione, su delle
spese che sono assolutamente esorbitanti rispetto alle esigenze.
Noi le chiediamo semplicemente di procedere come si è fatto, con
misura e con buon senso, nella fase antecedente: di completare
quell'opera stradale, di portarla in esecuzione, di assicurare lo
sgombero neve com'è necessario e di non avventurarsi su queste vie,
che sono assolutamente improponibili, perché lei sa benissimo e
glielo faccio anche vedere, perché lei dice che non sono pratico
dei luoghi...guardi, se lei prosegue sul suo sedime ferroviario, va
dritto contro il pilone della funivia Aosta-Pila, quindi
sicuramente ha da fare delle opere ciclopiche per raggiungere la
frazione, salvo che voglia servire altre località ed altri terreni,
ma mi spieghi lei veramente con quale criterio si sta procedendo su
questa linea, noi abbiamo veramente problemi a riconoscerlo! Quanto
al Comune sentiremo quale sarà la sua posizione, a noi pare
comunque che l'avventura su cui lei sta imbarcando la Giunta non
sia proponibile.
