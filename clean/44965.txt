Classificazione
ASSISTENZA SOCIALE
Famiglia, tutela dell'infanzia
ENERGIA
Energia idroelettrica
INDUSTRIA



Oggetto del Consiglio n. 1788 del 21 settembre 2022 - Resoconto
OGGETTO N. 1788/XVI - D.L. n. 75: "Misure urgenti in materia
di contenimento dei costi energetici delle famiglie e a favore
degli investimenti delle imprese. (Approvazione di un ordine del
giorno)".
Bertin (Presidente)
- Possiamo riprendere i lavori del
Consiglio di questo pomeriggio. Chiedo al collega segretario Jordan
di procedere all'appello. Alla presenza di 30 Consiglieri,
riprendiamo l'analisi del D.L. 75. Eravamo alla fase di replica del
Governo. Si è prenotato l'assessore Barmasse, ne ha facoltà.
Barmasse (UV) -
Inizio ringraziando tutti coloro che sono
intervenuti nel dibattito di questo disegno di legge che ritengo
essere sicuramente non completamente risolutivo. Sono state fatte
varie considerazioni sulla possibilità e sull'entità delle risorse,
ovviamente le risorse non sono infinite, ma ritengo che sia stata
una misura importante, ed è importante proprio per cercare non dico
risolvere, ma dare un sostegno al problema dei costi energetici e
delle ricadute che questi aumenti hanno avuto e avranno sulle
famiglie e sulle imprese.
Direi che questo è un segnale importante della volontà di questo
Governo di intervenire integrando le misure attuate a livello
nazionale; sapete che a livello nazionale le risorse non sono state
particolarmente significative, il limite Isee è di circa 12 mila
euro quello a cui il Governo ha fatto riferimento, quindi è una
fascia decisamente più bassa.
Terrei - e di questo non me ne voglia l'assessore Bertschy - a
riprendere un argomento che lui ha trattato e che ritengo veramente
importante, ossia questa dicotomia che si è un poco evidenziata tra
gli aiuti alle famiglie e alle imprese, come se queste fossero due
entità diverse, con dignità diverse, o come se noi amministratori -
parlo di tutti noi - dovessimo considerarle in competizione tra
loro. Io penso che un Governo - o comunque noi come Consiglio
regionale - debba occuparsi del sistema Valle d'Aosta: il sistema
Valle d'Aosta è fatto dalle imprese e da coloro che producono
reddito e lavoro, di conseguenza questo determina un minor
impoverimento delle famiglie, anche perché se noi focalizzassimo
tutte le nostre attenzioni solamente - e non dico "solamente" in
termine diminutivo ma in senso ripartitivo - sulle famiglie che
hanno delle difficoltà, questo vorrebbe dire magari avere delle
risposte adesso, ma non poterle dare in seguito, perché se non
abbiamo delle risorse finanziarie, se non abbiamo delle imprese che
creano lavoro e occupazione, non possiamo neanche ridurre la platea
delle persone che necessitano di aiuti economici né possiamo avere
questi aiuti economici.
Direi, quindi, che è abbastanza miope, e a volte anche un po'
strumentale, non riconoscere che il buono stato di salute del
nostro tessuto imprenditoriale abbia un impatto positivo sulla
crescita economica, ma soprattutto sul benessere dei lavoratori e
delle loro famiglie.
Mettendo in evidenza poi alcuni aspetti più puntuali della legge
- io direi anche innovativi rispetto a misure a livello nazionale -
vorrei evidenziare appunto che una scelta importante è stata quella
di portare l'Isee a 20 mila euro: questa è una scelta che è stata
condivisa anche con le Associazioni, con i portatori di interesse e
con i sindacati, perché troppe volte - a mio avviso - ci
dimentichiamo di una fascia, della quale il Governo centrale si è
dimenticato, la fascia di quelli che hanno un reddito basso, o
medio-basso, che viene - come dicevo - dimenticata. Sono delle
fasce che non prendono mai aiuti, ma che sono in grossa difficoltà
e sono forse il tessuto sociale più importante della nostra
società, perché sono persone che lavorano, che si danno da fare e
non ricevono mai nulla. In questo momento di crisi avere 20 mila
euro circa di Isee non vuol dire certamente essere ricchi, ma vuol
dire magari avere dei figli all'Università e dover pagare le
bollette, così come tutti gli altri, a fine mese.
Ritengo, quindi, che l'aver portato a 20 mila euro l'Isee sia
stato sicuramente una cosa importante, un provvedimento importante
e condiviso, come dicevo, anche con le varie Associazioni, i
sindacati e tutti coloro che abbiamo incontrato in questo
periodo.
Per quanto riguarda i tempi relativi all'iter della legge,
vorrei comunque ribadire che le poche settimane intercorse per il
reperimento dei fondi - con l'assestamento due mesi fa e
l'approvazione del disegno di legge da parte della Giunta - sono
state necessarie per instaurare un proficuo confronto con tutte le
Associazioni di categoria, proprio per evitare che accadesse quanto
rilevato da qualche collega, ossia correre il rischio di presentare
un disegno di legge che non scandagliasse a sufficienza le istanze
dei potenziali beneficiari o di cui, in un periodo di crisi
sanitaria, economica ed energetica qual è quello attuale, non si
fossero esaminate attentamente le ricadute.
Prima si parlava d'impegno da parte del Governo, io direi che
l'impegno da parte del Governo è stato più che evidente, sia nella
legge di assestamento in cui sono stati stanziati 12 milioni di
euro per le imprese e per le famiglie, sia con la presentazione di
questa legge in cui questi fondi... mi piace parlare di soldi più
che di risorse, così magari se qualcuno ci ascolta le cose sono
molto più chiare, questo è l'impegno del Governo.
Ovviamente, come dicevo già prima, i soldi non sono mai
sufficienti, la crisi economica è qualcosa di molto più grande di
noi, non è colpa nostra, il Governo regionale sta cercando di fare
quanto possibile, compatibilmente con le risorse regionali.
L'impegno che il Governo regionale ha preso e prende con i
cittadini direi che è piuttosto evidente. Ci sono due leggi, una
legge di assestamento e l'attuale legge, per quanto riguarda gli
aiuti alle famiglie e alle imprese.
Per quanto riguarda, invece, il fatto che qualcuno rimanga fuori
- il famoso "Click Day" che piace così tanto - io direi che, come è
già stato affermato - se non ricordo male anche dal consigliere
Chatrian, di maggioranza - stiamo reperendo dei fondi importanti da
immettere in questa misura, nella misura delle famiglie, che
potrebbe portare a un aumento di circa il 33% o anche di più
dell'attuale impegno economico.
Da questo punto di vista mi sento di confermare quanto ha già
detto il consigliere Chatrian, cioè che nessuno rimarrà fuori,
questo è un impegno che è già stato preso anche dal Presidente in
Commissione, quindi non solo nessuno rimarrà fuori, ma anche
l'entità degli aiuti, verrà aumentata - a mio avviso - in maniera
considerevole.
Volevo fare solamente una puntualizzazione sull'entità della
cifra. La consigliera Erika Guichardaz riferendosi al "Bon de
chauffage" parlava di più di 7 milioni di risorse, in realtà in
quella legge le risorse sono state circa 5 milioni e quello che è
stato poi in realtà dato alle famiglie non arrivava ai 4 milioni di
euro.
Quindi direi che anche in relazione al "Bon de chauffage" questo
investimento e queste risorse sono state trovate dalla Regione, dal
Governo e, come ho già detto prima, verranno significativamente
integrate. Prima ho sentito dire: "Allora perché non lo avete
fatto?". Beh, chi fa dell'amministrazione la conosce e sa che non è
così facile fare degli spostamenti dei fondi dai capitoli: ci
vogliono delle leggi, non è una cosa semplice ma questo è quello
che sta facendo il Governo attuale e questo è quello che vedremo
successivamente.
Questi sono impegni che il Governo regionale si prende,
soprattutto con i cittadini.
Visto che io di solito non parlo molto, direi che i punti che
ritenevo più significativi siano stati toccati. Nella delibera
attuativa si faranno delle valutazioni su quelli che saranno i
criteri, che potrebbero non essere solamente criteri legati
all'Isee e al numero dei componenti del nucleo familiare;
valuteremo quelle che possono essere - sempre nell'interesse dei
cittadini - "ulteriori caratteristiche" di accesso a questa norma,
a questo aiuto.
Questo è un ulteriore impegno che si prende il Governo e lo
porteremo a termine.
Presidente -
Sempre per la replica del Governo,
l'assessore Jean-Pierre
Guichardaz si è prenotato, ne ha
facoltà.
Guichardaz J. (FP-PD) -
Riguardo ai contenuti e agli
effetti di questo provvedimento, non ho tanto da aggiungere
rispetto a quanto detto dai colleghi di maggioranza, ma anche dai
colleghi dell'opposizione. Ciascuno ha portato, a mio parere, un
contributo importante alla discussione, mettendo sul tavolo le
proprie idee, le proprie sensibilità e le proprie soluzioni.
Il momento è drammatico e mi pare di comprendere che tutti in
quest'aula siamo consapevoli che qualunque misura non possa essere
considerata risolutiva e sufficiente.
Tutti, a prescindere dalla collocazione politica, hanno rilevato
la difficoltà del momento presente che, non vorrei ci
dimenticassimo - al di là della siccità e del tema del cambiamento
climatico, del buco dell'ozono, di altre macro cause che conosciamo
tutti, che ormai hanno effetto non solo più sui ghiacciai o
sull'innalzamento del livello delle acque, ma anche sui nostri
fontanili, sui nostri pascoli, addirittura sui nostri orti - che
questa crisi energetica e il conseguente impoverimento di imprese e
di cittadini, ha una causa primordiale molto chiara, cioè - come è
stato accennato anche dal collega Bertschy - il conflitto
russo-ucraino, che anche lo stesso presidente Putin ha ormai
classificato come una vera e propria guerra e non solo più come
"un'operazione speciale", un termine tragicamente grottesco che ha
cercato per mesi di nascondere un'azione di guerra totale, non solo
contro l'Ucraina ma contro la Nato e contro tutto l'Occidente, come
peraltro ha ribadito il Presidente della Federazione russa, durante
il suo recentissimo discorso davanti alle telecamere, nell'ennesimo
tentativo di sovvertire la realtà dei fatti derubricando un vero e
proprio attacco a un Paese sovrano in "Guerra di difesa del Paese",
ha proprio detto così mentre annunciava addirittura la
mobilitazione di oltre 300 mila riservisti e dichiarava di non
escludere neppure l'uso delle armi atomiche in risposta addirittura
alle minacce della Nato.
Ma al di là delle macro cause che forse, per timidezza, sono
state poco dibattute in quest'aula - anche forse per il timore di
toccare temi sensibili in una delicata fase politica, mi riferisco
alle prossime elezioni nazionali, naturalmente - la discussione di
oggi ha giustamente limitato il tiro alle misure messe in atto a
livello locale e che tutti sappiamo - come dicevo prima - non
essere risolutive, ma che non definirei neanche un palliativo,
considerato che comunque si tratta sempre di 12 milioni di euro che
sono poi corrispondenti a 24 miliardi delle vecchie lire che forse,
dette così, fanno un po' più effetto.
Il collega Chatrian questa mattina ha accennato alle varie
disposizioni messe in atto in questi ultimi due anni e mezzo -
anche con l'avallo e il contributo positivo delle opposizioni,
contributo che va assolutamente riconosciuto e apprezzato, a
prescindere poi dai voti finali sui vari provvedimenti - delineando
un quadro più ampio dell'azione politica di questa legislatura e
anche della precedente, in cui io non c'ero ma che, da semplice
cittadino, ho apprezzato per il pragmatismo e per la sua
trasversalità per quanto concerne proprio la discussione e i
provvedimenti assunti per queste finalità, mettendo in risalto che
i 12 milioni di euro sono la punta dell'iceberg di un'azione molto
più robusta durata due anni e mezzo, da quando cioè la pandemia ha
cominciato a minare una ripresa economica e finanziaria timida ma
innegabile, anche se sempre fragile e mai al riparo delle mille
minacce alle quali, purtroppo, ci si abitua in fretta.
Ricordiamoci che solo negli ultimi vent'anni abbiamo avuto il
terrorismo internazionale, la crisi economica devastante del 2008
e, per venire all'attualità, il Covid, la guerra Russia-Ucraina e
la siccità, diciamo che ci mancano solo le cavallette e l'elenco
delle piaghe si può dire completo.
Misure "local" per capirsi "regionali" per centinaia di milioni
di euro, alle quali vanno aggiunte, e anche qua ci si dimentica
spesso, le tantissime risorse provenienti dal PNRR - quasi 200
miliardi di euro solo per il nostro Paese - e quelli provenienti
dallo Stato a vario titolo.
A tale proposito voglio solo segnalare che il Fondo montagna, le
famose risorse provenienti dallo Stato a favore delle imprese di
montagna, è stato interamente utilizzato in Valle d'Aosta. Dei
quasi 29 milioni di euro, sono stati erogati quasi 18 milioni ai
sensi dell'articolo 9 della legge 15/2001 - e parliamo di 1.408
imprese turistiche beneficiarie - e oltre 11 milioni sono stati
erogati o sono in fase di erogazione - speriamo entro settembre - a
ben 1.421 beneficiari, ai sensi dell'articolo 2 della legge
14/2022.
Segnalo anche i contributi ai maestri di sci, 4 milioni di euro,
e alle guide alpine, provenienti sempre comunque da fondi statali,
rapidamente erogati in Valle con l'aiuto delle Associazioni di
riferimento, che nuovamente ringrazio per la loro
disponibilità.
A proposito del Fondo montagna, è utile che si sappia che la
Valle d'Aosta è forse l'unica Regione -o siamo comunque in pochi,
aspetto gli ultimi dati per avere un quadro proprio ad oggi - ad
averlo interamente impegnato ed utilizzato.
Questo non per merito, forse, della politica - ognuno poi è
libero di fare le sue valutazioni - ma sicuramente per il
grandissimo lavoro che le strutture deputate hanno fatto e stanno
facendo a conferma, ancora ce ne fosse bisogno, della grande
efficienza di una macchina pubblica, a prescindere dalle
maggioranze e minoranze del momento, che in più di un'occasione si
è rivelata amica dei cittadini e delle imprese.
Voglio solo citare, a proposito di efficienza e di
sinergia pubblico-privata, la rapidità con la quale gli Enti locali
e la Regione hanno affrontato e fronteggiato i fatti di Courmayeur:
solo qualche settimana fa, in pochi giorni è stato rimesso in
funzionamento l'acquedotto, ripulito il greto del torrente,
costruito un ponte di emergenza, destando credo l'ammirazione non
solo di tanti amministratori pubblici del nostro Paese, ma anche
stranieri.
Il collega Grosjacques, ma anche il collega Testolin, ma direi
tutti i rappresentanti della maggioranza hanno ben rappresentato
l'azione appunto della maggioranza fornendo dei dati emblematici
dell'impegno economico della nostra Regione che - voglio dirlo
sottovoce per non dare adito a polemiche inutili - quando si parla
di sostegno alle fasce più deboli e bisognose, siano esse famiglie
o imprese, entità come diceva qualcuno che spesso si confondono e
si compenetrano, si traducono anche in un impegno in termini di
scelte politiche. Le scelte sono sempre opinabili, per carità,
organizzative, umane, le nostre strutture da oltre due anni e mezzo
sono sotto stress permanente per convertire i provvedimenti della
politica in azioni concrete.
Riguardo al settore che rappresento posso solo aggiungere alle
tante cose dette dai colleghi nel corso della mattinata che le
imprese turistiche e commerciali da questo provvedimento trarranno
non solo un aiuto economico per quanto concerne le azioni di
risparmio ed efficientamento energetico in atto, e per l'emergenza
siccità che, è vero, riguarda le aziende agricole, ma non
dimentichiamo la sinergia strettissima tra agricoltura e turismo
che ha ben evocato tra l'altro il collega Sapinet nel suo
intervento questa mattina, ma contribuiranno anche a dare un nuovo
impulso a una green economy realista e pragmatica, e sottolineo
realista e pragmatica, che non è solo più velleitaria o di nicchia,
come poteva essere qualche anno fa, quando il cosiddetto
ambientalismo sembrava una fissa per pochi naif con la testa fra le
nuvole, ma una necessità imprescindibile, così come imprescindibile
diventa un ragionamento sugli sprechi evitabili e sulla limitatezza
delle risorse naturali, ciò a prescindere dal discorso sulla
geografia delle risorse, su chi sia cioè il detentore attuale delle
fonti energetiche.
Credo che ormai non sia più possibile prescindere da un modello
di sostenibilità e durabilità, usando un francesismo, o quanto meno
più attento al tema degli sprechi e dell'efficientamento anche
nell'ambito del turismo e del commercio che, come sappiamo, sono
settore iper energivori.
Solo una considerazione a margine e a chiusura, giusto per
aggiungere un argomento di riflessione in questa fine di campagna
elettorale, per dire che le risorse oggetto di questa discussione,
i famosi 12 milioni, di fatto provengono dalla nostra compagnia
regionale delle acque, la CVA, e sono a tutti gli effetti una
redistribuzione a beneficio della comunità e delle imprese, risorse
che non possono essere ovviamente redistribuite in forma di
contributi per i noti meccanismi degli aiuti di Stato, ma che, di
fatto, aiutano piccoli e grandi economie con un occhio
all'ambiente, alla sostenibilità e alla lotta agli sprechi.
Presidente -
Si è prenotato il presidente della Regione
Lavevaz, ne ha facoltà.
Lavevaz (UV) -
Qualche breve considerazione in replica
rispetto a quanto è già stato detto in particolare dai miei
colleghi in replica.
. Non mi ripeterò, proverò quantomeno a non farlo.
È stato ben sottolineato, ma lo sappiamo tutti, della situazione
sociale ed economica che stiamo vivendo - senza dubbio con pochi
precedenti nella storia recente - che si è aggiunta - e lo ha detto
in maniera molto chiara e puntuale l'assessore Guichardaz anche
agli ultimi due anni di pandemia il che crea veramente un combinato
disposto che possiamo definire "Esplosivo", in particolare per le
imprese e di conseguenza anche per le famiglie.
Quando si parla di misura di aiuto di qualsiasi tipo, di
qualsiasi natura, il dibattito si apre sull'entità, sulle
tempistiche, sul fatto che si potesse fare di più, che si potesse
fare più in fretta.
Se chiediamo se questa misura potrà coprire gli aumenti dei
costi che le famiglie, in particolare le famiglie più in
difficoltà, stanno affrontando e dovranno affrontare nel prossimo
inverno, la risposta è sicuramente no.
Se ci chiediamo se questa misura sarà sufficiente a coprire gli
aumenti dei costi che le imprese stanno affrontando, con aumenti di
costi energetici in particolare, senza entrare in altre dinamiche,
in particolare del mondo agricolo dove oggettivamente ci sono state
anche ulteriori difficoltà legate alla crisi idrica, anche qui
sicuramente la risposta è no.
Avremmo voluto fare di più? Sicuramente sì. Avremmo potuto
invece fare di più? Probabilmente meglio sì ma tanto di più a
livello economico credo di no.
Quando si parla di una misura economica, come abbiamo già avuto
modo di dire, e l'ho detto anche in Commissione, quando si ha una
disponibilità finanziaria e questa deve essere ripartita, sono due
sostanzialmente gli aspetti, che sono inversamente proporzionali: è
proprio così matematicamente, cioè se vogliamo aumentare come
politica gli importi di questi aiuti, ferma una disponibilità
iniziale, diminuisce la platea.
Se, al contrario, la politica vuole aumentare la platea, è ovvio
che diminuiscono gli importi degli aiuti. È una questione
matematica, però di fatto è intorno a questi parametri che la
discussione politica si è sviluppata già all'interno della
maggioranza, prima di scaricare il disegno di legge in Giunta, sia
dopo l'approvazione in Giunta del disegno di legge e il dibattito
successivo con le organizzazioni sindacali, con il mondo datoriale
eccetera.
È intorno a questo che la discussione politica si è svolta ed è
intorno a questo che si poteva svolgere, non è che ci sono tante
altre questioni.
È già stato sottolineato bene, in particolare dall'assessore
Barmasse ma anche dai colleghi di maggioranza che sono intervenuti
questa mattina, il fatto che questa misura va comunque ad ampliare
in maniera anche importante la platea dei beneficiari -  parlo
della misura alle famiglie - e gli importi rispetto alla misura
nazionale; questo è un aspetto che va sottolineato ancora.
Io credo che in questi frangenti non esista una verità o una
soluzione che sia assoluta, o che sia oggettivamente giusta; il
compito della politica è trovare delle soluzioni, trovare delle
mediazioni, e questo è stato fatto.
Si è parlato tanto degli emendamenti presentati dalla
maggioranza. Sono una cosa strana questi emendamenti presentati
dalla maggioranza? Credo di no, credo che sia più strano forse il
fatto che la minoranza non ne abbia presentato sulla parte
economica, perché si è discusso tanto, già in Commissione, del
fatto che questa misura era ritenuta non opportuna, non comunque
confacente alla necessità del territorio, quindi - lo dico
sinceramente, senza polemica o retorica - mi aspettavo degli
emendamenti che proponessero degli spostamenti.
(
intervento fuori microfono)
...certo che si fa, è una
variazione di bilancio, bisogna fare delle scelte che si possano...
(
intervento fuori microfono)
...certo, ma può anche
presentarla, il Consiglio come ben sa... reperendo e individuando
delle risorse, ma soprattutto si potevano presentare delle
modifiche sull'utilizzo dei 12 milioni, visto che non c'è nulla di
più semplice quando il capitolo è individuato, degli utilizzi
diversi all'interno della legge, ma questo non è stato fatto.
(
intervento fuori microfono)
...sappiamo tutti come
funzionano le cose senza cercare di raggirare la cosa, ma credo che
sia abbastanza ovvio.
Non credo che sia il Governo, o la maggioranza, a essere in
qualche modo assopito, come è stato detto stamani, o avvolto da
torpori in qualche modo, perché credo che delle proposte potessero
essere in qualche modo portate, ma non c'è stata questa
proposta.
Quindi credo che anche di questo ne vada preso atto: è il
Consiglio che legifera, il Governo applica le leggi, ha un potere
esecutivo; ovviamente il Governo propone dei disegni di legge,
questi all'interno del Consiglio possono essere analizzati e
possono essere emendati, come spesso viene fatto.
Come già detto, e l'hanno detto in maniera molto chiara i miei
colleghi di Giunta, quest'impianto avrà delle iniezioni comunque di
risorse aggiuntive nei prossimi mesi, che vengono da delle
economie, che sono cose diverse rispetto a delle variazioni.
Sono delle economie che derivano da economie di bilancio, ad
esempio sulle politiche sociali - e l'Assessore l'ha detto - si
tratterà di un paio di milioni, probabilmente, che potranno essere
inseriti,
ad adiuvandum
della misura, in particolare delle
famiglie; con l'impostazione che abbiamo dato a questa misura,
potranno anche essere erogate con delle forme di automatismo che
permetterà un'erogazione veloce delle somme.
Faccio due considerazioni invece più puntuali in replica a
quanto detto dai colleghi: i 4 milioni hanno, come è specificato in
legge, un tetto di Isee, sui riparti a livello operativo sarà la
delibera di Giunta che andrà a definire quali sono i parametri. Le
considerazioni che abbiamo fatto - i conti li sappiamo fare anche
noi - se dividiamo 4 milioni per 11 mila famiglie, non viene 500
euro perché 500 euro è il limite massimo, ci sono dei limiti
intermedi che andranno definiti in base ai parametri che verranno
decisi e che verranno anche riconsiderati; lo dico rispetto alle
considerazioni che sono state fatte anche in Commissione, ad
esempio sulla questione delle fasce climatiche: è un aspetto che
può essere considerato e può essere inserito all'interno della
delibera di Giunta.
Oltre a questo - l'assessore Sapinet l'ha detto - ci saranno
delle misure importanti, ad hoc sulla zootecnia per circa 3 milioni
di euro, quindi sono tutta una serie d'interventi che in questo
momento non potevano essere fatti per ragioni tecniche di
disponibilità delle risorse, però con quest'impianto, potranno
essere erogati in maniera anche automatica, laddove le risorse
saranno disponibili.
Le considerazioni che ha fatto in particolare il gruppo della
Lega sono sintetizzabili in buona sostanza in due punti che in
parte ho già toccato. Il primo sull'inadeguatezza delle risorse e
l'altro sulle tempistiche.
Sulla tempistica, credo che non ci siano molti dubbi sul fatto
se avessimo approvato l'emendamento proposto dal vostro gruppo a
fine luglio, il cosiddetto "Chèque énergie", oggi le famiglie
avrebbero i soldi in tasca, perché non è così, perché mi dovete
spiegare come. Sono tutte delle procedure di applicazione di
delibere applicative e di predisposizioni di piattaforme che
comunque andavano fatta.
Noi abbiamo portato, come abbiamo detto a luglio e l'abbiamo
fatto, in fase di assestamento la misura nel primo Consiglio utile
e siamo a settembre con la misura fatta e, le piattaforme che sono
in fase di ultimazione, quindi saranno pronte per l'apertura dei
bandi, e quindi con una messa a terra delle risorse che sarà
veloce.
E soprattutto, come dicevo prima, e non voglio ripeterlo, ci
sarà la possibilità di mettere in campo degli automatismi nel
momento in cui queste risorse in più saranno disponibili senza
richiedere alle famiglie ulteriori richieste, ulteriori domande e
ulteriori aggravi dal punto di vista delle procedure.
In buona sostanza, anche quanto detto dalla collega Guichardaz
si rifà un po' a quanto detto: si sottolinea come questa legge
cambi poco alla realtà dei fatti, come bisognasse intervenire in
maniera diversa, in maniera più puntuale, che queste risposte non
saranno efficaci. Non ho capito quale sia la controproposta.
Credo che la politica può essere fatta sotto forma di protesta o
può essere fatta invece in maniera più propositiva. Probabilmente
la politica fatta a mo' di protesta rende forse un poco di più a
livello di ritorno mediatico - che può essere utile in particolare
in questi momenti di campagna elettorale -invece la politica di
proposta, è quella che invece può effettivamente apportare delle
migliorie a un provvedimento, a un atto, ma questo evidentemente è
un altro modo di vedere il ruolo di Consigliere che probabilmente è
un modo diverso da quello che lei ha.
Presidente -
Non sono intervenuto per non interrompere la
discussione, invito però i Consiglieri che vogliono intervenire a
prenotarsi e a non alimentare un brusio di fondo, decisamente
fastidioso. Vi sono altri interventi in fase di dichiarazione di
voto, o altro? Altrimenti passiamo... Consigliere Baccega.
Baccega (FI) -
È stata una mattinata intensa, abbiamo
avuto modo di audire le due relazioni su un tema che avevamo già
affrontato nel mese di luglio, c'erano a disposizione 12 milioni e
ci ritroviamo, dopo due mesi, che sono rimasti 12 milioni.
L'auspicio era che in questi due mesi di attesa si potesse
fare una valutazione attenta, all'interno dei capitoli di spesa,
affinché si decidesse se potevano esserci delle economie o soldi
che evidentemente non potranno essere spesi da qui alla fine
dell'anno e che, inevitabilmente, andranno in avanzo di
amministrazione.
Così non è stato fatto, quindi le ragioni nostre, quelle
dell'opposizione, sono quelle di dire: "Okay, ci ritroviamo a
quanto si era definito nel mese di luglio e ovviamente le famiglie
e le imprese riceveranno queste risorse leggermente in ritardo - a
fine anno secondo me, e se tutto va bene a fine anno! - perché
evidentemente ci sono degli aspetti che sono molto ben evidenziati
nella relazione di minoranza - e ringrazio il collega Distort - che
ho molto apprezzata, dove vengono evidenziati tutti quegli elementi
che abbiamo ritenuto elementi che si potevano superare attraverso
una serie di valutazioni più attente. La mancanza di verifica su
eventuali altre risorse l'ho già detto, la criticità di accesso al
contributo è un dato di fatto, qui è inevitabile che qualche
anziano non riuscirà ad accedere al contributo, è inevitabile, è
inutile che ce la raccontiamo, e non solo gli anziani.
Tutti coloro che sono in povertà e che non sono in grado di
avere la possibilità di avere un computer in casa.
Poi quello che mi sembra di rimarcare è la mancanza di concreta
attenzione alla povertà, alle nuove povertà. Io credo che questo
Consiglio debba prendere atto, una volta per tutte, che c'è una
nuova rimodulazione del tessuto sociale a seguito della pandemia, a
seguito della guerra, a seguito della situazione politica che si
sta generando nel Paese e in Valle d'Aosta.
Questo significa che su un tema di questo tipo, di risorse che
venivano date - parlo soprattutto per le famiglie - bisognava avere
un'attenzione maggiore.
Il Piano della povertà è un elemento fondamentale per poter dire
"Diamo delle risposte alle famiglie povere". É corretto, avete
portato da 12 mila a 20 mila euro l'Isee; è un aspetto importante
anche quello, ma poi vediamo come saranno ripartite quelle risorse.
Davvero ci troveremo famiglie che hanno l'aumento solo in un mese
di 700 di energia ad avere 303 euro che è poi la risultante di
quanto viene fatto.
Il Presidente ci dice "Non avete portato emendamenti", ma si era
tutto blindato, Presidente! Siete arrivati in Commissione e avete
detto: "Questi sono i soldi, i tempi sono questi, votare e
via".
Non credo che si potesse fare altrimenti. Gli emendamenti su che
cosa?
Se ci fossero state quelle risorse in più che noi auspicavamo ci
fossero, allora probabilmente avremmo ragionato di più, soprattutto
nell'ambito della povertà, che è quello che in questo momento
dovrebbe interessarci un po' di più, guardo a destra per parlare
alla sinistra.
È questo il senso delle cose che noi vogliamo capire.
La Provincia autonoma di Trento ha messo 100 milioni di euro;
c'è qualcosa che in qualche modo ci rende perplessi, ma il fatto
che ci renda perplessi non significa che noi non andremo a votare
questi contributi. È una prima fase? Okay, 8 + 4 = 12 milioni, ma
prendetevi un impegno di fare un qualcosa in un mese e mettere a
disposizione delle risorse attraverso una verifica dei capitoli di
spesa e degli avanzi che potrebbero generare, e allora ci date un
po' più di soddisfazione nell'andare a votare questo contributo, ma
diamo anche più soddisfazione all'esterno, perché sennò davvero
sembra la mancetta della campagna elettorale.
Non deve essere questo, in questo momento di grossa difficoltà
di tante famiglie e di altre imprese.
Quindi noi sì, certo, lo voteremo, ma con il rammarico di non
aver potuto incidere come avremmo voluto su un intervento di questo
tipo.
Presidente -
Consigliera Minelli, preferisce fare
l'intervento adesso o dopo l'ordine del giorno?
Minelli (PCP) -
Anche dopo.
Presidente -
La parola al consigliere Manfrin per
dichiarazione di voto.
Manfrin (LEGA VDA) -
Lascio la parola alla collega
Minelli, che giustamente si era prenotata prima di me.
Presidente -
Va bene. Prego, consigliera Minelli.
Minelli (PCP) -
Non avevo capito bene se era stato
saltato il passaggio dell'illustrazione dell'ordine del giorno e
quindi lei voleva ritornare indietro, comunque mi è indifferente,
anche perché io intervengo in dichiarazione di voto.
Annuncio già anche che sull'ordine del giorno e sull'emendamento
che è stato presentato noi voteremo a favore, così a scanso di
equivoci diciamo già come stanno le cose.
Per quello che riguarda il voto al disegno di legge, sarà un
voto di astensione, ma voglio fare anche alcune puntualizzazioni
rispetto a quanto è stato detto soprattutto in fase di replica, in
particolare dall'assessore Bertschy.
Lei, Assessore, ha dato un'interpretazione volutamente distorta
delle parole che ha pronunciato la collega Guichardaz nel suo
intervento, affermando che da parte sua, quindi da parte nostra,
c'è una sorta di chiusura e quasi direi - da quello che lei ha
detto - di demonizzazione nei confronti delle misure che riguardano
le imprese. Lei dice: "Gli aiuti alle famiglie valdostane sono
apprezzati, ancorché ritenute insufficienti, mentre quelli nei
confronti delle imprese sono visti come qualche cosa di estraneo,
avulso in qualche modo dal contesto della nostra regione".
Non so dove lei ha sentito questa cosa, chi lo ha detto,
certamente non noi.
Sicuramente siamo attente ai provvedimenti nei confronti delle
famiglie valdostane, e ci mancherebbe, visto che parliamo di 11
mila famiglie sotto la soglia Isee di 20 mila euro, di cui quasi 4
mila nella fascia 0-6.000 euro; quindi sicuramente c'è
un'attenzione forte nei confronti di queste famiglie, ma ci siamo
espresse anche nei confronti della misura relativa alle imprese e
la collega Guichardaz ha evidenziato quello che già a luglio
avevamo detto, cioè che complessivamente quest'intervento ci sembra
limitato e poco efficace, e abbiamo anche detto quelle che -
secondo noi - avrebbero potuto essere delle altre linee
d'intervento.
Il Presidente dice che ci si esprime contro e non si dice cosa
si farebbe. Non è così.
Quello che vengo a puntualizzare è che sicuramente noi non
consideriamo le imprese come estranee alla realtà valdostana,
tutt'altro, e lei, assessore Bertschy, dovrebbe saperlo bene perché
abbiamo lavorato a lungo sulle misure anche in epoche passate e
l'attenzione nei confronti delle imprese c'è sempre stata, però
quelle che sono state previste sono delle misure orientate a
sostenere soprattutto le imprese più robuste e strutturate e meno
orientate verso quelle piccolissime.
Mi riferisco a quelle piccole imprese familiari operanti sul
territorio in molti piccoli Comuni dove i proprietari generalmente
in questo periodo devono preoccuparsi maggiormente di affrontare i
costi energetici e difficilmente riescono a pensare a degli
interventi strutturati per quello che riguarda l'efficientamento
energetico, che è importante, è stato detto che bisogna andare in
quella direzione. Sì, ma per fare questo ci vogliono delle misure
strutturate e non di tipo emergenziale, non delle misure che
scadono al 15 novembre per le quali solo chi è in una condizione
sicuramente di maggiore strutturazione della sua impresa può
avanzare delle richieste, può già avere degli interventi che o sono
stati abbozzati o lo saranno, e anche magari avere già questa
possibilità di dimostrare il pagamento del 20%. Molti altri
sicuramente no.
Per quello che riguarda le proposte, noi abbiamo detto che gli
interventi potevano essere più mirati, nei confronti per esempio
delle rate dei mutui, su affitti calmierati, su riduzione dei costi
energetici.
Poi c'è stato anche detto, in qualche modo, che le misure e gli
emendamenti sono stati concordati anche con la Chambre, che si è
fatta interprete delle varie realtà produttive.
Io rilevo che dalle interlocuzioni con vari operatori economici,
emerge anche che non sempre le Associazioni di categoria, che
svolgono il compito di corpo intermedio tra le imprese e
l'amministrazione, sono pienamente rappresentative del complesso e
articolato tessuto imprenditoriale della regione.
Lo dico perché sono segnalazioni che vengono e di cui, secondo
me, bisognerà anche tenere conto in futuro.
Presidente -
Consigliere Manfrin ne ha facoltà.
Manfrin (LEGA VDA) -
Davvero qui devo riportare in voga
un'apertura d'intervento che si usava molto nella scorsa
legislatura "Non volevo intervenire, ma" perché sono rimasto
particolarmente colpito dall'intervento del presidente Lavevaz.
Il Presidente Lavevaz è sostanzialmente rimasto stupito che la
minoranza non abbia presentato emendamenti. Ora - al di là del
fatto che la minoranza un emendamento l'ha presentato, unitamente a
un ordine del giorno, per migliorare questo testo di legge, quindi
io credo che così almeno chiediamo le cose e diamo anche
un'informazione a chi ci ascolta qui di fuori, altrimenti sembra
che siamo qui a fare nulla, ma abbiamo provato a migliorare il
testo - ma la cosa più curiosa che io ho trovato è stata che
sostanzialmente siamo stati catapultati in una realtà consiliare e
di Commissione nella quale è arrivato il presidente anziano della
Commissione, delle tre Commissioni riunite, e ci ha detto: "Sai che
c'è? Oggi ci riuniamo tutti assieme, va bene? Va bene".
Abbiamo protestato, abbiamo detto la nostra, va bene così,
perfetto.
Ci riuniamo giovedì, facciamo queste audizioni, ne chiediamo
delle altre, "No, va bene così, chiuso così, va bene".
Arriviamo a giovedì, sentiamo le audizioni, facciamo delle
domande, non ci vengono fornite le risposte, chiediamo delle
audizioni ulteriori, "No, nessuna audizione, è tutto bocciato".
Poi ci vengono schiacciati in mano degli emendamenti cinque
minuti prima e ci dicono: "Adesso li votiamo e va bene così". E
secondo lei poi dovremmo venire qua in aula e presentare degli
emendamenti.
Probabilmente lei voleva avere il gusto di poterceli bocciare.
Io credo che fosse l'unica cosa che la può muovere. Lei voleva
avere degli emendamenti qui in aula per poter avere il gusto di
respingerceli. Probabilmente lei si diverte così, ognuno si diverte
a modo suo, però vede, Presidente, noi un emendamento gliel'abbiamo
presentato ma non in questo testo, gliel'abbiamo presentato due
mesi fa. Era un emendamento che le dava ampia delega di erogare
quei fondi.
A quell'emendamento che le dava ampie deleghe di erogare quei
fondi lei ha detto no, lei ha detto di no e oggi ci dice che se
avessimo approvato la misura due mesi fa non sarebbe cambiato
niente.
Presidente, allora io mi preoccupo, perché io ho calcolato più o
meno un mese fra la chiusura delle domande, e quindi il 15 di
novembre, alla loro lavorazione. Nel momento in cui poi vengono
lavorati i provvedimenti relativi, si arriverà alle prime settimane
del 2023.
Se lei ci dice che due mesi non avrebbero cambiato nulla, allora
significa che i nostri calcoli devono essere rivisti ovviamente con
un conteggio superiore, e questo preoccupa me e preoccupa le
famiglie valdostane qua fuori, perché è questo quello che lei ha
detto.
Allora lei - come vedo ci fa ampi cenni di diniego - o ha detto
una sciocchezza prima, e quindi due mesi avrebbero fatto la
differenza se quell'emendamento fosse stato presentato, oppure dice
una sciocchezza adesso, quando dice che in realtà i tempi non sono
questi. Delle due l'una, "
tertium non datur".
Mi fa anche piacere, Presidente, che lei abbia parlato delle
fasce climatiche perché, vede, c'è stato un ampio dibattito anche
nel nostro gruppo per capire, per comprendere, per valutare quella
che sarebbe stata la migliore soluzione e lei ci ha detto che
avrebbe recepito questa cosa delle fasce climatiche. No Presidente,
perché lei ha scritto una cosa diversa nel testo di legge.
Nel testo di legge che è in votazione oggi, c'è scritta una cosa
diversa, c'è scritto che verrà calcolato il numero di persone del
nucleo familiare, sulla base di valutazioni che ci sono oscure,
perché è tutto delegato.
Quindi lei cerca di dire "No, ma i fondi ci saranno, sono 2
milioni, 3 milioni, 16 milioni, 160 milioni e lo vedremo, quello
che avete detto, le fasce climatiche, adesso lo facciamo, diciamo,
vediamo", ma il testo che andiamo ad approvare oggi non contiene
nulla di tutto questo!
Presidente, se lei vuole prenderci in giro, continui su questa
strada, se invece ritiene di fare un dibattito dove partiamo dal
punto di vista che siamo tutti intelligenti e comprendiamo cosa c'è
scritto, allora forse è meglio usare toni diversi.
Soprattutto per questo il nostro gruppo valuterà articolo per
articolo il voto da erogare.
Presidente -
Consigliere Rollandin.
Rollandin (PA) -
Il clima alla base di questa discussione
credo che sia noto dal mattino al pomeriggio. Le questioni che
forse potevano essere presentate con la voglia di discuterle sono
assolutamente svanite.
Questa mattina c'era quasi un rimprovero per dire: "Ma voi non
avete presentato nulla in controcanto, non avete detto che cosa
vorreste al posto di", sapendo benissimo che, se anche presentavamo
questo, era chiaro ed evidente che il testo da voi presentato è
quello che voi volete che sia discusso e soprattutto che non abbia
dei punti di riferimento per modificare quello che lei ha già
definito.
A questo punto dico: che senso ha discutere su qualcosa che
sappiamo già non verrà nemmeno preso in considerazione? Questo è un
punto delicato, perché nella discussione molto frazionata di oggi è
emerso in modo chiaro quest'aspetto, se a livello d'intervento
familiare, a livello d'intervento delle aziende, a livello delle
diverse situazioni, si può discutere a condizione che non venga
aprioristicamente votato come diciamo noi, allora che senso ha
discutere di questo tema?
Noi prendiamo atto che avete deciso di prendere in
considerazione questo target con questo punto di riferimento e con
questi fondi e poi si vedrà.
Questo è il riassunto di un avvicinamento su punti molto
delicati, perché sia per le aziende che per le famiglie, questa
questione è molto delicata e chiaramente ci si aspetta di avere
delle risposte che qui non vengono, qui non ci sono, qui si dà per
scontato che quello che voi avete presentato, la legge, è l'unico
aspetto che si può fare e quindi punto e a capo.
Voi capite che fare una discussione, con questa base, non ha
senso.
Poi vediamo nel tempo se sarà necessario, se si potrà... Questi
sono i verbi che vengono utilizzati per portarci nel di là.
Quindi credo che sia abbastanza chiaro a tutti che così non si
può governare, ma né per gli interessati né per le aziende né per
le famiglie.
Che cosa andiamo a dire? In che termini possiamo immaginare di
fare qualcosa, di modificare, d'integrare o di presentare
emendamenti che sicuramente verranno bocciati. Non vengono nemmeno
tollerati.
Questo è un po' l'aspetto non dico non simpatico ma peggio.
Allora che cosa stiamo a fare nella discussione se quello è il
testo, quello viene preso in considerazione, viene approvato e, se
ci riusciamo, andiamo a casa.
Questo è il punto su cui voi avete portato quest'Assemblea. Mi
sembra che sia devastante questo punto qui, perché poi può,
rispetto a una proposta, magari dire: beh, potremmo rivederla,
potremmo modificarla...
No, non si prende in considerazione, non ce n'è, non ce n'è!
Per cui francamente andare di là è perdere del tempo, comunque
andare in una direzione che francamente non dà nessuna situazione
di poter non domani, non oggi, ma nemmeno nel futuro poter attivare
dei meccanismi che in qualche modo possano dare delle risposte a
chi se le aspetta! È quello il punto, non è solo il nostro dire:
"Va beh, noi non riteniamo sufficiente questo", quella è
un'affermazione che può essere discussa, ma qual è l'alternativa?
"No, non se ne parla, poi vediamo nel pomeriggio".
Questa è la ragione per cui non andiamo oltre e chiaramente il
discorso di prendere in considerazione ha delle conseguenze
negative che vedremo a breve termine.
Presidente -
Altri interventi? Passiamo all'ordine del
giorno. Per l'illustrazione il consigliere Manfrin.
Manfrin (LEGA VDA) -
Come potete evincere da quest'ordine
del giorno, abbiamo voluto raccogliere da una parte quello che
avevamo già previsto all'interno della legge 15, ovvero quel lavoro
che è stato ricordato da più parti, il lavoro bipartisan, che ha
portato a dei buoni risultati in termini di produzione normativa,
che aveva al suo interno un articolo, l'articolo 26, che prevedeva
degli aiuti specifici per le famiglie, e nello specifico le
famiglie che appunto avevano raggiunto una situazione di povertà a
causa della crisi pandemica, e, all'interno di queste famiglie e
all'interno di questi aiuti, avevamo previsto - con l'obiettivo di
tutelare maggiormente quelle famiglie che al proprio interno vedono
la presenza di persone particolarmente fragili, ovvero di minori
oppure di soggetti con handicap grave - di raddoppiare quest'aiuto
per questo tipo di famiglie.
Ora questa è stata, secondo me, una scelta corretta, una scelta
che tutelava proprio quel tipo di nuclei, ed è una scelta che
peraltro, quando abbiamo fatto le audizioni con le parti sociali, è
stata evidenziata anche dalle parti sociali ed è stata richiesta,
cioè i sindacati hanno evidenziato come la necessità di andare a
tutelare questi nuclei fosse necessaria.
Questo perché - e l'abbiamo detto più volte, oggi - la
preoccupazione che la formulazione di questa richiesta, quindi il
cosiddetto "Click Day" - così come le limitazioni dei fondi a
disposizione - evidentemente prelude alla possibilità che alcuni
nuclei possano venire esclusi; non ci dimentichiamo che non tutti i
nuclei purtroppo hanno già un Isee aggiornato pronto. Si sa che le
code ai CAF piuttosto che a quelle strutture che si occupano di
redigere l'Isee potrebbero protrarsi, soprattutto in base ai numeri
che vengono previsti: 11.400 nuclei, per non contare quelli che
potrebbero rientrare all'interno della fascia dei 20.000 per la
crisi che si è appena creata, quindi proprio a fronte di questo la
nostra proposta è quella d'intervenire per dare delle garanzie a
questi nuclei.
Con questo ordine del giorno chiediamo che, a fronte della
scarsità dei fondi o dei fondi che sono limitati, si possa dare una
garanzia di erogazione di tutela dall'esclusione ai nuclei che
formuleranno la domanda nei quali siano presenti minori o soggetti
con handicap grave, accertato ai sensi dell'articolo 3 comma 3
della legge 5 febbraio 92 n. 104.
Presidente -
Consigliere Padovani si è prenotato.
Padovani (FP-PD) -
Non per intervenire sul punto, ma per
chiedere una sospensione per una riunione dei gruppi di
maggioranza.
Presidente -
Sospensione concessa. Il Consiglio è
sospeso.
La seduta è sospesa dalle ore 16:04 alle ore 16:33.
Bertin (Presidente) -
Riprendiamo. L'ordine del giorno è
stato illustrato. Per il Governo, l'assessore Barmasse.
Barmasse (UV) -
Rispondo a nome del Governo in relazione
all'ordine del giorno che è stato illustrato dal consigliere
Manfrin.
La problematica è ben nota al Governo, per la sensibilità che
noi abbiamo e avevamo c'era comunque intenzione, in occasione poi
della delibera attuativa della legge, di tener conto, per quanto
possibile tecnicamente, di questo tipo di problematiche, per cui
annuncio, a nome del Governo, che noi voteremo favorevolmente
quest'ordine del giorno.
Presidente -
Vi sono altri interventi sull'ordine del
giorno? Altrimenti mettiamo in votazione l'ordine del giorno. La
votazione è aperta. La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Passiamo ora all'analisi del testo. Ricordo che è il nuovo testo
elaborato dalle Commissioni III, IV e V.
Articolo n. 1, vi sono interventi su quest'articolo? Se non vi
sono richieste d'intervento, mettiamolo in votazione. La votazione
è aperta. La votazione è chiusa.
Presenti, votanti e favorevoli: 34
L'articolo n. 1 è approvato all'unanimità.
Mettiamo in votazione l'articolo n. 2. La votazione è aperta. La
votazione è chiusa.
Presenti: 34
Votanti: 32
Favorevoli: 32
Astenuti: 2 (Guichardaz Erika e Minelli).
L'articolo n. 2 è approvato.
Mettiamo in votazione l'articolo n. 3: stesso risultato.
Mettiamo in votazione l'articolo n. 4. La votazione è aperta. La
votazione è chiusa.
Presenti: 34
Votanti: 21
Favorevoli: 21
Astenuti: 13 (Aggravi, Brunod, Distort, Foudraz, Ganis,
Guichardaz Erika, Lavy, Manfrin, Minelli, Perron, Planaz,
Sammaritani e Spelgatti).
L'articolo n. 4 è approvato.
Vi è poi l'articolo n. 4bis che è l'emendamento della Lega e
Forza Italia. Per l'illustrazione dell'emendamento si è prenotato
il consigliere Aggravi, ne ha facoltà.
Aggravi (LEGA VDA) -
Semplicemente per dire che
quest'emendamento vuole inserire una clausola che stiamo
utilizzando in varie leggi, che è la clausola valutativa della
legge. Questo perché crediamo che soprattutto una legge di questo
tipo abbia la necessità, al termine della sua applicazione, della
sua messa in opera, di una valutazione complessiva anche perché,
come spesso è stato detto, queste sono misure oggi contingenti ma
che forse potrebbero - parlo soprattutto degli investimenti -
diventare strutturali, quindi forse è meglio capire come le risorse
pubbliche erogate possono rappresentarci uno spaccato della società
produttiva o della comunità valdostana per quello che riguarda
l'aiuto alle famiglie.
Presidente -
Si è prenotato l'assessore Bertschy, ne ha
facoltà.
Bertschy (AV-VdA Unie) -
Sull'emendamento noi ci
asterremo con l'impegno, da parte della maggioranza, di mettere a
disposizione le strutture della Giunta - se possibile con quelle
del Consiglio - per arrivare a scrivere una norma che possa essere
una norma standard da inserire nel collegato qui a bilancio.
L'impegno è anche quello di dare al Consiglio le relazioni che
abbiamo costruito con la legge 15, che tra l'altro dobbiamo
aggiornare con la misura che è avanzata, e quindi su questo
provvedimento noi vi chiediamo, se possibile, di lavorare insieme
per approvare una norma che possa essere utile anche agli uffici
della Giunta e alle strutture che si mettono a disposizione della
gestione misure per costruire la norma nella maniera che sia la più
funzionale possibile al lavoro da fare in fase successiva
all'attivazione della legge.
Se c'è la possibilità di ritirare l'emendamento o, quantomeno,
di poter lavorare...
Come abbiamo detto, è un indirizzo che il Presidente del
Consiglio ha dato insieme a tutti i capigruppo alle varie leggi,
quindi ci lavoreremo però cercando di costruire un provvedimento
che sia il più gestibile possibile anche da parte delle strutture
che lavorano all'interno degli Assessorati.
Presidente -
Consigliere Aggravi, ne ha facoltà.
Aggravi (LEGA VDA) -
Per dichiarare che quest'emendamento
intendiamo mantenerlo, perché oggi quest'emendamento è certo, di
domani non sappiamo; capiamo l'impegno e sicuramente da parte dei
membri che oggi siedono nel comitato di valutazione ci sarà la
disponibilità a valutare eventualmente una norma quadro.
Riteniamo invece di mantenere l'emendamento e di portarlo in
votazione considerato il fatto anche che sicuramente - e gli uffici
competenti elaboreranno nel collegato quello che è - ci saranno poi
a cascata delle modifiche normative o comunque... in questo caso la
richiesta è certa e quindi l'emendamento lo portiamo avanti.
Presidente -
La votazione è aperta. La votazione è
chiusa.
Presenti: 34
Votanti: 15
Favorevoli: 15
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Guichardaz Jean-Pierre, Jordan, Lavevaz,
Malacrinò, Marguerettaz, Marzi, Padovani, Restano, Rollandin,
Rosaire, Sapinet e Testolin).
L'emendamento non è approvato.
Mettiamo in votazione l'articolo n. 5. Per dichiarazione di
voto, il consigliere Aggravi, ne ha facoltà.
Aggravi (LEGA VDA) -
Per dichiarazione di voto, l'aveva
già preannunciato il mio capogruppo. Il nostro gruppo su
quest'articolo si astiene per due motivi: il primo perché siamo
coerenti, l'abbiamo già detto a luglio, l'abbiamo ripetuto nella
discussione: secondo noi questi fondi non sono sufficienti e
sinceramente ci asteniamo anche perché, mi spiace dirlo, però in
replica dal Presidente io ho sentito dire delle cose che
sinceramente non capisco da dove siano uscite.
Noi ci siamo lamentati, e abbiamo messo in evidenza il fatto che
mancano dei fondi su questo D.L.; noi non potevamo sicuramente
manovrare le risorse e spostare delle spese correnti e
d'investimento, che è l'unica cosa che si poteva fare, Presidente.
Mi perdoni ma la contabilità non è la fisica, è più certa, perché
ci diamo delle regole e quindi se la regola dice che le spese
d'investimento possono diventare spese correnti e non il contrario,
noi non è che andiamo a fare il contrario di quello che
diciamo.
Allo stesso modo - mi perdoni se lo dico - ma visto che lei
viene in II Commissione ogni volta che c'è un giudizio di
compatibilità finanziaria sulle proposte di legge del Consiglio,
allo stesso modo non mi venga a dire che il Consiglio può
presentare una variazione, perché siete voi che manovrate,
governate il bilancio, sapete quali sono i capitoli disponibili e
no, non possiamo sicuramente farlo noi.
Quindi sinceramente io penso che nella concitazione ci sia stata
un po' di confusione ma non diciamo delle cose che non ci sono.
Non siamo in bilancio, in bilancio avremmo potuto - e
probabilmente quando sarà l'occasione lo faremo - manovrare laddove
è possibile secondo le regole previste della contabilità pubblica,
oggi su questo disegno di legge noi nulla potevamo fare in tal
senso, se non riportare le nostre osservazioni.
Sul resto ho sentito dire che ci sono delle risorse in più, ci
saranno, io mi auguro che la variazione conseguente verrà fatta
prima del 30 novembre come prevede la legge contabile, la 30 della
Regione, e poi vedremo di volta in volta quello che sarà, perché
fino ad oggi sicuramente l'impegno ad aggiungere risorse lo abbiamo
sentito ma non lo abbiamo visto in nessun atto, quindi è soltanto
una promessa per il momento, un impegno e non un atto concreto.
Presidente -
Se non vi sono altri interventi su
quest'articolo, lo mettiamo in votazione. La votazione è aperta. La
votazione è chiusa.
Presenti: 34
Votanti: 18
Favorevoli: 18
Astenuti: 16 (Aggravi, Baccega, Brunod, Distort, Foudraz, Ganis,
Guichardaz Erika, Lavy, Manfrin, Marquis, Minelli, Perron, Planaz,
Rollandin, Sammaritani e Spelgatti).
L'articolo n. 5 è approvato.
Mettiamo in votazione l'articolo n. 6. La votazione è aperta. La
votazione è chiusa.
Presenti: 34
Votanti: 32
Favorevoli: 32
Astenuti: 2 (Guichardaz Erika e Minelli).
L'articolo n. 6 è approvato.
Prima di mettere in votazione la legge nel suo insieme, ci sono
altre dichiarazioni di voto? Altrimenti metto in votazione.
Assessore Marzi per dichiarazione di voto.
Marzi (SA) -
Mi scuso per fare la dichiarazione di voto
da qui, ma scendendo rischiavo, giustamente, d'interrompere il
voto.
La Stella Alpina naturalmente voterà in maniera assolutamente
favorevole questo disegno di legge n. 75, so che quanto appena
detto può sembrare una finezza istituzionale, però secondo me
invece era doveroso dirlo.
Durante il dibattito si sono susseguite tutta una serie di
dichiarazioni di matrice politica e amministrativa, soprattutto
rispetto al rimando, senza entrare nel merito delle tempistiche,
tra il 28 di luglio, giorno in cui abbiamo votato la legge di
assestamento ultima, e quanto invece, con rispetto dei tempi e
lavoro assolutamente strenuo da parte di tutto quanto il Governo,
la maggioranza e il Consiglio ma soprattutto dei colleghi di
riferimento che - nel raccogliere quanto inserito all'interno della
legge di assestamento sui 12 milioni di euro per il fondo che oggi
andiamo a destinare - hanno dovuto per far sì che con la prima
scadenza di fatto consiliare, quindi con il primo Consiglio utile,
si arrivasse a poter approvare.
Giustamente però, all'interno del dibattito politico che è
avvenuto nella giornata di oggi, è stata fatta presente tutta una
serie di valutazioni soprattutto rispetto a un aspetto - scusate il
gioco di parole - rilevante che, tra l'altro, ha connotato anche
tutta una serie di dichiarazioni che si sono susseguite nel corso
di quello che dal 29 di luglio poi è diventata la frattura della
campagna elettorale con quanto di riferimento.
É utile, a mio avviso, politicamente e amministrativamente
ricordare che quando noi abbiamo approvato la legge di
assestamento, nel destinare questi 12 milioni di euro, e quindi di
conseguenza nel dare mandato a ognuno dei colleghi qui a fianco per
poter intervenire su settori particolarmente delicati sia del mondo
delle famiglie che delle imprese con tutta una serie di
connotazioni, noi avevamo di fatto composto un disegno di legge,
quindi poi, dopo la legge di assestamento, che prevedeva la messa
in disponibilità di 113 milioni di euro - che derivavano
dall'avanzo libero del rendiconto - e di ben 78 milioni di euro -
che invece derivavano direttamente, attraverso la legge 51/22, e
attraverso gli utili di CVA - in una serie di destinazioni di
riferimento che, a mio modesto avviso, è il caso di ricordare.
Questo perché? Sia perché da un punto di vista amministrativo
questa cosa connotava un'assoluta valutazione e un'assoluta
programmazione, sia perché a tutti gli effetti esse rendono
evidenti come poi questi fondi, non soltanto questi 12 milioni ma
anche quelli che derivano dalla nostra partecipata, esistono,
eccome, all'interno dell'attuale bilancio di previsione, perché con
questi 78 milioni di euro noi abbiamo finanziato un fondo per
l'emergenza da 12 milioni di euro, che è questo oggetto del D.L.
75; abbiamo finanziato un fondo a copertura delle maggiori spese
impreviste per la prosecuzione delle opere pubbliche, pari a 13
milioni e 600 nel 2023 e a 13 milioni e 400 nel 2024; abbiamo
integrato le risorse destinate al rimborso dell'Azienda USL delle
somme destinate al fondo sanitario regionale per 4 milioni e 100
nel 2022, per 4 milioni nel 2023 e nel 2024; abbiamo integrato di
circa 2 milioni i trasferimenti per quanto riguarda gli interventi
previdenziali a favore degli invalidi civili, piuttosto che tutta
un'altra serie d'interventi destinati che, in maniera assolutamente
reale, non soltanto concorrono all'attuale biennale, quindi il 2022
il 2023 e il 2024.
...non dimentichiamoci che soltanto per quanto riguarda
l'attuale bilancio di previsione e la partecipata - quindi tutto il
mondo che è collegato alla situazione di crisi energetica - perché
noi spesso sentiamo dire che CVA di fatto, in quanto di proprietà
valdostana, dovrebbe intervenire a maggior ragione nella vita delle
famiglie valdostane; questa è un'edulcorazione politica, mettiamola
così, in altre occasioni e luoghi diversi da questi le
trasformeremmo in
boutade,
perché in realtà è assolutamente
presente nel bilancio regionale sostenendolo per 34 milioni di euro
nel 2022, 55 milioni di euro nel 2023 e 41 milioni di euro nel 2024
e, ringraziando il cielo, e anche il fatto che in questo momento
stanno operando con assoluta parsimonia, questo dovrebbe anche
intervenire in maniera rilevante per il prossimo triennale.
Per cui non soltanto si vota in maniera positiva questo D.L.
come Stella Alpina ma se ne riconosce anche l'assoluta pertinenza
rispetto al mondo, ahimè, della crisi energetica straripante che
stiamo vivendo e soprattutto se ne riconosce l'assoluta
programmazione nel passaggio dall'approvazione della legge di
assestamento all'attuale D.L. - sperando di mantenere anche la
parola "Brevissimo" - riuscendo ad ampliare gli spettri sia dei
destinatari di questo D.L. che di altre categorie che tutte quante
stanno soffrendo per la crisi energetica più volte richiamata da
maggioranza e minoranza nella giornata di oggi come la più dura
dalla fine della Seconda Guerra Mondiale.
Presidente -
Altri? Se non vi sono altri interventi,
mettiamo in votazione la legge nel suo insieme. Non vedo richieste.
La votazione è aperta. La votazione è chiusa.
Presenti: 34
Votanti: 32
Favorevoli: 32
Astenuti: 2 (Guichardaz Erika e Minelli).
La legge è approvata.
