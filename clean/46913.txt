Classificazione
COMMERCIO
Fiere, mostre e mercati



Oggetto del Consiglio n. 3261 del 8 febbraio 2024 - Resoconto
OGGETTO N. 3261/XVI - Interrogazione: "Partecipazione
all'organizzazione del Marché Vert Noël 2023 da parte
dell'Amministrazione regionale".
Bertin (Presidente) -
Punto n. 70.
Risponde
l'assessore Grosjacques.
Grosjacques (UV) -
Sulla prima domanda che pone il
collega Restano, come noto, il Marché Vert Noël è una
manifestazione che, per il suo rilievo sovra comunale, ha sempre
avuto il sostegno dell'Amministrazione regionale.
L'intervento di collaborazione da parte della Regione è concesso
edizione per edizione, in seguito ad una richiesta specifica
avanzata dal Comune di Aosta ai singoli Assessorati da coinvolgere.
Ogni anno, diverse strutture regionali degli Assessorati competenti
in materia di beni culturali, turismo, risorse naturali, sviluppo
economico, opere pubbliche e territorio, compartecipano ad alcune
spese e apportano, ciascuno secondo il proprio ambito d'intervento,
autorizzazioni e servizi funzionali alla migliore riuscita
dell'evento.
L'Assessorato turismo, sport e commercio della Regione, in
particolare, ha promosso l'evento tramite diverse attività di
comunicazione condotte in Italia e all'estero; tali attività
comprendono, in via semplificata, l'acquisto di spazi pubblicitari
specificatamente dedicati al Marché Vert Noël su testate di alcune
province lombarde e liguri e sulle testate delle province
piemontesi, nonché di pubbliredazionali su testate di Liguria e
Lombardia; la diffusione di comunicati stampa per mezzo
dell'Agenzia di comunicazione italiana dell'Assessorato, l'attività
sui
social network
; la distribuzione di cartoline
dell'evento negli eventi fieristici a cui l'Assessorato prende
parte in Italia e all'estero; un contenuto dedicato nella
trasmissione televisiva di Canale 5 "I viaggi del cuore"; un
contenuto dedicato in un articolo su "Melaverde Magazine" (rivista
ufficiale dell'omonima trasmissione televisiva di Canale 5); un
articolo all'interno di un servizio pubbliredazionale pubblicato su
"Oasis"; un articolo pubbliredazionale sul settimanale "Scenari"
veicolato in allegato al Sole 24 Ore.
Riguardo alla seconda domanda (se siano stati erogati contributi
finanziari da parte dell'Amministrazione regionale o attraverso di
essa oppure da enti strumentali della Regione e in caso affermativo
di quale importo si tratta), l'Assessorato turismo, sport e
commercio non ha erogato contributi finanziari a carico del
bilancio regionale, tuttavia, per il tramite del bando predisposto
dall'Assessorato, il Comune di Aosta ha presentato al Ministero del
turismo una richiesta di contributo, che è ora in corso di
valutazione da parte degli uffici del Ministero - e in questi
giorni ci è stato comunicato che il decreto di erogazione dei fondi
è alla firma del Ministro - nella misura del 50% del costo
complessivo della manifestazione, a valere sul Fondo unico
nazionale per il turismo, con l'acronimo FUNT, di parte corrente
per l'anno 2023.
Rispondendo al terzo quesito (quale sia il bilancio dell'intera
manifestazione), il costo complessivo della manifestazione
dichiarato dall'Amministrazione comunale in sede di richiesta di
contributo è stato di 410 mila euro.
In merito al quarto quesito (se l'Amministrazione regionale ha
partecipato alla riunione tenutasi il 10 gennaio presso il
Municipio di Aosta), la struttura sviluppo dell'offerta
marketing
e promozione turistica dell'Assessorato non ha
ricevuto alcun invito da parte dell'Amministrazione comunale di
Aosta a prendere parte alla riunione del 10 gennaio, poiché la
stessa è stata convocata solo con gli operatori commerciali che
hanno partecipato all'evento, al fine di valutare l'edizione appena
conclusasi e di avanzare le proposte per l'edizione prossima, con
l'obiettivo di migliorarne la riuscita, così come abbiamo già avuto
modo di illustrare in una precedente azione ispettiva del collega
Brunod.
Presidente -
Consigliere Restano, a lei la parola.
Restano (GM) -
Grazie Assessore per la risposta. Devo
comunicare ai colleghi che ho presentato un 116 per richiedere le
spese sostenute dai vari Assessorati. Al riguardo, ho già ricevuto
alcune risposte, altre le sto ancora aspettando. I documenti che
riceverò completeranno il quadro della situazione.
Ritengo e riteniamo, insieme a tanti altri colleghi, e
soprattutto tanti espositori e operatori del commercio regionale,
che il Marché Vert Noël, come accennato da lei, Assessore, sia una
manifestazione di rilievo extra comunale, anzi, internazionale.
Le persone che visitano i nostri mercatini alloggiano anche
nelle valli letterali, quindi c'è un ritorno per tutta la Regione.
Considerando che il presunto costo complessivo è di 410 mila euro,
e la metà, circa 200 mila euro, arriverà grazie all'Amministrazione
regionale, che almeno cinque Assessorati partecipano attraverso i
propri dipendenti all'organizzazione di quest'evento, che
l'Assessorato al turismo, come da lei ben descritto, promuove la
manifestazione, direi che il minimo sindacale era di invitare la
Regione a quel tavolo. E direi di più: direi che la Regione debba
partecipare ai tavoli organizzativi della manifestazione, perché da
quanto noi abbiamo letto dai giornali, che tutto è andato bene, non
corrisponde alla realtà.
Espositori che hanno partecipato a questa riunione si sono
premurati di comunicare che non sono affatto contenti di come è
stata organizzata; gli stessi turisti, che hanno alloggiato nei
vari alberghi vicino alla città di Aosta, si sono lamentati dello
scarso numero di
stand
, della mancanza di rilievo della
manifestazione e ritengo che la Regione, che lei, Assessore, possa
dire la sua; anzi, debba dire la sua e questo Consiglio debba
esprimersi, sennò poi accade quello che già viviamo in altre cose,
che la mano destra non sa quello che fa la mano sinistra.
Faccio l'esempio della ciclabile: a sentire il Sindaco di Aosta,
abbiamo la ciclabile migliore del mondo, ma mi sembra che
l'opinione della popolazione sia un pochino diversa. Eppure le due
Amministrazioni hanno gli stessi indirizzi politici. Quindi,
l'invito è questo: di allinearsi dal punto di vista non solo
ideologico, ma anche da quello pratico politico; in secondo luogo,
dal punto di vista amministrativo, di sollecitare l'Amministrazione
comunale di Aosta a renderci partecipi dell'organizzazione di un
evento che è un patrimonio di tutta la regione, di tutti i
commercianti ma, vista la partecipazione economica che garantiamo,
soprattutto del Governo regionale.
