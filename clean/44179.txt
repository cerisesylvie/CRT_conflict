Classificazione
EDILIZIA



Oggetto del Consiglio n. 1241 del 9 febbraio 2022 - Resoconto
OGGETTO N. 1241/XVI - Interrogazione: "Effettuazione di
controlli, in collaborazione con il Comune di Aosta, per evitare
l'elusione delle restrizioni all'accesso ai grattacieli di via
Capitano Chamonin".
Bertin (Presidente) -
Punto n. 16. Risponde l'assessore
Barmasse.
Barmasse (UV) -
Prima domanda: "se sia stata posta in
essere dall'Amministrazione regionale ogni ulteriore azione utile a
impedire l'accesso ai summenzionati grattacieli" e domanda n. 2:
"se siano stati posti in essere da parte dell'Amministrazione
regionale, in collaborazione con l'Amministrazione comunale della
città di Aosta, dei controlli nella zona al fine di evitare anche
che la recinzione venga distrutta e che qualcuno possa entrare nei
grattacieli".
Con riferimento a queste due richieste, si conferma che è stata
posta in essere una barriera in pannelli di legno il cui espresso
intento è il fisico impedimento all'accesso dei grattacieli, in
quanto gli edifici in questione, seppur non pericolanti, non sono
tuttavia oggetto di periodica manutenzione essendo in attesa di
demolizione e dunque non sono garantiti i livelli di sicurezza
previsti per chi dovesse accedervi, ancorché al di fuori di
legittima autorizzazione. È tuttavia sempre possibile, per chi
fosse provvisto di sufficiente motivazione e di idonei strumenti,
rimuovere un pannello e recidere una rete metallica per introdursi
all'interno qualsiasi sia il tipo di barriera posta in essere. Si
tratta, però, di azioni volutamente e deliberatamente contrarie
all'evidente divieto di accesso imposto. Riferisco inoltre che, a
far data dal giugno 2019, è cessata la convenzione tra il Comune di
Aosta e l'Azienda regionale per l'edilizia residenziale per la
gestione del cosiddetto "grattacielo alto", oggetto della
segnalazione, e che dunque da allora la sorveglianza e la
manutenzione della recinzione resta in capo esclusivamente al
Comune di Aosta, proprietario del fabbricato. L'eventuale messa in
atto di controlli pertanto non è di competenza né dell'ARER, né
dell'Amministrazione regionale.
Presidente -
Si è prenotato il consigliere Manfrin da
remoto, ha facoltà di parlare.
Manfrin (LEGA VDA) -
Non posso essere soddisfatto della
risposta, nel senso che, per quanto riguarda il fatto che con le
tavole si ritiene di impedire l'ingresso, io lo posso comprendere,
però, come ho documentato e come ho scritto, non si possono negare
le testimonianze fotografiche alle iniziative, non l'ho potuto fare
ma chiaramente le pubblicherò, le tavole sono state tranquillamente
schiodate, quindi io non so esattamente a quando si riferisca nella
sua risposta l'Assessore il fatto che l'ingresso sia stato
impedito, lo avevamo segnalato prima, continuiamo a segnalarlo
adesso.
Lei dice che la convenzione è scaduta, lei sa che ci sono due
grattacieli: uno era di diretta competenza della Regione, uno del
Comune di Aosta. Ora, il problema è che noi abbiamo un quartiere,
questo sì in sostanza generalmente e totalmente gestito dall'ARER
che è in gravissimo pericolo di degrado; quei grattacieli hanno dei
gravissimi problemi strutturali, quindi dire che non hanno problemi
però non possono essere garantiti gli standard di sicurezza è,
secondo me, errato. Quei grattacieli hanno gravissimi problemi
strutturali che ovviamente hanno portato al loro sgombero,
altrimenti rinunciare a decine e decine di alloggi sarebbe stato
assurdo, il pericolo ulteriore che si ingenera è che si crei un
ulteriore degrado del quartiere. Come sappiamo, infatti questi
alloggi che sono rimasti liberi fanno gola a molti, soprattutto a
molti sbandati che sono in cerca di un posto dove fare quello che
ritengono più opportuno. Come potrà vedere chiunque facendo un giro
in quella zona, oltre alle tavole schiodate nel retro del
grattacielo, ci sono anche numerose ante aperte, quindi è evidente
che il grattacielo è abitato e sta diventando un focolaio veramente
pericoloso di degrado ma anche soltanto di crimine. Ricordo a lei
Assessore e ai Valdostani che stanno ascoltando che quel
grattacielo è stato l'epicentro di almeno due episodi di grave
degrado, oltre che di pericolosità sociale: il primo è quello che
riguarda un "genio" e spero che paghi presto per le sue colpe, che
si è arrampicato sul tetto e ha lanciato una bomba carta dentro la
Caserma che è prospiciente il grattacielo, creando ovviamente un
notevole scompiglio come può immaginare, e credo che questo non sia
un atto da sottovalutare; il secondo è il famoso video del
famosissimo
trapper
T., che ha girato delle riprese in un
grattacielo che non è accessibile utilizzando un drone che non si
può utilizzare in quella zona, chissà se ha un brevetto o meno,
promuovendo peraltro nel suo video anche atteggiamenti sicuramente
non positivi, però il problema è che continuano a susseguirsi le
indicazioni, le segnalazioni delle criticità e tutto quello che
riusciamo a dire è: "va beh, ma non è mia competenza e comunque se
uno vuole, le recinzioni metalliche le taglia", ma non deve essere
così, bisogna essere parte attiva nel difenderci dal potenziale
degrado, anzi, l'attuale degrado che si sta producendo all'interno
del quartiere, anche perché da lì chiaramente se ci trovano rifugio
dei balordi che non hanno alcun altro posto dove stare e che chissà
quale utilizzo fanno di quel grattacielo, è altrettanto evidente
che a patirne le conseguenze saranno tutti gli abitanti nel resto
del quartiere
in primis
e tutto il resto della città di
Aosta e circondario in secondo luogo.
Fare delle azioni forti di sgombero, di verifica e di puntuale
denuncia, per esempio, alla Polizia locale di Aosta, immagino ci
sia una buona collaborazione con ARER, per arrivare finalmente a
chiudere definitivamente, murare ingressi e fare in modo che non si
possa più entrare lo ritengo un obiettivo minimo che si dovrebbe
avere per poter evitare che questo degrado continui.
Le segnalazioni le abbiamo fatte, quanto era dovuto, la prossima
volta ci rivolgeremo a chi di dovere e segnaleremo le presenze
estranee all'interno di quella struttura visto che mi pare che non
ci sia la volontà di occuparsene e a questo punto vedremo quali
saranno le risultanze rispetto alle verifiche, mi auguro che
verranno effettuate perché così non si può continuare.
