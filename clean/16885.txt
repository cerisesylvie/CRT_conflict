Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 197 del 11 novembre 1998 - Resoconto
SÉANCE DU 11 NOVEMBRE 1998 (APRÈS-MIDI)
OGGETTO N. 197/XI Iniziative dell'Assessore in ordine alle
carenze lamentate dai residenti nel servizio di trasporto pubblico
tra Aosta e Signayes. (Interpellanza)
Interpellanza Appreso dagli organi di informazione che gli
abitanti della frazione di Signayes nel Comune di Aosta lamentano
una insufficienza nel servizio di trasporto pubblico per il
collegamento con il Capoluogo regionale;
Considerato lo stato di disagio in cui normalmente vivono gli
abitanti delle frazioni non solamente per i trasporti ma anche per
la carenza di altri servizi;
Appreso altresì che l'Assessore competente ha dichiarato che
avrebbe approfondito le richieste di passeggeri verificando le
reali necessità;
i sottoscritti Consiglieri
Interpellano
L'Assessore competente per sapere:
1) se si è già attivato nel porre mano al problema;
2) entro quali tempi intende dare una risposta alla richiesta
degli abitanti di Signayes.
F.to: Collé - Viérin M.
Président La parole au Conseiller Collé.
Collé (Aut) Circa un mese fa abbiamo appreso dagli organi di
stampa che nella Frazione di Signayes vi erano dei problemi legati
alle corse dell'autobus e che gli abitanti di quella Frazione erano
in procinto di fare una raccolta di firme per portare a conoscenza
dei politici e comunali e regionali la situazione che si era venuta
a creare.
In sostanza, i problemi evidenziati erano tre, con il primo si
evidenziava che c'era un vuoto a partire dalle 14,00 alle 17,00
indicativamente, per queste ore del pomeriggio non vi era nessun
autobus che percorreva il tratto di strada da Signayes al Capoluogo
regionale così come dalle 19,00 in poi si verificava lo stesso
problema creando per gli abitanti della Frazione delle difficoltà
in modo particolare per chi ha già delle difficoltà cioè gli
anziani e coloro che non sono in possesso di automezzo proprio.
Un'altra difficoltà evidenziata da questi articoli di stampa era
legata all'area di sosta collocata nell'andata, cioè nel tratto
Aosta-Signayes, in un luogo e nel ritorno, cioè nel tratto
Signayes-Aosta, completamente in un'altra zona causando anche qui
dei problemi.
Abbiamo letto le dichiarazioni dell'Assessore che andavano nella
direzione di trovare le soluzioni assieme ai residenti e a chi
voleva raccogliere queste firme e naturalmente con gli uffici
competenti.
Sulla base di quanto abbiamo letto volevamo sapere se ad un mese
di distanza l'Assessore è venuto a conoscenza completamente del
problema, se ha già individuato le soluzioni al problema e quindi
in quali tempi ritiene possibile portarle a compimento.
Président La parole à l'Assesseur au tourisme, aux sports, au
commerce et aux transports, Lavoyer.
Lavoyer (FA) La località di Signayes è attualmente servita dalle
seguenti autolinee: la linea urbana n. 4,
Variney-Signayes-Aosta-Charvensod in concessione alla Società
cooperativa SVAP con tariffa di corsa semplice a lire 1.000; la
linea extraurbana Aosta-Valpelline-Bionaz-Ollomont in concessione
alla SAVDA S.p.A. con tariffa di corsa semplice a lire 1.500.
Si precisa che la diversità di tariffa fra le due autolinee
trova il suo fondamento nel fatto che il piano di bacino di
traffico classifica come urbana la
Variney-Signayes-Aosta-Charvensod, come linea extraurbana
caratterizzata quindi da una maggiore velocità commerciale e da un
maggior grado di comodità e di comfort la
Aosta-Valpelline-Bionaz-Ollomont.
Si ricorda peraltro che le persone a partire dall'età di 65 anni
compiuti viaggiano gratuitamente, mentre studenti e lavoratori
possono godere di tariffe agevolate mediante l'acquisto di
abbonamenti.
Si rende noto inoltre che i programmi di esercizio di entrambe
le linee prevedono 10 copie di corse giornaliere, dal lunedì al
sabato. È attivo inoltre un collegamento con fermata al bivio per
Variney mediante la linea Aosta/Saint-Rhémy-en-Bosses e Gran San
Bernardo.
Come si può evincere dagli orari delle sopracitate autolinee -
se il Consigliere Collé lo riterrà opportuno, gli potrò dare una
fotocopia degli orari - i collegamenti fra il Capoluogo regionale e
le frazioni in questione risultano numerosi e concentrati nelle
fasce orarie in cui, sulla base dei dati di traffico e
dell'esperienza maturata dalle aziende di trasporto, risulta la
maggior concentrazione di utenza. Così come per un gran numero di
linee esercite in Valle d'Aosta non sono previsti i collegamenti
notturni in quanto, considerate le risorse finanziarie disponibili,
si è ritenuto opportuno privilegiare la frequenza di corse nelle
fasce orarie diurne, le più frequentate dagli abituali utilizzatori
di mezzi pubblici, studenti ed anziani.
Ribadendo la disponibilità dell'Assessorato ad affrontare il
problema, si sottolinea come la predisposizione degli orari delle
linee di trasporto comporti una complessa opera di elaborazione
delle esigenze di varie categorie di utenza.
Posto quindi che la Direzione dell'Assessorato non è stata
finora - e neanche l'Assessore stesso - interpellata in merito a
precisi cambiamenti di orario sulle linee interessanti la località
di Signayes, riteniamo indispensabile al fine di poter
riorganizzare un servizio efficace ed efficiente che gli utenti
insoddisfatti manifestino in maniera chiara e precisa, presso gli
uffici competenti o presso l'Assessorato, le proprie esigenze
tenuto conto che i servizi di trasporto in questione in quanto
servizi pubblici non possono essere modulati sulle necessità del
singolo. Se come ufficio o come Assessorato abbiamo delle richieste
precise come esigenze precise che chiaramente non possono riferirsi
alle singole persone, c'è la massima disponibilità ad esaminare la
possibilità di correttivi o di aggiustamenti.
Per quanto concerne invece il posizionamento delle fermate,
problema che si presenta spesso in tante località, si rende noto
che dobbiamo attenerci a quanto disposto dall'articolo 5 del
decreto 11 luglio 1980, n. 753 che recita: "L'autorizzazione di cui
al precedente articolo 4 è subordinata al favorevole esito di
verifiche e prove funzionali rivolte ad accertare che sussistano le
necessarie condizioni perché il servizio possa svolgersi con
sicurezza e regolarità".
Ci possono essere quindi delle ipotesi di fermata più comode per
l'utente, ma che non hanno ad esempio la caratteristica di manovra
prevista da questo decreto legislativo.
Queste sono cose che verifichiamo tutti i giorni perché tutti i
giorni vengono delle persone a chiederci perché il pullman si
ferma, non so, vicino al municipio e non 500 metri più avanti,
questo perché normalmente non ci sono le caratteristiche per fare
questi spostamenti. Nel caso in specie si precisa che le fermate
non risultano posizionate così come gli utenti desiderano in quanto
le ubicazioni richieste non presentano a parere dei competenti
uffici della motorizzazione, parere dal quale gli uffici della
Direzione trasporti non possono prescindere, le caratteristiche
tali da garantire la sicurezza quindi, le motivazioni sono solo che
non ci sono o spazi di manovra o spazi di sosta idonei a garantire
la sicurezza.
Ribadiamo la disponibilità ad affrontare il problema su
richieste chiare che non interessano il singolo utente.
Président La parole au Conseiller Collé.
Collé (Aut) Che i sessantacinquenni potessero viaggiare
gratuitamente ne eravamo al corrente, il problema è se il pullman
passa davanti per poterci salire sopra. Questo era il senso
dell'interpellanza.
Al di là di questa battuta, quello che mi fa specie di quanto ha
affermato l'Assessore è che anche oggi ad un mese di distanza da
quest'articolo viene in Consiglio a dirci che dà la sua
disponibilità e questo è positivo però, la disponibilità la dava
già un mese fa...
(interruzione dell'Assessore Lavoyer, fuori microfono)
... sono d'accordo con lei, Assessore, ma il problema è che,
virgolettate e quindi sono sue dichiarazioni, lei dice: "Il
problema va affrontato riunendo i residenti della zona". Vorremmo
capire se sono i residenti che devono chiedere di riunirsi, cioè
pensavo di fronte ad una raccolta di firma che l'Assessore si
facesse interprete di questa situazione e riunisse chi è
interessato a questo problema per vedere se potevano esserci delle
soluzioni.
Sono non del tutto soddisfatto. Se l'Assessore mi farà avere
copia di tutti gli orari quindi non comprensivi solo dell'autobus
di linea, bensì anche della corsa Aosta/Saint-Rhémy e della corsa
Aosta-Valpelline-Bionaz a completamento della corsa dell'autobus,
ben venga, anche per avere un quadro più completo.
Detto questo, mi auguro vivamente che, al di là di chi deve
farlo, ci sia la volontà; non siamo qui a dire che a tutti i costi
questa linea deve essere rinforzata, andiamo a valutare se vi sono
le necessità. Credo che, come in tutte le cose, una parte di vero
arrivi anche da questa protesta, credo che un qualcosa si possa
fare e che con la buona volontà dalle due parti si possano trovare
le soluzioni più opportune.
Quindi chiedo ancora all'Assessore di valutare, di cercare di
trovarsi attorno ad un tavolo e vedere se ci possono essere le
condizioni per arrivare alla risoluzione di questo problema.
