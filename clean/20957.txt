Classificazione
CONSIGLIO REGIONALE
Attività consiliare d'aula



Oggetto del Consiglio n. 941 del 17 novembre 2004 - Resoconto
OBJET N° 941/XII - Communications du Président du Conseil
régional.
Presidente - Informo il Consiglio dell'attività svolta dalla
Presidenza e dagli organi del Consiglio dopo l'ultima adunanza:
Projet de loi n° 53, présenté par le Gouvernement régional le 3
novembre 2004: "Disposizioni per la formazione del bilancio annuale
e pluriennale della Regione autonoma Valle d'Aosta (Legge
finanziaria per gli anni 2005/2007). Modificazioni di leggi
regionali";
Projet de loi n° 54, présenté par le Gouvernement régional le 3
novembre 2004: "Bilancio di previsione della Regione autonoma Valle
d'Aosta per l'anno finanziario 2005 e per il triennio
2005/2007";
Projet de loi n° 55, présenté par le Gouvernement régional le 8
novembre 2004: "Mesures pour la simplification et l'accélération
des procédures comptables relatives à l'exécution des recettes et
des dépenses";
Projet de loi n° 56, présenté par le Gouvernement régional le 10
novembre 2004: "Regolarizzazione dei rapporti patrimoniali e
finanziari con la Gestione straordinaria della Casa da gioco di
Saint-Vincent in liquidazione";
Proposition de loi n° 57, présentée par les Conseillers
Riccarand, Curtaz et Squarzino Secondina le 12 novembre 2004:
"Modifiche alla legge regionale 23 ottobre 1995, n. 45 (Riforma
dell'organizzazione dell'Amministrazione regionale della Valle
d'Aosta e revisione della disciplina del personale), come da ultimo
modificata dalla legge regionale 15 dicembre 2003, n. 21".
Réunions:
Bureau de Présidence: 1
Commission pour le Règlement: 1
Ie Commission: 1
IIe Commission: 6
IIIe Commission: 2
IVe Commission: 1
Ve Commission: 1
Questo Consiglio ha più volte discusso della drammatica
situazione mediorientale, segnata in particolare dal perdurare del
conflitto in terra di Palestina, generalmente considerato come un
elemento determinante delle più generali tensioni che scuotono oggi
il mondo. Con la scomparsa del Presidente dell'Autorità nazionale
palestinese, Yasser Arafat, si apre una nuova fase particolarmente
delicata. Sulla sua azione sono state espresse valutazioni
differenti, sarà la storia a dare quella definitiva. Secondo le
parole concordi del Capo dello Stato, Ciampi, e del Presidente del
Consiglio, Berlusconi, egli ha comunque
"simboleggiato la
legittima aspirazione del suo popolo all'affermazione della propria
dignità e della propria identità nazionale"
. Ritengo che in
tale frangente, il popolo e la comunità valdostana, e questo
Consiglio che li rappresenta, non possano che ribadire il più vivo
auspicio che in quella martoriata terra, in cui la violenza si è
ripercossa, da entrambe le parti, soprattutto sulla popolazione
civile, Israeliani e Palestinesi possano infine pacificamente
convivere, ognuno con un proprio Stato indipendente riconosciuto
dalla comunità internazionale.
La parola al Consigliere Tibaldi sulle comunicazioni del
Presidente.
Tibaldi (CdL) - Come gruppo consiliare, non riusciamo a
comprendere quale sia il significato di tali comunicazioni sulla
morte di Yasser Arafat, anche perché non capiamo il nesso che vi
possa essere stato fra quest'uomo e la Valle d'Aosta in passato,
nel presente e speriamo nel futuro. Non siamo di conseguenza
perfettamente allineati con quella sua comunicazione, anzi siamo
totalmente disallineati, in quanto se Arafat finirà nei libri di
storia, non sarà ricordato certamente come statista, anche perché
la divisa militare, la "kefiah" che ha sempre indossato, il mitra
che ha sempre imbracciato gli hanno impedito di conseguire il ruolo
di statista. Arafat sarà ricordato come terrorista, in quanto non è
mai riuscito ad entrare nel ruolo successivo di statista, e
terrorista che ha utilizzato il suo popolo per compiere degli
efferati delitti e d'altro canto per arricchire il suo portafoglio
personale, che ammonta a circa 3 miliardi di dollari. Non riusciamo
allora né a "capacitarci" con le sue comunicazioni, né tanto meno a
condividere - non chiamiamola opera perché mi sembra eccessivo - la
vita di quest'uomo, una vita disseminata di vittime, di massacri,
basta solo ricordare le Olimpiadi del 1972, dove vennero uccisi gli
atleti israeliani, basterebbe ricordare i dirottamenti aerei e le
stragi negli aeroporti, basterebbe ricordare anche solo
recentemente i giovani "kamikaze" che sono stati mandati allo
sbaraglio per uccidere vite civili di Israeliani.
Noi speriamo solo che, venuta meno la sua "leadership"
nell'"ANP", vi sia veramente un percorso di pace possibile in
quella zona travagliata del Medioriente, perché l'ambiguità che ha
caratterizzato la sua vita personale e politica non ci ha mai
permesso di capire se la "tela", quella finta "tela" di pace che
tesseva durante il giorno veniva poi disfatta durante la notte, un
po' come Penelope faceva nell'attesa che rientrasse Ulisse ad
Itaca. Secondo noi, quindi, la sua dipartita può rappresentare
un'opportunità per raggiungere la pace, non certo una necessità di
ricordarlo in quest'aula. Avremmo piuttosto preferito sentir
ricordare e commemorare i nostri connazionali che sono caduti a
Nassiriya un anno fa e hanno perso la vita nella difficile missione
di condurre l'Iraq verso la libertà e la democrazia. Se è una
testimonianza a nostro avviso di gratitudine ricordare il
sacrificio dei nostri 19 connazionali, che sono morti in un vile
attentato dai terroristi, riteniamo oltraggioso ricordare, e ancora
più in questa sede, la figura di un terrorista come Yasser
Arafat.
Presidente - La parola alla Consigliera Squarzino Secondina.
Squarzino (Arc-VA) - Non condividiamo l'intervento effettuato
dal Consigliere Tibaldi, recentemente abbiamo letto dichiarazioni
differenti rispetto a questa figura contraddittoria. Se vediamo
anche un po' l'area culturale a cui il nostro Consiglio molte volte
ha fatto riferimento, che è l'"area culturale" degli enti locali
per la pace e i diritti umani... se ricordiamo la "Marcia per la
pace" a cui partecipiamo da un punto di vista istituzionale,
vediamo che, in occasione della morte di Arafat, è stato emesso un
comunicato molto chiaro, di cui voglio leggere solo due righe, cioè
la consapevolezza che:
"è morto un costruttore di pace, non un ostacolo alla pace,
ma un uomo che ha saputo abbandonare le armi per cercare la via
della pace. Un uomo generoso che ha speso tutta la sua vita per
dare unità, libertà e dignità al suo popolo fino a diventarne,
nonostante le critiche, il simbolo più amato e rispettato. Un uomo
che, come tutti gli uomini, ha commesso i suoi errori, ma che ha
sempre pagato di persona fino a condividere la prigionia del suo
popolo che lo ha costretto alla morte. Un uomo che per decenni si è
appellato al mondo per mettere fine alle sofferenze del popolo
palestinese, riconoscendo per primo il diritto all'esistenza dello
Stato di Israele"
.
È chiaro che non è possibile ricondurre la sorte di un popolo
alla volontà, al destino di una sola persona; vi sono delle
responsabilità di tipo internazionale rispetto alla questione che
il Presidente ha richiamato, cioè la questione della convivenza e
del riconoscimento reciproco dei due popoli. Tutti sanno che la
soluzione del problema sta nel riconoscere ad entrambi i popoli,
quello Israeliano e quello Palestinese, gli stessi diritti: due
popoli, due Stati, la stessa dignità, gli stessi diritti, la stessa
sicurezza.
Credo che, al di là dei giudizi diversificati che sono stati
dati su questa persona e di tale personaggio - che ha portato con
sé, come tutti i personaggi della storia, le sue contraddizioni -,
oggi vadano fatti tutti gli sforzi affinché questo desiderio di
pace esistente in entrambi i popoli, l'Israeliano e il Palestinese,
possa veramente realizzarsi.
Presidente - Il nesso è, a mio avviso, nell'attenzione che
questa Assemblea ha sempre posto alla situazione di altri popoli,
specie di quelli che tuttora non hanno una patria; è su tale punto
che insisteva la mia comunicazione. Mi pare che vi sia comunque una
comunanza di vedute per quanto riguarda la prospettiva, ovvero
sull'auspicio che Israeliani e Palestinesi possano infine
pacificamente convivere ognuno con un proprio Stato.
