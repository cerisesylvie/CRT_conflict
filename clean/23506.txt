Classificazione
INDUSTRIA
LAVORO



Oggetto del Consiglio n. 2600 del 4 aprile 2007 - Resoconto
OGGETTO N. 2600/XII - Risultati occupazionali di una nuova
attività industriale in Bassa Valle. (Interrogazione)
Interrogazione
Vista la DGR n° 529 del 7 marzo 2007 recante "Approvazione di
un protocollo di intesa da stipularsi con Atos Origin S.p.a. e
Xerox S.p.a. in merito all'immobile sito nel Comune di
Pont-Saint-Martin in viale Carlo Viola n° 65, denominato ex
Zincocelere";
Appreso dalla delibera stessa che la società Atos Origin
Italia s.p.a. occupava una parte dell'immobile locato per una
attività di "centro stampa" e che la stessa attività intende ora
essere affidata alla società Xerox s.p.a., con conseguente
assegnazione dello spazio prima locato dalla Atos;
Considerato che in premessa di delibera si richiama
l'opportunità di promuovere questo subentro "al fine di
diversificare le attività produttive e di servizi installate
nell'area industriale di Pont-Saint-Martin e di incrementare
l'occupazione";
Considerato che l'intero immobile ex Zincocelere è di
proprietà della "Vallée d'Aoste Structure s.r.l.", interamente
controllata dalla Regione tramite Finaosta s.p.a.;
il sottoscritto Consigliere regionale
Interroga
l'Assessore competente per conoscere:
1) quale incremento di occupazione è in grado di garantire la
nuova azienda insediata;
2) quali sono le attuali imprese locatarie dell'immobile e
l'occupazione che complessivamente si è creata;
3) se la società Atos effettivamente prosegue la sua
attività, quale essa sia nell'attuale avvicendamento e quanti
dipendenti occupa.
F.to: Bortot
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Alcune interrogazioni ormai si ripetono,
nel senso che da Consiglio a Consiglio si continuano a fare le
stesse domande, quindi si corre il rischio che le risposte, come le
domande, diventino ripetitive; però io non mi sottraggo, perché è
mio dovere rispondere.
Alla prima domanda dell'interrogazione:
"quale incremento di
occupazione è in grado di garantire la nuova azienda
insediata"
, rispondo che l'incremento di occupazione che "Xerox
S.p.a." è in grado di garantire a breve termine è di circa 10/15
unità. "Xerox" intende realizzare un "Polo Teconologico di
riferimento" per il Nord Ovest d'Italia che supporti l'espansione
dell'area di "business" delle attività di stampa e postalizzazione
attualmente svolte da "Ato"s nell'immobile ex "Zincocelere" di
Pont-Saint-Martin, sviluppando le attività correlate e tutto il
processo di "Document outsurcing" (imaging, archiviazione
sostitutiva, duplicazione, eccetera) e di "business process
outsurcing". Oggi la divisione di "Xerox", "Xerox Global Service",
impiega oltre 300 persone sul territorio italiano nelle aree:
commerciale, "marketing", "delivery" di progetto e produzione
documentale; nell'ambito del processo di riorganizzazione dei
propri centri servizio dislocati su tutto il territorio nazionale,
coerentemente con la nuova normativa di "Posta Massiva" e delle
mutate esigenze dei clienti "Xerox" è stata evidenziata l'esigenza
di concentrare l'attività in un numero ristretto di poli ad elevata
capacità tecnologica e produttiva. È pertanto probabile che il
nuovo "Polo Tecnologico" di Pont-Saint-Martin possa essere
implementato creando ulteriore occupazione che oggi è difficilmente
quantificabile. Questo tradotto, parlando con "Xerox", loro dicono:
"noi vi diciamo subito che il numero di dipendenti sarà 10/15
perché questo è quello che Atos oggi sta facendo, quindi noi ci
sostituiamo ad Atos con lo stesso numero di maestranze, ma per la
tipologia di lavoro che stiamo facendo per conto di Poste Italiane,
per l'impostazione che stiamo dando al nostro business di settore è
probabile che nei prossimi 12-18 mesi ci possano essere incrementi
ulteriori arrivando anche a numeri superiori".
Io apprezzo la
loro serietà, non accampano numeri, ma parlano di lavoro e di
impegno che intendono mettere a Pont-Saint-Martin.
Seconda domanda:
"quali sono le attuali imprese locatarie
dell'immobile e l'occupazione che complessivamente si è
creata"
, come risulta dalla deliberazione della Giunta
regionale n. 529, del 7 marzo 2007, citata anche da lei, locataria
dell'immobile è attualmente l'impresa "Atos Origin Italia S.p.a."
che ha stipulato il contratto di locazione in data 2 febbraio 2006,
in esecuzione della deliberazione della Giunta regionale n. 4019
del 26 novembre 2005. Attualmente, nell'immobile locato, trovano
occupazione 10 persone.
Terza domanda:
"se la società Atos effettivamente prosegue la
sua attività, quale essa sia nell'attuale avvicendamento e quanti
dipendenti occupa"
, "Atos Origin" prosegue la sua attività di
progettazione e produzione di programmi "software", di sistemi
informatici e telematici, di trattamento e trasmissione dati e di
telecomunicazione nell'altro stabilimento di Pont-Saint-Martin, ex
"Sema", ora di proprietà di "Vallée d'Aoste Structure", ove sono
occupati circa 400 dipendenti. Mi sono recato allo stabilimento
"Atos", ho avuto modo di incontrare i dirigenti che mi hanno
rassicurato dicendo che "Atos", per il suo stabilimento madre, non
ha intenzione di ridurre né personale, né di sottrarsi agli impegni
che ha preso con la Valle d'Aosta. Confermano il "core business"
della "Atos"; invece, per quanto riguarda la Postalizzazione
Massiva - loro lavorano con la "Xerox" -, che si sta
specializzando, loro preferiscono lasciare alla "Xerox" la
competenza, perché è un loro "business" specifico, quindi sarà la
"Xerox" che entrerà nello stabilimento ex "Zincocelere", portando
tutta la tecnologia, ma soprattutto quello che conta, i contratti
con "ENEL", che sono i contratti che poi garantiranno i posti di
lavoro.
Presidente
- La parola al Consigliere Bortot.
Bortot (Arc-VA)
- Guardi, Assessore, che l'interrogazione
del gruppo "CdL" del Consiglio scorso io l'avevo vista; ho voluto
ricalcare la falsariga, aggiungere alcuni quesiti, per riuscire a
capire cosa sta avvenendo all'interno delle nostre strutture e
degli immobili di cui siamo proprietari, e questi passaggi di
"scatole cinesi" da un'attività all'altra con passaggi di
dipendenti e di ragione sociale... perché non bisognerebbe lasciar
fare solo alle aziende, nella misura in cui si tratta di
intraprendere attività all'interno delle nostre proprietà
immobiliari.
In altri termini, noi insistiamo sul fatto che occorre che ci
diamo una strategia sulla ricerca, sui livelli occupazionali, sulla
formazione; il rischio è che, come Consiglio, lei - come Assessore
-, facciamo i notai dei passaggi di proprietà di dipendenti di
attività fra un'azienda e l'altra con quasi impossibilità di
seguirne i cambiamenti invece di indirizzarli. Non sto parlando di
intromettersi all'interno delle società, perché ognuna di loro ha
la propria autonomia, ma tramite la leva del credito, della messa a
disposizione dell'immobile, delle leggi regionali, capire e
indirizzare perché la "Xerox" che fa fotocopie e inizia un'attività
nella nostra regione per impacchettare corrispondenza o pubblicità
che ci arriverà attraverso le Poste, non è un'attività di tipo
strategico che interessa alla nostra regione.
Non era per far perdere tempo, probabilmente su questo argomento
torneremo con una mozione di indirizzo, perché da molto tempo
insistiamo su un uso strategico dei beni strumentali della Regione
in funzione di nuova occupazione e non vediamo muoversi nulla. Il
rischio è che con il piano di dismissioni tramite "VdA Structure"
dell'immobile di proprietà regionale, se mai riuscissimo a portare
a casa delle attività di tipo strategico e settori tecnologicamente
avanzati che interessano a noi, poi non abbiamo gli immobili in cui
inserirle, e dovremmo, ancora una volta, andare ad occupare suoli
per costruire altri immobili, perché abbiamo alienato quelli che
avevamo a disposizione!
