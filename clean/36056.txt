Classificazione
ASSETTO DEL TERRITORIO
Urbanistica e pianificazione territoriale



Oggetto del Consiglio n. 340 del 15 gennaio 2014 - Resoconto
OGGETTO N. 340/XIV - Interpellanza: "Sanzioni amministrative
irrogate dalla Soprintendenza per i beni e le attività culturali in
violazione di disposizioni di legge in materia
urbanistica".
Presidente
- Ha chiesto la parola, per l'illustrazione,
il collega Cognetta; ne ha facoltà.
Cognetta (M5S)
- Grazie e buon anno a tutti.
Abbiamo fatto questa interpellanza, noi del gruppo Movimento
Cinque Stelle - anche se la firma è solo mia ma è a nome di
entrambi - per avvisare i cittadini, in primo luogo, perché
nonostante ci siano stati i condoni edilizi, ormai a partire da
diversi anni - parliamo di un qualcosa che risale già all'85 - è
stata fatta una legge nel 2004, da questo Consiglio, nella quale si
cercava di sanare, oltre la parte...diciamo semplicemente edilizia,
dell'abuso edilizio, anche le irregolarità riferite alla parte
paesaggistica. È stata poi lasciata lì, questa legge, è
stata...diciamo che non le è stato dato luogo, non le è stato dato
seguito. Questa legge, invece, e vorrei avvisare tutti i valdostani
che sono stati coinvolti in passato in un condono edilizio, prevede
una serie di sanzioni; sanzioni che, anche a distanza di anni,
stanno cominciando ad arrivare ai cittadini. Ora, quindi, premessa
questa prima fase - poi l'Assessore mi risponderà e mi spiegherà
meglio, in dettaglio - vorrei conoscere qual è la situazione che si
prospetta per il futuro rispetto a questa sanzione.
Presidente
- Grazie. Ha chiesto la parola l'Assessore
Farcoz, per la risposta da parte della Giunta; ne ha facoltà.
Farcoz (UV) -
Merci Président.
Sì, è un'interpellanza alquanto tecnica, quindi rimetterò quello
che la Soprintendenza mi ha fornito. È necessario fare una
premessa: in riferimento alle considerazioni preliminari, si
evidenzia che l'invio di provvedimenti da parte della struttura
competente in materia di tutela dei beni paesaggistici ed
architettonici i quali determinano l'importo di sanzioni per
violazioni edilizie in ambiti sottoposti a tutela, avviene
sistematicamente dall'entrata in vigore della legge regionale -
come giustamente lei diceva - n. 1 del 2004 "Disposizioni in
materia di riqualificazione urbanistica e ambientale, paesaggistica
e definizione degli illeciti edilizi nel territorio della Valle
d'Aosta". Per quanto concerne invece l'oblazione prevista nei vari
condoni edilizi succedutisi nel tempo, quindi la legge statale 47
del 1985, la 724 del 1994, la 326 del 2003 e la 308 del 2004, si
rileva che la stessa non ha alcuna relazione con la sanzione
amministrativa stabilita dalle leggi in materia di tutela dei beni
culturali e del paesaggio, la quale deve sempre essere applicata.
Il Codice la configura nella forma del ripristino e demolizione
dell'abuso stesso o, in alternativa, nell'applicazione di sanzione
pecuniaria qualora l'ente preposto alla tutela non ritenga
possibile o opportuno il ripristino della stessa. L'oblazione è
introitata invece dallo Stato, è stata prefigurata dal legislatore
con tutt'altra finalità, e cioè quella di sanare penalmente gli
abusi. Inoltre occorre anche considerare che tutte le forme
sopracitate, essendo speciali, hanno riversato sugli uffici
migliaia di pratiche; dal primo condono ne sono state trasmesse e
definite oltre 5.000 per tutto il territorio regionale, e in parte
si sono accumulate nel tempo situazioni riscontrabili presso quasi
tutti enti territoriali e sul territorio nazionale. Per contro, non
è pensabile dimensionare gli organici della struttura in modo
elastico per sopperire alle incombenze derivanti da norme statali,
che, a periodi alterni, ma con una certa frequenza non immaginabile
a priori, comportano un incremento sostanziale dell'attività
ordinaria, già di per sé gravosa, stante la delicatezza della
materia. Qui bisogna fare una precisazione: in passato erano stati
presi dei collaboratori esterni, e poi non è più stato possibile
per diverse procedure...insomma, anche la Corte dei Conti era
intervenuta; quindi qui c'è questa dilatazione dei tempi dovuta a
questa problematica.
Rispondo puntualmente ai punti. Al primo punto:
"quanti sono
i soggetti destinatari delle lettere di ingiunzione al pagamento
della sanzione amministrativa spedite e quanti sono quelli a cui si
prevede l'invio relativo alla tipologia delle violazioni sopra
evidenziate"
, i soggetti destinatari di notifica dell'importo
della sanzione amministrativa per abusi paesaggistici sono 345,
mentre le pratiche ancora da definire sono ancora 450.
Per chiarezza, e anche per continuità, risponderò a quelle che
sono le questioni relative ai punti 2 e 3. Punto 3:
"per quante
sono e a quanto ammonterebbe il totale delle sanzioni che devono
ancora essere introitate"
. L'importo delle sanzioni relative
alle 450 pratiche ancora da definire non è determinabile
puntualmente a priori, in quanto non può che scaturire dalla
valutazione in merito all'abuso - di conseguenza, una volta che si
fa la valutazione, da lì si stabilisce qual è l'importo - in
seguito a una specifica istruttoria finalizzata alla determinazione
dell'importo secondo le casistiche previste dalla legge. In ogni
caso, in linea di massima, sulla scorta dell'esperienza pregressa
degli uffici, circa l'80 percento delle pratiche trasmesse dovrebbe
essere sanzionata con un importo minimo di 1.000 euro, per cui la
cifra indicativa si atterrebbe poco oltre i 500.000 euro
complessivi.
Punto 2:
"perché gli accertamenti sono stati effettuati anche
circa dieci anni dopo aver rilevato le irregolarità"
: si deve
sottolineare che l'applicazione della sanzione è sempre stata
notificata agli interessati nei tempi stabiliti dalle norme in
vigore, demandando a successivo e specifico procedimento la
quantificazione della stessa, così come avallato dalla
giurisprudenza che citerò poi in seguito. Per quanto concerne la
quantificazione della sanzione stessa, bisogna tenere presente che,
non essendo mai state emanate dallo Stato disposizioni attuative
riguardanti gli aspetti sanzionatori relativi alle norme di tutela,
fino all'entrata in vigore del decreto del 26 settembre del '97, la
determinazione dell'importo delle sanzioni afferenti a condoni
edilizi risultava particolarmente gravosa e complessa, in quanto da
attuarsi tramite perizia tecnica onerosa sia per il cittadino, sia
per l'Amministrazione. Si evidenzia, tra l'altro, che solo con
questo decreto l'Amministrazione statale ha introdotto il principio
secondo cui l'applicazione delle indennità è obbligatoria anche per
opere realizzate in abuso, ancorché ritenute compatibili
ex
post
dagli enti preposti alla tutela paesaggistica. La legge
regionale 1 del 2004 è quindi intervenuta proprio per risolvere la
sopracitata problematica con l'obiettivo di semplificare il
procedimento amministrativo.
Gli accertamenti legali effettuati nel tempo hanno indirizzato e
confermato la legittimità dei procedimenti attuati; in particolare
si richiama, in sintesi, la giurisprudenza più significativa. Cito
ad esempio quella del TAR del Lazio, sentenza 3370 del 2002:
"La
prescrizione inizia a decorrere solo dalla cessione della
permanenza, di talché la permanenza dell'illecito non può ritenersi
cessata alla data in cui viene applicata la sanzione pecuniaria.
Gli eventuali termini di prescrizione decorrono quindi solo dopo la
concreta determinazione dell'importo della sanzione da parte
dell'Amministrazione"
. Consiglio di Stato, sentenza 395 del
2004:
"L'illecito in questione ha natura permanente, non è
emanato un atto a distanza di tempo dalla commissione dell'abuso,
ma si sanziona una situazione antigiuridica ancora
contra
jus
atteso con la situazione di illiceità può dirsi
venuta meno solo quando è stato assolto l'obbligo di ripristino
dello stato dei suoli, ovvero sia stata pagata la prevista sanzione
pecuniaria"
. E, ancora:
"Il versamento dell'oblazione non
esime dall'applicazione dell'indennità risarcitoria attesa alle
peculiarità della sua funzione di riparare alle lesioni di uno
specifico interesse pubblico violato, lesione che perdura finché
esso non sia risarcito per equivalente"
. Altra sentenza, quella
del Consiglio di Stato 1885 del 2007:
"La fattispecie in esame
riguarda l'esercizio di un potere di natura autoritativa che non
può estinguersi per prescrizione o decadenza. Il criterio
dell'Amministrazione in conseguenza dell'illecito compiuto dal
privato in area sottoposta a vincolo paesaggistico, non sorge con
la vera commissione del fatto, bensì solo al momento del
perfezionamento della fattispecie legale complessa, costituita
dall'accertamento dell'abuso nella sua materialità e della
conclusione dello stesso specifico sub-procedimento che termina con
la quantificazione della sanzione.
Prima di tali
conclusioni, infatti, non sono configurabili né l'inadempimento del
trasgressore e tanto meno che sull'importo vadano calcolati gli
interessi legali, né l'inerzia del creditore".
In aggiunta, in seguito ad una richiesta della struttura
competente è stato emesso anche un parere del Dipartimento
legislativo-legale sull'argomento, il quale, dopo approfondita
disamina giuridica della questione, ha confermato la correttezza
dei procedimenti sanzionatori effettuati. Non si può infine non
sottolineare che la legge regionale n. 1 del 2004, all'articolo 4,
comma 2, recita appositamente:
"Le disposizioni di cui al
presente comma trovano applicazione anche con riferimento alle
pratiche pendenti non ancora definite alla data di entrata in
vigore della presente legge"
. In ultimo si evidenzia che la
norma stessa non è stata impugnata dallo Stato contrariamente ad
altre anche più recenti emanate dalla Regione pur in materia di
tutela del paesaggio, per cui è legittimamente applicata sin dal
2004. E, d'altro canto, neppure alcun ricorso è stato proposto ad
oggi in sede amministrativa. Grazie.
Presidente -
Grazie. Ha chiesto la parola il Consigliere
Cognetta, per la replica; ne ha facoltà.
Cognetta (M5S) -
Grazie Assessore per la risposta.
Vorrei soltanto sottolineare un paio di passaggi...è una
questione molto tecnica, lei ha ragione. Il primo è questo: c'è una
giurisprudenza che dice che tutto questo che stiamo facendo è
corretto, ce n'è altrettanta che dice una cosa esattamente opposta,
e cioè che quello che stiamo facendo non è così corretto.
Chiaramente il cittadino, rispetto a un'oblazione di 1.000 euro
circa, preferisce pagare, perché poi si rende conto che arriva il
momento di fare ricorso e gli costa più fare ricorso che non
pagare. Certo è che noi abbiamo aspettato ormai dieci anni e stiamo
ancora con un arretrato - che lei ha citato - di 800 pratiche,
alcune delle quali, più della metà, non sono neanche state
definite...dicevo, i cittadini si vedono arrivare a questo punto
(una parte è già arrivata), si vedono continuare ad arrivare a
questo punto un'oblazione da pagare rispetto a una cosa che
ritenevano sanata. Perché poi capire, da parte del cittadino, se è
una cosa edilizia, se è una cosa paesaggistica, e così via...quello
che capisce è che gli arriva una multa da pagare di 1.200 euro in
un momento in cui rimane piuttosto sorpreso, quando magari ha in
mano da parte del Comune una...diciamo così, una dichiarazione che
tutto è stato saldato ed è tutto a posto.
In aggiunta a tutto ciò...tra l'altro si prospetta un altro
tempo, perché lei giustamente ha detto: "gli uffici sono oberati,
un tempo usavamo delle prestazioni occasionali, cioè delle persone,
dei collaboratori occasionali, adesso non possiamo più farlo,
quindi questa cosa non sappiamo quando finirà"...magari ci vorranno
ancora 2-3 anni, per certi cittadini, per avere, diciamo così,
questa sorpresa...in aggiunta a tutto ciò, noi ci siamo tutelati,
abbiamo preferito scegliere questa strada e non magari una strada
un pochino più difficile, cioè quella di sanare completamente la
situazione. È chiaro che il parere legale va tutto in questo senso,
ma noi, Regione, siamo abituati a fare ciò, noi facciamo le leggi e
poi il nostro Ufficio legale ci dice che vanno bene...ci
mancherebbe solo che dicessero che vanno male!
Infine le chiederei, e chiederei a questo punto a tutta la
vostra Giunta, di "travasare" qualche risorsa da un ufficio che
magari non è più gravato di lavoro...mi vengono in mente quelli che
si occupavano di contributi fino a oggi, ma che ormai non hanno
nulla da distribuire, quindi sono sicuramente
sottoutilizzati...magari trasferirli in un ufficio dove ci sono 450
pratiche pendenti più altre 345 da definire. Dobbiamo incassare, in
sostanza, perlomeno 500.000 euro...anche questo dovrebbe essere un
aiuto, visto che ormai i cittadini vanno a pagare, tanto vale
prenderli in tempo, spiegandoglielo magari in un certo modo, magari
introducendo un sistema che potrebbe essere anche quello di
rateizzare, o cose di questo tipo, dato il momento. Grazie.
Presidente
- Grazie. Punto 17 all'ordine del giorno.
