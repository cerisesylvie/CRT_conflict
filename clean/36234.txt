Classificazione
AMMINISTRAZIONE REGIONALE
Ordinamento degli uffici e del personale
FORESTE E TERRITORI MONTANI



Oggetto del Consiglio n. 482 del 11 marzo 2014 - Resoconto
OGGETTO N. 482/XIV - Interpellanza: "Notizie in merito
all'attivazione dei nuovi cantieri esternalizzati nel settore
idraulico-forestale".
Presidente -
Per l'illustrazione, la parola al collega
Donzel.
Donzel (PD-SIN.VDA)
- Grazie Presidente.
Finalmente non mi sento più un marziano in questo Consiglio
regionale, non mi sento più un pericoloso comunista che vuole
collettivizzare la Valle d'Aosta. Nel 2010, quando fu fatta questa
scelta, non avevo dubbi che fosse una scelta sbagliata, lo dissi in
commissione e lo dissi in quest'aula.
La Giunta, con l'appoggio delle categorie delle imprese...voglio
ricordare che le imprese valdostane diedero un fortissimo appoggio
all'Amministrazione regionale nel compiere questa operazione,
perché facevano gola 10 milioni di euro, questa era la partita in
gioco nel 2010: 10 milioni di euro da spartirsi tra le imprese...
Poi qualcosa sarebbe arrivato ai lavoratori, furono date garanzie
fasulle ai sindacati che invitarono i lavoratori a stare buoni, gli
amici degli amici avrebbero comunque avuto una graduatoria
costruita in modo tale che si potesse stare nelle posizioni utili
per avere un lavoro, ma certo quei lavori che duravano 8 mesi, per
alcuni, che riuscivano a coprire tutto il periodo estivo, che
garantivano lo stipendio a fine mese, quelli divennero ben presto
una chimera! Divennero ben presto una chimera e lo si capì subito,
perché i dati sono stati impietosi: dagli 810 dipendenti del 2010
siamo crollati miseramente a 250 occupati, ma in modo molto
ridotto, le giornate di lavoro perse sono un'enormità.
Ma io dico: l'idea di lanciare un settore, di privatizzarlo, di
creare indotto...dovevano aprirsi segherie, doveva essere
sviluppato il lavoro, doveva essere generato nuovo lavoro...tutto
questo non l'abbiamo visto, anzi, un accaparramento alla
spicciolata di questi lavori, quasi un trasferimento di denaro
pubblico ad alcune imprese per tirare a campare, coi lavoratori a
casa ad aspettare lo stipendio, perché naturalmente le imprese non
pagano sempre con regolarità, tirano anche loro la cinghia, e chi
paga è il lavoratore...beh, non tutti i lavoratori, eh, perché
guardate che delle eccezioni sono state fatte...per esempio, nel
settore impiegatizio, i precari erano indispensabili per gestire
tutti quanti questi cantieri, per gestire la privatizzazione,
quindi lì fu fatta un'eccezione...probabilmente chi lavorava nei
boschi era diverso da chi lavorava in ufficio e chi lavorava in
ufficio è stato meglio preservato, anche se ha vissuto sempre
l'ansia, perché la promessa di stabilizzazione che era stata fatta
a questi qui non è stata poi mantenuta.
Oggi queste interpellanze sono anticipate dall'incontro che è
stato fatto in commissione, ma noi vogliamo lo stesso capire meglio
esattamente quando partiranno. Stia attento, Assessore, voglio
sapere quando partiranno i "nuovi cantieri forestali", non quella
cosa che da due anni state usando dove alcuni cantieri che non
hanno finito di lavorare l'anno prima chiamano i lavoratori per
finire il lavoro appaltato l'anno prima...quello non è un nuovo
cantiere forestale, quelli non sono i soldi stanziati quest'anno,
quella è roba dell'anno precedente che è stata gestita spesso male,
che è stata trascinata all'ultimo momento e va a ricadere su
quest'anno, con due conseguenze che io voglio capire meglio con
lei, perché ha delle ricadute molto gravi questa cosa. La prima
conseguenza è che intanto dei soldi stanziati che dovevano andare a
imprese e lavoratori nel 2013 non sono andate alle imprese e ai
lavoratori nel 2013, c'è uno slittamento sul 2014, ma questa cosa
qui, pagata nel 2014, avrà delle ripercussioni sul nostro bilancio,
e quindi voglio capire fino a che punto si spostano, cioè a che
entità ammontano questi sforamenti, perché vuol dire limitazione
del Patto di stabilità per la cassa per quest'anno, quindi un danno
che riportiamo nell'anno successivo.
Altra questione che secondo me è molto importante, e che mi ha
letteralmente scandalizzato in commissione, è che ad oggi non
abbiate previsto neanche un euro per i cantieri speciali, quelli
per gli over 40-50, quelli che naturalmente hanno aperto le porte a
tutti nel 2013, l'anno delle elezioni...come dice qualcuno: ci
fosse ogni anno un'elezione, magari...però ci fosse ogni anno
un'elezione sfascereste il bilancio, perché l'anno scorso avete
aperto, ma quest'anno - e siamo già a marzo - non un euro, non un
euro è previsto, lo dobbiamo cercare...chissà dov'è! Andiamo
dall'Assessore Baccega a vedere, chissà se troviamo qualcosa per
mettere in piedi...eh sì, perché ci metteremo a coltivare le
insalate nel mese di agosto, cioè cambieremo il clima a questo
punto, perché sforando completamente mettiamo le persone a lavorare
su cose assurde, in momenti assurdi, tanto per riuscire a
raccattare almeno quei 3 mesi!
Noi però avevamo detto: "dovete fare attenzione assoluta a quei
lavoratori a cui mancano pochi anni per andare in pensione, quelli
lì dovete in qualche modo accompagnarli, garantirli, che escano da
questa condizione di precarietà, quelli li possiamo agganciare alla
pensione, lì liberiamo risorse per poter far lavorare gli altri".
Come si fa, a marzo, a non aver programmato questi lavori? a non
sapere esattamente quanti sono quelli che sono a 4-5 anni dalla
pensione e dire: "quelli sono blindati, dobbiamo dar loro 5-6 mesi
di lavoro, li portiamo fuori e poi andiamo a lavorare su tutto il
resto"...su tutto questo, programmazione pari a "zero".
Altra preoccupazione fortissima è quella che...non è vero che
non avremmo delle risorse aggiuntive rispetto a quelle...pensate,
10 milioni nel 2010, e oggi lei ci parla di 3 milioni e 600 mila
euro...ma ci sono delle risorse, ci sono delle risorse! Lei adesso
dice, in commissione: "ah, ma forse abbiamo dei vecchi mezzi...",
cioè dei mezzi non vecchi, magari alcuni sono nuovi "valuteremo un
piano di dismissione"...ma delle due l'una: allora, intanto noi
diciamo: "calma, prima di svendere tutto pensateci un attimo,
perché magari forse qualche cantiere pubblico vale la pena di
riattivarlo; due: ma se voi avete in mente una cosa simile, ma sa
qual è il danno che avete fatto all'Erario della Regione tenendo
fermi, per tre anni, dei mezzi che potevano essere venduti? Il
deprezzamento di questi mezzi chi lo paga? Chi paga questo? Questo
è un danno enorme, questo poteva generare lavoro e occupazione!
Quindi, da questo punto di vista, c'è la nostra preoccupazione
sulla tempestività dell'apertura dei cantieri...ma dico "i nuovi
cantieri", vogliamo sapere esattamente i nuovi cantieri, perché per
fare questa programmazione il personale c'è, e quindi vogliamo le
date...e la preoccupazione rispetto a questo eventuale piano di
dismissioni, calibrato non si sa in quali termini e per quali
lavoratori.
Président
- Pour la réponse, la parole à l'Assesseur
Testolin.
Testolin (UV)
- Grazie Presidente.
Parte delle risposte evidentemente il Consigliere Donzel le
conosce, era presente in III Commissione quando abbiamo fatto la
disamina di questo argomento.
I cantieri verranno attivati indicativamente a fine aprile, i
primi di maggio, in quanto, così come già sottolineato,
effettivamente i lavori sono stati portati avanti per quanto
riguarda la progettazione e tutta la fase di allestimento degli
stessi, anche se il piano lavori effettivamente è in ritardo
rispetto al solito.
"Precisare quali cantieri esternalizzati debbano ancora
concludere i lavori nel 2012 o 2013 e quali ricadute avrà il
pagamento delle fatture di lavori appaltati negli anni precedenti
sul bilancio del 2014"
: ecco, questa domanda mi dà la
possibilità di rispondere comunque anche in merito a quello che è
stato il numero degli anni precedenti, numero di coinvolgimento a
livello di operai forestali, che è stato, complessivamente, di
circa 480 unità, comprensivo, questo, dei 250 operai delle clausole
sociali, più circa 210 persone assunte con i piani straordinari,
piani straordinari che lo scorso anno, in una situazione
economico-finanziaria diversa, hanno potuto impiegare circa
2.500.000 euro per la loro attivazione. Oggi, nel bene o nel male,
bisogna raffrontarsi con una situazione di bilancio diversa dalla
quale non si può comunque prescindere, al di là della volontà; una
situazione di bilancio che vede 3.600.000 euro a disposizione
dell'attività idraulico-forestale e che permetterà, comunque,
l'attivazione di circa 80 cantieri complessivamente, tra quelli che
devono essere ultimati e quelli che partiranno con la nuova
programmazione. Un numero di cantieri che permetterà l'assunzione,
da parte delle ditte, di circa 150-200 operai, ma che permetterà
anche l'assunzione o il mantenimento, all'interno di queste stesse
ditte, di circa 2 operai per ditta; quindi, calcolando 80 cantieri,
saranno altre 160 famiglie che potranno lavorare anche grazie a
questo piano di esternalizzazioni.
Se fa sorridere il fatto che ci possano anche essere degli
operai di ditte che possono lavorare, effettivamente può essere una
valutazione...
(
interruzione di alcuni Consiglieri, fuori microfono
)
...Per quanto riguarda i cantieri non ultimati all'interno
dell'attività del 2013, sono...
(nuova interruzione di alcuni Consiglieri, fuori
microfono)
...per quanto riguarda i cantieri che restano da ultimare
rispetto al 2013, i cantieri che sono stati attivati nell'ultima
parte dell'anno sono: 9 per i lavori del settore delle foreste, 14
per la sentieristica e 18 nelle sistemazioni montane; chiaramente
non tutti questi cantieri sono
ex novo
, alcuni non hanno
ultimato o hanno ultimato solo una percentuale, una metà dei lavori
che, sovente, vengono divisi in più lotti. Da un punto di vista
contabile, le ricadute sul bilancio del 2014 non sono né più, né
meno di quelle che provocano altri residui passivi sul bilancio
dell'Amministrazione comunale, così come quando si danno dei
contributi per l'allestimento di una stalla, così come si danno i
contributi per l'allestimento di un'attività produttiva, e sono dei
soldi che vengono spesi in funzione dello stato di avanzamento dei
lavori. Da un punto di vista occupazionale, invece, l'attuazione
del 2014 di questi cantieri permetterà...diciamo una
stabilizzazione, per quanto possibile, di quella che sarà la
possibilità di assunzioni (sempre con la clausola sociale).
Per quanto riguarda l'indicazione rispetto al 2013:
"quanti
cantieri non esternalizzati per le donne over 45 e gli uomini over
50 si sarà in grado di aprire e quale sarà il periodo di attività e
la durata degli stessi"
, anche qua si sottolinea che, negli
anni 2012 e 2013, le risorse per l'effettuazione dei piani
straordinari, nel bene o nel male, sono comunque sempre state
attuate con la legge di assestamento di bilancio, così come si era
previsto di poter fare anche quest'anno. L'intenzione del Governo
regionale, che è stata paventata anche in sede di incontro con i
sindacati sia dal sottoscritto che dal Presidente Rollandin, è
sicuramente quella di dare attivazione a questi piani. È chiaro che
l'attivazione è sempre subordinata al reperimento delle risorse,
reperimento di risorse che, non da adesso...non è che ci
nascondiamo dietro un dito, ma non sono state previste a bilancio,
perché quello che era previsto a bilancio per questo tipo di
attività erano i 3 milioni e mezzo, e quindi dovranno definirsi in
sede di approvazione della legge.
Mi permetto solo di sottolineare, in conclusione, una cosa che
non fa piacere per la serietà con la quale comunque si affrontano
questi temi, al di là poi di un'impostazione che può essere
considerata giusta o meno giusta, ma il banalizzare sui mezzi o
sulla possibilità di dare del lavoro, questo credo che né in
commissione, né in aula, né per strada, non si è mai fatto; quindi
si può discutere dell'opportunità o meno di fare determinate
scelte, ma banalizzare sul fatto di poter creare dei posti di
lavoro...questo mai!
Président
- Pour la réplique, la parole au collègue
Donzel.
Donzel (PD-SIN.VDA)
- Vede Assessore, ridevo del modo con
cui lei fa i calcoli matematici, perché lei ha lavorato come
bancario, quindi è uno che con la matematica ci sa fare, ma lei non
può prendere in giro e dire che si stabilizza il lavoro delle
imprese con 80 cantieri e 2 operai per ditta (160 operai), perché
molti di quegli appalti vanno alla stessa ditta, poiché sono
spezzettati durante l'anno. O lei non è mai andato a vedere questi
cantieri, o dopo un anno non si è ancora informato di come
funziona...ma sono le stesse persone che smettono di lavorare in un
cantiere iniziato ad aprile-maggio, che speriamo finisca a luglio,
e ne iniziano un altro, che regolarmente non finisce, quindi non
incassano quei soldi, si va a finire all'anno successivo! Spesso le
imprese, quando si scavalca l'anno, dicono: "eh, non ci hanno
pagato gli stati di avanzamento, non ci pagano" e i lavoratori
stanno a casa...fanno numero, sì, lei scrive 250, lei scrive 160,
ma sono numeri che non hanno neanche visto la busta paga in alcuni
casi, e sono sottoposti ad un trattamento che sicuramente non fa
invidia a nessuno, perché sono regolarmente minacciati, "se ti va
bene è così, sennò camminare e andare!", quindi certo che stanno
zitti anche se non prendono lo stipendio, ma quando arrivano al
terzo mese senza la busta paga e la famiglia deve mangiare è chiaro
che si agitano; allora vanno dai vostri uffici e le potrà
testimoniare il suo Coordinatore, che si è dovuto attivare perché
le imprese pagassero! Quindi i numeri non sono quelli che dice lei,
sono assolutamente inferiori, non è vero che ci sono 500 persone
che lavorano sui cantieri forestali come dice lei. Noi le abbiamo
chiesto: "faccia questa indagine, la faccia quest'anno, per favore,
vada a vedere qual è la realtà della situazione". Allora, magari
insieme si può dire "cambiamo atteggiamento e costruiamo
qualcosa".
Finché lei ci racconta frottole sui numeri, moltiplica le stesse
persone e quant'altro, non avrà mai il nostro appoggio
nell'affrontare questa delicata situazione. E io non banalizzo
affatto, perché la questione della messa in dismissione di quei
macchinari è una questione delicatissima. Lei deve spiegare perché,
per tre anni, avete tenuto fermo, immobilizzato nei magazzini del
materiale che aveva un valore patrimoniale immenso! Lei lo dovrà
giustificare qua, non sto banalizzando! Dovrà spiegare perché, per
tre anni, un immenso patrimonio della Regione...perché il suo
predecessore comprava macchine, camion, motoseghe, attrezzature e
adesso sono lì, ferme, nei magazzini? Cosa facevate? Eravate amici
dei rivenditori di motoseghe? Avevate un rapporto particolare con
quelli che vendevano i camion? Perché avete fatto quegli
investimenti? E perché li avete lasciati lì, fermi, per tre anni?
Questo è gravissimo, questo è denaro pubblico, denaro pubblico che
non ha generato lavoro, e quindi non ho banalizzato nulla, le ho
detto esattamente qual è la situazione: è una situazione grave.
Lei mi dice: "ma è normale, andremo in variazione di
bilancio"...ma lo sa quante cose avete promesso in variazione di
bilancio, ma lo sa quante cose avete promesso in variazione di
bilancio? Domani discuteremo all'infinito di soldi agli
agricoltori, soldi perché ci sono i riordini fondiari, soldi perché
gli studenti non si accontenteranno di quello che è stato
raccontato loro sugli assegni di studio, il taglio del 50 percento
e quant'altro! A tutti questi soggetti, nel sociale, nel sanitario,
andremo in assestamento di bilancio con un assalto alla diligenza,
e lei non ha accantonato un euro per i lavoratori che sono lì, in
questa situazione di difficoltà! Ma lei non è un burocrate, lei è
un politico, doveva litigare coi colleghi e dire: "lasciatemi dei
soldi per il mio Assessorato, per il mio settore"...doveva
difendere! Invece lei, rassegnato, dice: "vedremo ad aprile-maggio,
cercheremo quei soldi, dopodiché bisognerà attivare procedure per
mettere in campo i cantieri e quant'altro".
Dal nostro punto di vista, quindi, questa situazione è
assolutamente insoddisfacente e riprende esattamente il comunicato
che abbiamo fatto con UVP, ALPE e Movimento Cinque Stelle, che dice
che è insostenibile il piano che avete presentato, è veramente una
cosa inaccettabile. In un momento di difficoltà avete fatto finta
di niente, avete tagliato a imprese e lavoratori e non avete
nessuna prospettiva di cosa fare per il futuro.
Presidente
- Punto 34 all'ordine del giorno.
