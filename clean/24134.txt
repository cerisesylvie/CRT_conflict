Classificazione
TRASPORTI E VIABILITÀ
Viabilità



Oggetto del Consiglio n. 3117 del 21 novembre 2007 - Resoconto
OGGETTO N. 3117/XII - Interpellanza: "Realizzazione di una
rotatoria alla francese in Comune di Morgex".
Interpellanza
Vista la delibera n. 2641 del 28 settembre 2007, concernente
il "Parere favorevole in ordine al progetto di una rotatoria alla
francese, in corrispondenza dell'innesto tra l'uscita
dell'autostrada A5 e la S.S. 26, in Comune di Morgex";
Considerato che con l'ultimazione del tratto autostradale
Morgex-Traforo del Bianco l'uso di quella uscita autostradale è
notevolmente diminuito;
Visto l'estratto di delibera del Comune di Morgex datato 3
maggio 2007 e richiamato nella delibera sopra menzionata, nel quale
si comunica che "la realizzazione di una rotatoria in
corrispondenza dell'innesto autostradale di Morgex non è conforme
alle previsioni del P.R.G. in vigore, non essendo espressamente
prevista", sia pure adottando parere favorevole a tale
realizzazione;
Viste le osservazioni espresse nella nota del Servizio
Valutazione impatto ambientale, del 14 marzo 2007, in cui si
evidenziano perplessità riguardo al posizionamento della rotonda e
all'altezza dell'estradosso relativo, alle quali l'ANAS risponde
dichiarando che la rotonda "non poteva essere inserita in
corrispondenza dell'attuale innesto autostradale" per interferenze
"con la ferrovia" e affermando che l'estradosso "è conforme alla
normativa vigente";
Considerato che per le cosiddette rotonde alla "francese"
corrispondono spesso livelli di costo molto elevati;
il sottoscritto Consigliere regionale
Interpella
l'Assessore competente per sapere:
1) se ritiene prioritaria la realizzazione di una rotonda a
Morgex, in corrispondenza di un'uscita autostradale, che non
risulta molto "congestionata" dal traffico;
2) se esistono, a suo parere, requisiti di necessità e
urgenza tali da alterare piani regolatori comunali e configurazioni
territoriali;
3) se esistono, nella programmazione della rotatoria
parametri di riferimento, criteri di priorità e quali opere sono
previste in ordine di importanza cronologica;
4) se, alla luce delle criticità emerse, si intende
soprassedere al progetto.
F.to: Bortot
Presidente
- La parola al Consigliere Bortot.
Bortot (Arc-VA)
- È perlomeno strano che ogni 2 o 3 mesi
bisogna che il Consiglio si occupi di questioni che dovrebbero
essere demandate agli uffici; se le cose fossero trasparenti,
chiari, giuste, evidentemente il Consiglio potrebbe occuparsi di
altre cose. Non è che ho un abbonamento in quanto Consigliere alla
discussione o che mi sono innamorato delle rotatorie, ma arrivano
le deliberazioni di esecuzione di tali opere, si rilevano delle
incongruenze abbastanza evidenti e in qualità di amministratore, di
Consigliere... non possiamo esimerci da non intervenire. Con questa
interpellanza vogliamo che il Consiglio sia informato intanto sui
criteri che vengono adottati e le priorità che vengono adottate per
stabilire dove è prioritario fare tali rotatorie nella nostra
regione. Per essere espliciti, la rotatoria in questione sarà
all'uscita dello svincolo autostradale a Morgex, capisco se la
facevamo 20 anni fa la rotatoria, ma andiamo a farla ora che
l'autostrada è terminata e arriva a Courmayeur, i camion, le auto,
il 90% del traffico arriva direttamente al traforo e noi andiamo a
costruire una rotatoria in quello svincolo. Non dico che non sia
necessario costruirla, se vogliamo buttare via dei soldi,
facciamola, ma vi sono delle priorità. Quando vado su, mi fermo al
semaforo per il bivio di Aymavilles/Cogne, vi sono delle cose
mostruose; quando vado in bassa valle, esco dal mio Paese e sono al
bivio per Fénis e vi sono degli ingorghi mostruosi, non so in quel
rettilineo che tipo di traffico abbiamo in questo momento per cui
occorre dare priorità a tale rotatoria. Spero che mi risponda e mi
convinca, Assessore, altrimenti fra 3 mesi sarò qui nuovamente a
chiedere quali criteri gli uffici adottano per stabilire quali
devono essere fatte prima e quali dopo.
Presidente
- La parola all'Assessore al territorio,
ambiente e opere pubbliche, Cerise.
Cerise (UV)
- Voglio ricordarle, collega Bortot, che
abbiamo fatto sulla base di una serie di istanze avanzate dai
Comuni...
Bortot (Arc-VA)
- ... adesso sono i Comuni che decidono
le rotatorie, non la Regione in base ai flussi di traffico? Ah
questa è veramente... scusi l'interruzione...
Cerise (UV)
- ... sono "abbagliato" dalla sua
straordinaria intelligenza, lei riesce a dedurre dalle mie prime
parole con cui ho cominciato a risponderle! Se invece mi lascia
andare avanti, si accorgerà che ha preso un piccolo abbaglio.
Dicevo, sulla base di istanze avanzate dai Comuni, fra i quali
le faccio rilevare vi sono anche quelle del Comune di Nus, che più
volte ha caldeggiato la realizzazione delle rotonde sul torrente
per intersecare la strada comunale in essere con la strada
regionale, con la strada che dovrà servire la futura area
industriale che c'è sotto la statale n. 26. Lo stesso Comune di
Fénis, lo stesso Comune di Nus che lei ha evocato in quanto
cittadino di quel Comune hanno sollecitato la realizzazione di 2
altre rotonde: una sull'innesto per Fénis e l'altra in uscita
dall'autostrada. Fra l'altro, devo dirle che di queste rotonde se
n'è occupato anche il nostro Senatore che ha scomodato i vertici
dell'"ANAS", che si sono agitati perché pareva che l'opera edilizia
più importante della Valle fosse la rotonda di Nus; quindi, come
vede, le rotonde sono all'attenzione anche dei vertici della
politica italiana. C'è stata anche un'ANSA del Senatore Perrin,
dove dice che aveva perorato in un incontro con i vertici
dell'"ANAS" la realizzazione della rotonda di Nus. Fra l'altro,
tale interessamento ha determinato uno sconvolgimento nel piano
degli accordi che avevo fatto con Comuni e "ANAS", ma questo è un
dettaglio, perché lì non vale la regola che, quando si raccomanda
uno, si penalizzano gli altri, perché lì è tutto consentito. A
parte questa piccola annotazione, ripeto: sulla base di una serie
di istanze avanzate dai Comuni, che erano state rilevate
dall'Amministrazione regionale e dall'"ANAS", ci siamo seduti
attorno a un tavolo e abbiamo fatto un accordo di programma "ANAS",
Comuni e Regione. Perché i Comuni? Perché è vero che quasi sempre
queste rotonde vengono fatte all'intersezione di una strada statale
con una regionale, ma tali strade regionali sono regionali perché
collegano la statale con il Comune, la logica per cui queste strade
erano regionali erano quelle. Allora nell'accordo abbiamo stabilito
che avremmo provveduto, nel caso in cui la realizzazione della
rotonda fosse stata a carico nostro, che se ne prendesse cura il
Comune: questo per evitare quello che è successo nelle rotonde
realizzate dall'"ANAS", che, se andate a vedere, si distinguono per
la loro assoluta, totale e sgradevole incuria.
Abbiamo fatto un programma dove abbiamo previsto che cosa?
Intanto l'"ANAS" si è impegnata ad assentire la realizzazione di
queste rotonde, che non è poco, perché chi ha avuto a che fare con
l'"ANAS" sa che ogni volta che cambia il direttore compartimentale
cambiamo gli orientamenti e le decisioni, per cui abbiamo messo
"nero su bianco" tale accordo in cui si è detto: "queste rotonde
s'hanno da fare". Dopodiché si è stabilito chi faceva che cosa,
vale a dire le rotonde messe in carico all'Amministrazione
regionale e le rotonde delle quali già in qualche caso per
pregressa decisione erano in capo all'"ANAS". Sempre sulla base di
questo accordo, per una questione anche di snellezza delle
procedure, abbiamo convenuto che i Comuni provvedessero a fare loro
la progettazione e la realizzazione dell'opera in accordo rotonda
per rotonda con l'"ANAS", che prescrive i dati tecnici della
rotonda in funzione della località in cui questa viene realizzata.
Vi è invece un altro pacchetto di rotonde che sono a totale carico
"ANAS", che, fra l'altro, le ha iscritte in un programma che si
chiama "i punti neri": i "punti neri" sono zone di estrema
pericolosità, perché si tratta di interferenze ad elevato traffico
o che presentano delle criticità in termini di sicurezza. Perché le
ha iscritte come "punti neri"? Perché questo le dava la possibilità
di avere accesso a dei finanziamenti "ANAS" privilegiati, quindi
avere prima i soldi. Tra tali rotonde che deve realizzare l'"ANAS"
ve ne sono 2 che abbiamo recuperato in tale accordo, ma che hanno
una data di almeno 10 anni fa: una di queste è la rotonda o,
meglio, lo svincolo di Morgex; l'altra, che è in corso di
realizzazione e che è dentro tale programma, è quella per Arpy, che
realizzerà il Comune, sia pure con finanziamenti nostri, ma
progettazione a carico loro, esecuzione delle opere a carico
loro... cureranno loro tutta la procedura, mentre noi finanzieremo
soltanto in base agli stati di avanzamento. Dicevo, questa rotonda
è una rotonda che non realizziamo noi, quindi la Regione non tira
fuori un soldo. Sulla necessità e l'urgenza non ci siamo mai
espressi noi, si è espresso il Comune di Morgex che con propria
deliberazione ha ribadito l'importanza di realizzare questa
opera.
Qual è il problema che forse lo ha messo su una cattiva strada
in senso di interpretazione delle circostanze e dei fatti? Questa
rotonda, come altre rotonde, non è prevista nel piano regolatore,
quindi si ricorre ad una procedura che è la conferenza di servizi,
ossia, mentre quando si tratta di opere pubbliche non previste dal
piano regolatore o difformi da quello che prevede il piano
regolatore, nel caso si tratti di opere pubbliche che riguardino la
Regione si ricorre alla cosiddetta "procedura dell'intesa", sulla
quale abbiamo avuto una discussione in Consiglio regionale qualche
tempo fa in occasione dell'ultima "omnibus"; quando si tratta di
opere statali - in questo caso l'opera è statale perché viene
realizzata da un organismo che afferisce allo Stato qual è l'"ANAS"
-, la procedura è diversa, ossia si arriva all'autorizzazione se
vuole urbanistica per la realizzazione dell'opera attraverso una
conferenza di servizi. Naturalmente per fare la conferenza dei
servizi il pre-requisito è che l'opera non sia prevista o sia
difforme da quanto prevede lo strumento urbanistico, ma non ha
niente a che vedere con il fatto che l'opera non è voluta dal
Comune, tutt'altro! Se vuole, le cito la deliberazione del Comune
che auspica di realizzare l'opera.
Noi abbiamo delle priorità: ad esempio, la cosiddetta "rotonda
di Nus", non tanto quella in uscita dell'autostrada in basso...
notare che anche quella sarà in carico all'"ANAS"... mentre per noi
sarebbe stato urgente realizzare l'altra, tanto che ci eravamo resi
disponibili con l'"ANAS" di anticipare i fondi per realizzarla, ma
poi l'"ANAS" non aveva i fondi dalla sua parte, di conseguenza
l'opera è rimasta lì salvo poi l'intervento delle alte sfere della
politica, come dicevo prima.
Lei capisce che per noi le rotonde che sono all'interno di
questo accordo di programma hanno tutte la stessa priorità perché
sono tutte finanziate. C'è una rotonda che abbiamo finanziato e che
è molto importante perché lì prima o poi rischia di succedere un
incidente di quelli a domino: l'incrocio per Saint-Pierre davanti
al Priorato, che è pericolosissimo, il Comune era già in fase di
progetto esecutivo quando tutto è stato bloccato dalla ferrovia che
temeva potesse causare delle lesioni al tunnel ferroviario che c'è
sotto. Per cui, se vuole, le faccio avere per l'ennesima volta il
programma delle rotonde sulla strada statale n. 26, che le ho già
fatto avere, ma forse lo ha perduto; le priorità per noi sono tutte
uguali perché si tratta di opere che l'"ANAS" ha riconosciuto come
critiche, ora la loro realizzazione è in funzione delle circostanze
e della complessità dell'opera. Sempre per Saint-Pierre un'opera
molto importante per una serie di motivi è lo svincolo per
Saint-Nicolas per evitare quella oscenità che c'è oggi, per cui la
gente che scende da Saint-Nicolas deve attraversare tutto
Saint-Pierre. Lì è previsto di fare uno svincolo per il quale
questo sarà evitato, nel senso che si dovranno mettere i 2 piani
della strada alla stessa altezza, ma lei capisce che un'opera del
genere per quanto urgente si aggira sui 3,5 milioni di euro perché
si tratta di spostare dei piani stradali. Fai l'appalto europeo per
l'aggiudicazione del servizio di progettazione, fa una cosa fai
l'altra, poi i tempi sono in funzione di uno sviluppo procedurale,
ma qui non ci stiamo inventando niente, è tutto previsto, peraltro
finanziato con i fondi di bilancio per quel che ci riguarda e dovrà
essere finanziato per quanto riguarda l'"ANAS".
Presidente
- La parola al Consigliere Bortot.
Bortot (Arc-VA)
- Assessore, lei ha terminato dicendo che
tutto è programmato e finanziato; finanziato sì, ma programmato "un
fico secco"! Aspetti, Assessore Cerise, non faccia quella faccia;
per me la programmazione vuol dire che nella statale della regione
di proprietà dello Stato si presume che è l'Amministrazione
regionale che programma le priorità, magari con l'"ANAS" e i
Comuni, ma non è che un Comune si mette d'accordo con l'"ANAS" e,
in base alle "ammanicature" che ha, si decide di fare prima
un'opera che è meno importante di un'altra!
Cerise
(fuori microfono)
- ... sono le
circostanze...
Bortot (Arc-VA)
- ... ma quali sono le circostanze! Se
fossi Assessore, direi: "tale rotonda non si fa perché c'è prima
quest'altra", queste sono le circostanze! Mi chiedo cosa ci stiamo
a fare qui dentro, lasciamo fare all'"ANAS" e ai Comuni,
decidono...
Cerise
(fuori microfono)
- ... abbiamo fatto noi
l'accordo non loro...
Bortot (Arc-VA)
- ... bella roba allora! Lei ha fatto un
accordo dove quella rotonda viene prima di altre rotonde super
pericolose? Perché, da una parte, mi dice che è intervenuto il
Comune di Morgex che vuole a tutti i costi quelle rotonde e questo
è un suo diritto, ma vorrei, siccome ho avuto una mezza litigata
con il Sindaco di Morgex su questo argomento, portarlo da Morgex a
Fénis, a Saint-Pierre, a Sarre, all'entrata di Nus e in qualsiasi
altro posto e poi mi dovrebbe giustificare con quale diritto
rivendica una priorità di quel genere!
L'"ANAS" non è un'entità astratta, penso che faccia capo a
qualche organismo statale e non può avere un'autonomia decisionale
di questo tipo, perché, se ognuno va per la propria strada, anche
qui Parlamento, Ministro, funzionari, possiamo andare tutti a casa!
Se un dirigente dell'"ANAS" decide non si sa con quali criteri
quali sono le priorità di opere da fare in Valle d'Aosta, che forse
non sa neanche dove sono, non so cosa ci stiamo a fare qui dentro!
Lei continua a dissentire, ossia viene l'"ANAS", decide delle opere
e noi prendiamo atto...
Cerise
(fuori microfono)
- ... non le ha decise,
le abbiamo decise assieme...
Bortot (Arc-VA)
- ... ma allora è questo che le sto
dicendo che è molto grave! Quali sono i criteri che sono stati
adottati per far prima certe rotatorie rispetto ad altre, non mi ha
detto qual è il criterio! Mi ha parlato di soldi, di finanziamenti,
di sindaci che sono più svegli di altri - questo non lo ha detto
lei, l'ho capito io - e questi sono i parametri di riferimento per
decidere le rotatorie da fare nella Regione?
(interruzione dell'Assessore Cerise, fuori microfono)
... no... va bene, mi scusi, non ho capito niente, vuol dire che
mi metterà per iscritto queste cose qui per l'ennesima volta; la
ringrazio se lo fa.
