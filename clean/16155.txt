Classificazione
TURISMO E INDUSTRIA ALBERGHIERA


Resoconto integrale del dibattito dell'aula
Oggetto del Consiglio n. 2505 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2505/X Programma di interventi in previsione del
Giubileo dell'anno 2000. (Interrogazione)
Interrogazione Tenuto conto dell'articolo apparso sul quotidiano
"La Stampa" il giorno 26 marzo 1997 avente come titolo "Ostelli e
alberghi per il Giubileo";
Preso atto che ci sarebbe un piano lavori triennale mirato al
ripristino dell'edilizia religiosa;
Considerato che nel programma proposto dalla Giunta vi sarebbe
la volontà di facilitare la sistemazione di ambiti idonei a
ricevere gruppi di persone che per tale occasione arriverebbero in
Valle;
Rilevato che nell'articolo citato emergerebbe la volontà da
parte dell'ente pubblico di erigere e gestire ostelli della
gioventù così come si inviterebbe il privato a proporre la
costruzione di alberghi gestibili a conduzione familiare;
Presa visione delle dichiarazioni fatte dall'Assessore al
Turismo in merito alla concretizzazione di tali opere entro il
2000;
i sottoscritti consiglieri regionali
Interrogano
la Giunta regionale per conoscere:
1) a quale piano lavori, a quale programma l'Assessore faccia
riferimento e quali sono le linee guida;
2) quali facilitazioni sono previste sia per l'ente pubblico sia
per i privati e di conseguenza con quale esborso di denaro da parte
della Regione;
3) in che punto del bilancio triennale ?97/'99 tale proposta è
inserita;
4) se i tempi indicati dall'Assessore siano da ritenersi
sufficienti per la realizzazione di tali opere considerando
l'accentuarsi della burocrazia nella nostra Regione.
F.to: Collé - Marguerettaz - M. Viérin
Presidente Ha chiesto la parola l'Assessore al turismo, sport e
beni culturali, Agnesod.
Agnesod (UV) Innanzitutto vorrei precisare che nell'articolo
apparso sul quotidiano "La Stampa" in data 26 marzo 1997 non vi è
cenno ad un programma proposto dalla Giunta, ma viene citata bensì
un'iniziativa tendente a predisporre un calendario di interventi
per consentire alla nostra Regione di essere pronta all'importante
appuntamento rappresentato dal Giubileo dell'anno 2000, in
particolare per quanto riguarda l'appuntamento sul turismo
religioso in Valle d'Aosta e le vie della fede.
Non da oggi ci si muove in questa direzione soprattutto nel
settore del turismo e penso che gli interroganti dovrebbero esserne
a conoscenza, frequentando gli edifici di culto dovrebbero avere
avuto modo di constatare personalmente gli interventi che sono
stati fatti soprattutto in questi ultimi 10 anni.
Infatti nell'elaborazione degli interventi sui monumenti
religiosi in questi ultimi anni da parte dell'Assessorato è stato
tenuto conto della scadenza e quindi della proiezione verso l'anno
2000 e dell'appuntamento con il Giubileo; mi riferisco al piano
triennale che nel ?94-'97 abbiamo voluto attuare, un intervento di
circa 1 miliardo di lire effettuato dalla Soprintendenza regionale
sulla facciata della Cattedrale di Aosta, oppure al completamento
del piano di restauro degli organi di La Salle, di Excenex, di
Challand-Saint-Anselme e di Châtillon, questo era un programma che
avevamo predisposto d'intesa con la Curia per il completamento
degli interventi sugli organi più importanti, laddove a
Challand-Saint-Anselme invece è stato celebrato il 250°
anniversario della Parrocchia, è stata anche concretizzata
l'iniziativa di mettere un organo a disposizione di questa
Parrocchia.
E ancora ricordo gli interventi sulle Cappelle di Vachery a
Etroubles e di Pont-Serrant à La Thuile, inseriti nel piano
triennale di 2,4 miliardi di contributi per interventi sul
patrimonio monumentale religioso.
Stiamo inoltre facendo un lavoro importante per quanto riguarda
la Chiesa parrocchiale di Sarre con lavori di restauro sull'abside.
Risale all'inizio del ?95 inoltre, la nostra presenza anche in
azioni tendenti alla promozione della via francigena; la Valle
d'Aosta infatti, con altre sei regioni italiane, il département
francese del nord Pas de Calais, tre contee inglesi e il
dipartimento del turismo, ha partecipato alla stesura e alla
pubblicazione di un testo dal titolo: "La via francigena:
itinerario culturale del Consiglio d'Europa". Inoltre nel maggio
del ?96 questo Consiglio ha licenziato la proposta di legge n. 11,
che regolamenta e promuove il settore extralberghiero, settore che
sicuramente è quello più idoneo per ospitare una consistente parte
del turismo religioso previsto per l'appuntamento dell'anno
2000.
Per non giungere impreparati al Giubileo, abbiamo formato a fine
?96 un gruppo di lavoro composto da rappresentanti interni della
Regione, della Soprintendenza, del Servizio della pubblica
istruzione, dell'archivio, dell'Assessorato del turismo e da
rappresentanti esterni della Curia, dei comuni, delle APT, degli
operatori turistici. Tale gruppo di lavoro sta predisponendo un
programma per rispondere in maniera tempestiva alle indicazioni che
sono contenute in un disegno di legge sul Giubileo fuori Lazio, in
fase di approvazione alla Camera dei deputati e al Senato. Su
questo testo gli Assessori regionali al turismo delle regioni
italiane si sono confrontati per alcuni mesi, è un testo che può
produrre un effetto benefico sul complesso del settore turistico
perché consente di intervenire con un progetto organico che
dovrebbe essere fatto dalle Regioni. Pertanto le Regioni sono
tenute a presentare un progetto per poter beneficiare di uno
stanziamento globale che si aggirerà sui 1000 miliardi.
Sicuramente questo è finalizzato ad iniziative riguardanti
interventi sui monumenti religiosi e sulla ricettività a basso
costo. Come gruppo di lavoro abbiamo anche sentito il nostro
Parlamentare, il quale ci ha illustrato il testo del disegno di
legge che è in fase di esame alla Camera e che prevede tali
indicazioni.
Non si tratta quindi di avviare un vero e proprio piano lavori,
ma di essere pronti, nel momento in cui la legge dello Stato
entrerà in vigore, ad utilizzarne i benefici nei tempi che questa
legge prevederà. Già dalle indicazioni che ci sono su questo testo
che abbiamo avuto, i tempi si prevedono estremamente ridotti
quindi, nel momento in cui la legge entrerà in vigore, dovremmo
essere in grado di avere già un programma delineato complessivo per
fare fronte alle indicazioni.
Voglio che sia ben chiaro che sono interventi previsti da questa
legge, finalizzati ad iniziative riguardanti interventi sui
monumenti religiosi e sulla ricettività a basso costo.
Vorrei anche sottolineare che nel redigere il bilancio regionale
abbiamo tenuto conto del Giubileo. Infatti nel capitolo 21820 è
stato previsto un obiettivo, precisamente il 3209, riguardante
iniziative promozionali da adottarsi per l'anno santo con una
capacità di spesa di 150 milioni l'anno e di 300 milioni nel
biennio '97-'98.
Nel capitolo 65920, obiettivo 3302, dal titolo "Giubileo 2000 -
progettazione e realizzazione", è previsto nel triennio ?97-'99
l'impegno di 750 milioni.
Questi interventi sono stati previsti con anticipo e sono delle
cifre che possono subire delle variazioni sicuramente nei prossimi
bilanci, ma bisogna tenere conto che questi interventi si innestano
su un tessuto legislativo e finanziario di disponibilità di spesa
in vari capitoli, che già interviene, e io direi anche in maniera
cospicua, in questo settore.
In conclusione voglio ringraziare gli interpellanti perché mi
hanno permesso di illustrare al Consiglio le iniziative riguardanti
un argomento di cui spesso si sente parlare al di fuori dell'aula
consiliare, ma non in questo contesto. Voglio aggiungere che stiamo
già lavorando per essere pronti all'appuntamento del Giubileo
dell'anno 2000, convinti però che ciò che stiamo facendo servirà
non solo per quell'anno, ma dovrà servire ad un rilancio globale, a
medio e lungo termine, della nostra offerta turistica. Sono delle
iniziative che sono finalizzate per quest'appuntamento, ma che
dovranno rappresentare le fondamenta per un rilancio di un turismo
globale della nostra Regione.
Presidente Ha chiesto la parola il Consigliere Collé.
Collé (PpVA) Vorrei fare alcune considerazioni in base a quanto
ha affermato l'Assessore.
Intanto l'Assessore diceva che non si trattava di un programma
ma di un'iniziativa e quanto recita l'interrogazione è stato preso
da quell'articolo di giornale che veniva citato proprio
dall'Assessore. Chi leggeva quest'articolo capiva che da parte
della Regione Valle d'Aosta c'era un'iniziativa mirata a
valorizzare da una parte gli edifici religiosi e dall'altra la
volontà di andare a costruire ostelli per la gioventù ed
infrastrutture turistico-alberghiere di piccola capienza, per dare
quelle risposte di cui l'Assessorato ritiene la Valle d'Aosta avrà
necessità in occasione del Giubileo del 2000.
Credevo di aver fatto un'interrogazione abbastanza chiara, però
le risposte credo che non siano venute in maniera chiara. Abbiamo
capito che c'è un gruppo di lavoro che sta studiando e lavorando
per predisporre un programma e quindi il programma, che è stato
inserito nell'articolo di cui si parlava e di cui l'Assessore oggi
ha riferito, non c'è, ma è in via di elaborazione. Questo è il
primo dato, mentre invece leggendo l'articolo di giornale si capiva
che si era già pronti e che c'era già tutto.
Secondo aspetto. Per quanto riguarda gli ostelli per la gioventù
e le infrastrutture alberghiere vorremmo capire in che modo
l'Amministrazione regionale si pone di fronte a questo.
Nell'articolo si parla di erigere e gestire gli ostelli per la
gioventù, però vorremmo capire questo cosa vuol dire, che tipo di
finanziamenti ci sono da parte della Regione.
L'Assessore ha parlato di due capitoli: uno con 150 milioni,
l'altro con 750 milioni, però mi sembra abbastanza ampio e vano il
discorso; ricordiamoci di essere nel ?97, ricordiamoci che nel ?98
ci saranno le elezioni regionali e ci sarà comunque una pausa e il
2000 è ormai alla finestra. Ci riesce difficile capire come
l'Amministrazione regionale potrà portare a termine questo tipo di
programma - o almeno chiamiamola ancora idea perché di un'idea si
tratta, fino a quando un programma non ci sarà - quando sappiamo
bene quali siano i tempi burocratici nella nostra Regione per la
realizzazione di un qualsiasi edificio pubblico o privato.
Mi sembra quindi di capire da quanto è stato detto e scritto che
ci sono delle buone intenzioni, che con i lavori, che sono stati
avviati in passato, non solo in questi ultimi anni ma da ben
diversi anni per quanto riguarda la Cattedrale, gli organi e la
ristrutturazione di chiese in Valle d'Aosta, si stia percorrendo
questa strada, quindi non mi sembra questa una grossa novità.
Abbiamo affrontato alcune volte in Consiglio il discorso della
via francigena e più volte ho sollecitato quest'argomento affinché
effettivamente nel 2000 si arrivi preparati non solo per il
discorso del Giubileo, ma anche per l'appuntamento dei duecento
anni del passaggio di Napoleone. E a questo nelle precedenti
interpellanze avevo fatto riferimento.
Quest'idea la ritengo sicuramente valida, quello che mi lascia
un po' perplesso è che non mi pare di capire che ci siano ancora
idee chiare e un programma di fattibilità in base al quale si possa
dire che c'è la volontà di partire, che c'è perlomeno la volontà di
arrivare al 2000, se non con tutte le infrastrutture pronte, almeno
in parte.
La sensazione è che quei lavori che - come dicevo prima - da
tanto tempo in Valle d'Aosta si portano avanti, parlo degli edifici
religiosi, chiaramente si andrà avanti e si andrà verso
un'ultimazione di queste ristrutturazioni...., la sensazione, per
quanto riguarda la seconda parte, laddove si parla di ricettività e
quindi di turismo, di conseguenza non solo per il Giubileo ma anche
oltre, è che per il 2000 ci sarà ben poco considerando i tempi e la
burocrazia della nostra Regione.
