Classificazione
AMBIENTE
Stoccaggio e smaltimento rifiuti



Oggetto del Consiglio n. 2408 del 26 ottobre 2016 - Resoconto
OGGETTO N. 2408/XIV - Interpellanza: "Risultanza delle
percentuali di raccolta differenziata conseguita dai Comuni
valdostani".
Rosset (Presidente) -
Punto n. 16 dell'ordine del giorno.
Ha chiesto la parola il Consigliere Bertin per l'illustrazione; ne
ha facoltà.
Bertin (ALPE) -
Ritorno dopo qualche tempo su una
questione della quale mi ero interessato soprattutto nella passata
legislatura: i rifiuti.
Qualche tempo fa, guardando il telegiornale, vedo che esce la
notizia che il Comune di Sarre ha raggiunto il 78 percento di
raccolta differenziata: un ottimo risultato, finalmente una buona
notizia! Tale percentuale tra l'altro è stata raggiunta in
pochissimo tempo, anche perché sappiamo che la situazione era
piuttosto diversa appena qualche tempo fa. Si è introdotta la
raccolta porta a porta, la raccolta dell'umido e abbastanza
rapidamente e facilmente si sono ottenuti dei risultati ottimi come
questo; come sappiamo, è una questione soprattutto di
organizzazione.
In termini generali la questione dei rifiuti per raggiungere dei
buoni risultati nella raccolta e nella gestione è innanzitutto una
questione di volontà politica e di organizzazione. La volontà
politica è stata espressa in modo chiaro da parte dei cittadini nel
2012, che hanno espresso anche la disponibilità a fare la loro
parte in questo settore estremamente delicato nella gestione dei
rifiuti, la quale necessita anche del coinvolgimento e della
partecipazione dei cittadini. Come dicevo, è una questione di
volontà politica e di organizzazione. Sono state smentite tutte le
teorie precedenti al referendum nelle quali si ipotizzava che i
valdostani non erano in grado, magari per ragioni antropologiche,
di fare una raccolta differenziata decente e raggiungere dei
risultati dignitosi in questo settore; smentite perché erano teorie
che avevano soltanto l'obiettivo di realizzare un grande impianto
di incenerimento. Come detto, i valdostani, come tutti gli altri,
sono in grado - e lo dimostrano - di fare una raccolta
differenziata di buona qualità e di alto livello, ricordandosi che
migliore è la raccolta e più alti sono i risultati, minori sono i
costi per i cittadini; più si differenzia, meno costa, questo
bisogna sempre ricordarselo. Questi risultati sono stati raggiunti:
il 78 percento è un risultato ottimo, senza introdurre la tariffa.
Certamente bisogna fare in fretta, Assessore, perché qui bisogna
darsi un po' una sveglia poiché stiamo accumulando ritardo; dal
2012 sono passati quattro anni, e di tempo ne abbiamo perso a
sufficienza. Bisogna accelerare su tutte le questioni ad iniziare
dalla tariffa che è fondamentale.
Come dicevo, questa buona notizia finalmente mi ha sorpreso, non
tanto per il risultato che ho sempre considerato possibile, ma
perché finora l'Amministrazione regionale non conosceva questi
risultati a livello comunale. Diverse volte con interpellanze e
interrogazioni avevo chiesto quali erano i risultati della raccolta
differenziata a livello comunale, e mi è stato sempre risposto che
ogni informazione di carattere quantitativo ed economico è raccolta
dalla Regione a livello di subAto, che la Regione non sa e non ha
questi dati per cui io presumevo non esistessero. Poi, sorpreso
positivamente, scopro che invece questi dati esistono, visto che il
Comune di Sarre ha fatto il 78 percento di raccolta
differenziata.
Mi chiedo pertanto se l'Amministrazione regionale fosse a
conoscenza di questo dato o l'ha appreso, come l'ho appreso io, dal
Tg3. Seconda cosa: mi chiedo a questo punto se conosce anche i
risultati degli altri settantatré Comuni valdostani, perché
conoscere è importante per poter migliorare e gestire un sistema
complesso. Questi dati sono fondamentali e volevo sapere
evidentemente se li conoscevate, quali erano questi risultati. In
caso contrario - e la cosa mi stupirebbe un po' - se vi è
l'intenzione di raccogliere tali dati che sono importanti per
gestire questo sistema.
Presidente -
Ha chiesto la parola l'Assessore Bianchi per
la risposta; ne ha facoltà.
Bianchi (UV) -
Cercherò di rispondere attenendomi
all'oggetto dell'interpellanza, in quanto lei chiaramente ha
spaziato andando indietro fino al 2012, tralasciando il fatto che
c'era una sentenza del Consiglio di Stato che solamente a dicembre
del 2015 diceva di andare avanti in un'altra direzione. Ci
atterremo comunque all'interpellanza e cercherò di risponderle.
A partire dall'anno 2008 tutti i dati inerenti alla gestione dei
rifiuti urbani sono rilevati a livello di subAto e non più di
singolo Comune, come stabilito dalla legge regionale del 3 dicembre
2007 n. 31. L'obbligo delle disposizioni statali indica di
assicurare la gestione dei rifiuti urbani all'interno di Ambiti
territoriali ottimali o sotto Ambiti, superando quindi la
frammentazione a livello territoriale di singolo Comune. In
considerazione di questo, pertanto, ogni informazione di carattere
quantitativo ed economico è acquisita dalla Regione a livello di
subAto e corrisponde con quanto riportato annualmente sul rapporto
annuale di gestione dei rifiuti, come era già stato ricordato e
detto in risposta ad una richiesta ai sensi dell'articolo 116 del
Regolamento del Consiglio.
In merito alla richiesta formulata con l'interpellanza, la
Regione non acquisisce - per le motivazioni che ho detto - i dati
relativi ai singoli Comuni connessi con obiettivi di raccolta
differenziata dei rifiuti urbani, in quanto tale informazione non è
prevista dalle disposizioni vigenti che stabiliscono invece
l'obbligo di assicurare la gestione dei rifiuti urbani all'interno
di Ambiti territoriali ottimali, quindi all'interno dei subAto. A
tal proposito ricordo che il Piano rifiuti recentemente approvato,
discusso in Commissione e anche in Consiglio, prevede la riduzione
da nove a cinque subAto, quindi il principio non è quello di andare
a vedere i dati di ogni singolo Comune, bensì di allargare
territorialmente ogni Ambito territoriale, quindi di aumentarlo.
Pur essendo sicuramente importante incidere in modo positivo e
attento a livello comunale, è necessario che ciò avvenga in modo
coordinato e sotto la responsabilità dell'autorità di subAto di
appartenenza.
Ad ogni buon conto, dal momento che lei, collega Bertin, ha
evidenziato in premessa che dagli organi di informazione è venuto a
conoscenza di un dato del Comune di Sarre, solo per non lasciar
cadere la questione, ho cercato di ricostruire il tutto e le
fornisco volentieri le informazioni che ho avuto dall'autorità di
subAto Grand Paradis, facendo però una premessa di ordine generale.
Alcune autorità di subAto effettuano delle pesature della raccolta
differenziata per verificarne l'andamento e questo avviene
giornalmente o solamente in alcuni periodi dell'anno, in altri non
avviene, perché chiaramente queste pesature hanno dei costi
considerevoli che vanno in tariffa. Nell'autorità di subAto Grand
Paradis stanno cercando di mettere a punto un sistema che consenta
di rilevare i dati quantitativi dei rifiuti e in tale ambito sono
stati forniti i dati dei primi sette mesi dell'anno del Comune di
Sarre. In particolare, per quel che riguarda il dato del Comune di
Sarre - e che ricordava anche lei, collega Bertin - va specificato
che il 78 percento non è stato rilevato da quando è partito il
porta a porta come ha detto lei, perché il porta a porta era già
attuato nel Comune di Sarre, e quindi non sappiamo da che
percentuale siamo partiti; in ogni caso è sicuramente un'ottima
percentuale. In base alla costruzione del servizio, poiché il porta
a porta è svolto da mezzi dedicati (ecco perché si sa la
percentuale) che passano solo a Sarre (sono tre automezzi che
servono solo il Comune di Sarre), siamo abbastanza certi del dato
fornito, seppur con l'incognita della ridistribuzione dei rifiuti
raccolti dei centri intercomunali. Il 78 percento è dato da un 70
percento di raccolta porta a porta urbana e da un 8 percento dei
centri comunali, presso i quali chiaramente possono portare i
rifiuti tutti i residenti dell'
Unité Grand Paradis
. Questa
percentuale si riferisce solo al mese di luglio, mentre su base
annuale il dato è inferiore, anche perché la raccolta dell'organico
è partita il 16 maggio.
Oltre a questo, è bene evidenziare, proprio perché è importante,
che il costo sostenuto per la raccolta dell'organico nel Comune di
Sarre è comunque sostenuto da tutti i residenti dell'Unité,
considerando che tale vantaggio in termini di percentuale ricade
comunque su tutti i Comuni, e a mio avviso qui hanno fatto una
scelta logica. Pertanto ai fini del calcolo delle percentuali di
raccolta differenziata è la media regionale e dei singoli subAto
che interessa, media regionale che ad oggi è arrivata a 56,02, a
cui va aggiunta la raccolta del RAEE e le percentuali del
compostaggio domestico, quindi diciamo che siamo a circa il 60
percento. Non abbiamo ancora raggiunto il 65 percento, ma comunque
non siamo così lontani. Se pensiamo che di qui a poco riusciremo a
mettere nelle percentuali anche lo spazzamento, sicuramente siamo
oltre il 65 percento. Certamente ci sono delle autorità di subAto
più virtuose e altre che faticano un po', ma comunque il dato
regionale è più che incoraggiante.
Aggiungo con soddisfazione - è di questi giorni e l'avrà letta
anche lei - la notizia che abbiamo raggiunto il 50 percento
dell'avvio al riciclo fissato dall'Unione europea nel 2020, lo
abbiamo già raggiunto. Credo che possiamo essere tutti soddisfatti
di questo risultato. Certo, il recupero presuppone una
differenziata di qualità, e quindi essere portati ad esempio a
livello nazionale è sicuramente un incoraggiamento per continuare a
lavorare in quella direzione, a lavorare tutti insieme.
Presidente -
Ha chiesto la parola il Consigliere Bertin
per la replica; ne ha facoltà.
Bertin (ALPE) -
Sono partito dal 2012 perché è da lì che
cambia la situazione. Ci ricordiamo il disastro precedente, quando
l'indirizzo generale della politica era "non differenziamo, tanto
poi si brucerà tutto" e si inventavano teorie sull'incapacità dei
valdostani a fare la differenziata. Certo, era un'ipotesi credo
abbastanza suffragata dai fatti, il 78 percento è stato raggiunto
anche con l'introduzione del porta a porta. Ricordo benissimo qual
era la situazione precedente all'introduzione del porta a porta. In
generale il porta a porta fa raggiungere obiettivi di questo genere
in tempi rapidi e migliora la qualità della raccolta differenziata:
questo lo sappiamo ed è provato anche da questo caso, è un'evidenza
scientifica (solo per riprendere le sue affermazioni).
Per il resto, mi fa ridere che l'Amministrazione regionale non
voglia sapere cosa fanno i Comuni. Per carità, non vogliamo
saperlo, anche se questi dati ci sono e non li forniamo, non
vogliamo saperlo! Invece, secondo me, è importante sapere il più
possibile come sta funzionando la gestione dei rifiuti in Valle
d'Aosta. Ogni informazione supplementare è fondamentale per
raccogliere questi dati, anche a livello comunale, è
importantissimo, innanzitutto perché si può anche capire quali
situazioni funzionano bene e quali no. Poi in termini generali
bisogna anche mettere una certa competizione all'interno delle
diverse entità. Certo, bisogna mantenere un costo per i cittadini a
livello regionale che sia abbastanza omogeneo, ma all'interno di
questo bisogna capire dove la cosa funziona e dove non funziona,
anche perché in questo modo si potrà gestire meglio il sistema. Tra
l'altro la Tari è una tassa a livello comunale e non si può pensare
di gestire l'evoluzione generale di questo sistema di raccolta e di
gestione dei rifiuti senza sapere come funziona; bisogna puntare a
sapere il più possibile, e saperlo anche a livello comunale è
fondamentale.
Possiamo raggiungere in tempi rapidi il 65 percento, ma non
fermiamoci lì, mi raccomando, perché se poi dopo aver raggiunto il
65 percento ci fermiamo francamente la cosa mi inquieta molto.
L'obiettivo deve essere quello di andare, come il Comune di Sarre,
al 78 percento per tutta la regione e anche oltre. È possibile una
prospettiva, una tendenza ai rifiuti zero, che è l'orientamento
generale dell'Europa in cui si parla di economia circolare e si va
in quella direzione. Noi dobbiamo anche cogliere l'occasione del
fatto che i valdostani hanno dato la loro disponibilità a fare il
referendum per diventare un esempio e raggiungere in fretta
obiettivi alti. Non fermiamoci al 65 percento. Certo, siamo
soddisfatti del fatto che vi sia stato un aumento in questi anni -
e ci mancava pure il contrario! - ma non fermiamoci. Questo è un
primo passo, dobbiamo farne tanti altri e raggiungere percentuali
molto superiori.
Francamente sono parzialmente insoddisfatto di questa risposta,
mi fa anche un po' sorridere il fatto che si dica che non vogliamo
sapere quanto si fa a livello comunale. Se ci sono i dati bisogna
raccoglierli e sapere come funziona il sistema, magari farli anche
conoscere all'esterno. Mi lascia un po' perplesso questo
atteggiamento, sia per quello che riguarda la raccolta della
documentazione a livello comunale, che questa sua giusta
soddisfazione del 65 percento quando lo raggiungeremo, ma questo
non può essere che un primo passo, altrimenti rimarrò deluso da
questa risposta.
