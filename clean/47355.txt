Classificazione
AMBIENTE
AMMINISTRAZIONE REGIONALE



Oggetto del Consiglio n. 3630 del 22 maggio 2024 - Resoconto
OGGETTO N. 3630/XVI - Interrogazione: "Notizie in merito al
coinvolgimento della Regione nell'ambito del progetto Courmayeur
Climate Hub.
Bertin (Presidente) -
Punto n. 11. Risponde l'assessore
Caveri.
Caveri (AV-VdA Unie) -
Come lei ricorda, nella sua
iniziativa il Comune di Courmayeur ha partecipato a questo bando
direttamente all'avviso pubblico e lo ha vinto e, come lei sa,
quest'immobile che lei cita, il famoso "Ange", io ho anche avuto
modo di visitarlo, è una struttura che purtroppo per molti decenni
era rimasta lettera morta malgrado l'interesse di tipo culturale e
anche di tipo storico.
L'Amministrazione regionale, pur non essendo coinvolta a nessun
titolo nel progetto "Courmayeur Climate Hub", fornisce comunque il
supporto al Comune di Courmayeur nell'ambito delle attività di
assistenza tecnica portate avanti per il tramite delle partecipate
INVA, Finaosta, analogamente a tutti gli altri soggetti attuatori
del PNRR sul territorio valdostano rispetto agli adempimenti topici
previsti dal PNRR PNC, che sono: supporto operativo rispetto alle
attività di monitoraggio, supporto operativo rispetto al controllo,
rispetto alle attività di rendicontazione e, infine, dell'attività
di comunicazione.
Io più volte ho chiesto al Comune di Courmayeur se avessero
qualche tipo di necessità, la risposta è sempre stata che
viaggiavano con il vento in poppa senza alcun tipo di difficoltà,
quindi non hanno fruito delle possibilità che avrebbero avuto per
poter in qualche maniera partecipare con maggior serenità a questo
tipo di iniziativa.
Ci siamo visti una volta, questa volta non sono riuscito ad
andare, gli unici momenti di interlocuzione e di confronto sono
quelli in cui sono stati presentati i risultati del progetto.
Quando il silenzio incombe, c'è l'impressione che tutto vada
bene.
Presidente -
Per la replica, la parola al consigliere
Aggravi.
Aggravi (RV) -
Mi sono segnato quest'ultima frase perché
mi è piaciuta e speriamo che effettivamente, come dice lei, il
silenzio sia positivo. Io ho presentato quest'interrogazione - e la
ringrazio anche della risposta - forse più di prospettiva, intanto
capire quali fossero i rapporti e giustamente lei ce li ha
evidenziati.
Ne approfitto e approfitto soprattutto del fatto che lei siede
tra il collega Bertschy e il collega Grosjacques, e spiegherò
perché, perché nel corso della serata del 7 maggio, dove si è dato
uno stato di avanzamento un pochettino più corposo rispetto a
quando ci eravamo visti la volta precedente, dove sostanzialmente
era in una fase più iniziale rispetto al 7 maggio, sono uscite
delle considerazioni, che, secondo me, potevano essere anche utili
e di sprone relativamente a tutta una serie di argomenti. Perché ho
citato i due colleghi? Perché nell'ambito della presentazione c'è
stato un interessante passaggio sulle idee che, ad esempio, i
ragazzi del liceo linguistico hanno portato sulle professioni, si è
parlato lungamente della possibilità di potenziare quella che può
essere la figura di un operatore avanzato degli impianti a fune, di
qualcosa al Consiglio politiche del lavoro, anzi più di qualcosa,
si è già parlato... Era per dire che c'è anche qualcos'altro che si
muove rispetto alle attività fatte dalla Regione, potrebbe essere
magari anche interessante costruire - perché no? - un ponte o
comunque capire effettivamente quali sono delle esigenze che
arrivano da un'altra esperienza rispetto alla gestione più
complessa, ad esempio, del piano politiche del lavoro. Guardo dal
lato dell'assessore Grosjacques perché la parte legata alla
comunicazione di una località, o comunque di quello che può essere
lo sviluppo anche turistico o quant'altro legato a una località,
che però tenga conto nel complesso poi di una strategia più ampia
che è quella dell'Assessorato che presiede il collega Grosjacques.
L'idea quindi era più di prospettiva e mi auguro che dall'altro
lato ci possano essere delle interrelazioni e che le cose non
rimangano nei cassetti solo di una parte, perché comunque sono
uscite delle tematiche molto interessanti, che si stanno in realtà
ancora sviluppando e quindi - perché no? - fare questo
passaggio.
Mi prometto di provare a fare un po' da facilitatore - mi veniva
navigator
ma era brutto - a parte la battuta, perché
oggettivamente è anche un po' assurdo che magari ci siano delle
duplicazioni o, meglio, che le due cose non si parlino, quando
invece potrebbero, tra l'altro, insieme portare dei risultati -
perché no? - per una volta in sinergia e soprattutto anche più
legati magari anche alle necessità più di prossimità di una
comunità, o comunque di operatori che hanno un altro tipo di
esigenze che possono contribuire nell'elaborazione e - perché no? -
implementazione di strategie più ampie, siano esse nel mondo del
lavoro, siano esse nella promozione turistica.
