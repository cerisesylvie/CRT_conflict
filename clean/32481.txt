Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 1188 del 12 maggio 2010 - Resoconto
OGGETTO N. 1188/XIII - Interpellanza: "Inserimento del
poligono di tiro di Saumont nel progetto di riqualificazione del
poligono di tiro militare Clou-Neuf".
Interpellanza
Richiamata la nostra interpellanza dell'ottobre 2008 avente
per oggetto "Intendimenti in merito alla gestione del Poligono
comunale di Aosta" situato in area Saumont;
Visto il disegno di legge n. 89 "Interventi regionali per il
recupero e la riqualificazione del poligono di tiro militare di
Clou-neuf";
Ricordato che, in occasione della discussione in Consiglio
della sopraccitata iniziativa, il Presidente della Regione
affermava: "c'è un progetto per una revisione del Poligono che va
nella direzione di ampliare l'attività...";
i sottoscritti Consiglieri regionali
Interpellano
il Presidente della Regione per sapere:
1) quali sono le intenzioni del Governo regionale al
riguardo;
2) come si inserisce il poligono di tiro di Saumont nel più
vasto progetto di riqualificazione del poligono Clou-Neuf.
F.to: Bertin - Chatrian - Patrizia Morelli
Président
- La parole au Conseiller Bertin.
Bertin (ALPE)
- Questa interpellanza prende spunto da
un'altra nostra iniziativa, fatta all'incirca due anni fa, riferita
all'inagibilità all'epoca del poligono di Saumont; in quella
occasione il Presidente della Giunta ci aveva detto che era
intenzione del Governo regionale investire su questo poligono per
sistemarlo e ampliarne l'attività, ossia utilizzandolo sia per il
tiro obbligatorio, per la Polizia e gli altri organismi che devono
utilizzare le armi da fuoco, sia per gli aspetti più sportivi.
All'epoca noi, vedevamo meglio, vista anche l'area nella quale è
situato il poligono, l'utilizzo dello stesso esclusivamente ad uso
sportivo, visto che si inserisce in un parco pubblico e in
prospettiva dovrebbe comunque avere un ruolo un po' diverso. Visto
che in questi giorni voteremo (fra poco) la legge riferita al nuovo
poligono di Clou-Neuf, ci chiedevamo in che modo si inseriva il
vecchio poligono all'interno della nuova struttura, nel senso se ci
sarebbero stati dei doppioni e che fine avrebbe fatto il poligono
di Saumont. Non adesso, perché evidentemente in questa fase
transitoria viene utilizzato per permettere i lavori a Sarre per il
nuovo poligono di Clou-Neuf. In V Commissione, quando abbiamo
audito il Sindaco di Aosta, gli abbiamo chiesto qual era la
destinazione futura, aperto l'impianto a Sarre, del vecchio
poligono di Saumont, il Sindaco ci ha detto che, avendo loro ceduto
in comodato gratuito alla Regione il poligono, non sapevano niente
sul futuro del poligono. Volevamo pertanto sapere come si inseriva
e quale ruolo avrebbe avuto il poligono di Saumont. Grazie.
Président
- La parole à l'Assesseur au tourisme, aux
sports, au commerce et aux transports, Marguerettaz.
Marguerettaz (UV)
- Merci, M. le Président. Sicuramente
questa interpellanza viene fatta in data odierna con una
discussione che avverrà fra poco tempo sul disegno di legge n. 89,
dove avremo già alcune risposte rispetto a tale tema. Voi partite
dall'interpellanza dell'ottobre 2008, ma da quel momento ad oggi ci
sono stati una serie di atti - da voi ovviamente verificati -, che
sono le delibere del 2009, dove da un lato abbiamo avuto la presa
in comodato del poligono di Saumont e la delibera ultima del 30
aprile, dove era stata approvata la convenzione per l'affido in
gestione temporanea alla sezione di Aosta del tiro a segno
nazionale. Come vedrà, nel disegno di legge, all'articolo 2, ci
sono gli interventi che sono stati definiti e che comprenderanno
anche la sistemazione temporanea e provvisoria del poligono di
Saumont. Abbiamo fatto un sopralluogo insieme anche alla sua
collega di gruppo e tutto il percorso è condizionato al fatto che
Saumont, temporaneamente, consentirà ai militari di poter
utilizzare il poligono per le loro attività, in modo tale che il
poligono di Clou-Neuf venga definitivamente sistemato. Rispetto a
questo, quindi, come avrà avuto modo di rimarcare, l'utilizzo del
termine "temporaneo" ci porterebbe a dare come indicazione che nel
tempo, qualora tutte le cose vengano definite correttamente, il
poligono di riferimento sarà il poligono di Clou-Neuf laddove ci
saranno le condizioni per poter fare le esercitazioni militari, ma
nel contempo anche le esercitazioni istituzionali (corpi di
polizia, forestale e tutti i corpi che non sono militari),
l'attività sportiva e la possibilità per i cacciatori di andare a
tarare e utilizzare le loro armi, qualora tale progetto quindi
diventi effettivamente funzionante, la nostra intenzione sarebbe
quella di bonificare e di riportare ad altri usi il poligono di
Saumont; quindi questo è il percorso. Ad oggi Saumont ci serve per
poter dislocare temporaneamente le attività militari del Clou-Neuf,
terminare i lavori, definire tutti i lavori a Clou-Neuf e poi
affrancare la zona di Saumont dal poligono. Questo è ovviamente un
work in progress
, tenete conto che tutto questo deve essere
valutato nella fase progettuale e realizzativa, ma questo è
l'intendimento del Governo regionale.
Président
- La parole au Conseiller Bertin.
Bertin (ALPE)
- L'obiettivo dell'interpellanza era
appunto sapere quale è la destinazione finale del poligono di
Saumont, visto che due anni fa ci avevate detto un'altra cosa!
Abbiamo seguito anche noi i lavori della V Commissione e sapevamo
... volevamo soltanto capire cosa alla fine ne facevate di quel
poligono. Non verrà più utilizzato, verrà chiuso insomma.
Grazie.
