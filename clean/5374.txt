Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 266 del 21 aprile 1983 - Resoconto
OGGETTO N. 266/VII - DISEGNO DI LEGGE CONCERNENTE:
"MODIFICAZIONI ED INTEGRAZIONI ALLA L.R. 11.8.1975, N. 39 E
SUCCESSIVE MODIFICAZIONI E INTEGRAZIONI, CONCERNENTE: ORDINAMENTO
DELLE GUIDE E PORTATORI ALPINI IN VALLE D'AOSTA."
Si dà atto che alle ore 11,36 riassume la Presidenza il
Presidente DOLCHI.
PRESIDENTE:
Ha chiesto di parlare l'Assessore Pollicini,
ne ha facoltà.
POLLICINI - (D.P.):
Sarebbe stato opportuno annullare le
leggi precedenti, quella del '75 e quella del '79, e fare un nuovo
disegno di legge riguardante le guide ed aspiranti guide della
Valle d'Aosta, però, essendo alla fine della legislatura, ci è
parso opportuno non rifare tutta la legge ma emendarla ancora una
volta. Occorre però stilare un nuovo testo, per non dover
consultare tre leggi, in maniera da rendere più facile la lettura e
da avere sempre presenti le norme che regolano la professione di
guida nella nostra Regione.
Le modifiche che sono riportate nella proposta che oggi viene
presentata al Consiglio sono di due tipi: una di carattere formale
che riguarda la modificazione della denominazione di portatore, che
praticamente appartiene al passato. Oggi, con l'evoluzione dei
tempi, si è modificato il sistema e l'effettivo ruolo del
portatore. La denominazione attuale di quella figura è
aspirante-guida e cerchiamo di avvicinare questo ruolo alla
Professione di guida di alta montagna. Vi sono poi delle modifiche
di carattere sostanziale riguardanti innanzitutto le questioni che
sono direttamente legate all'aspetto previdenziale. Andando per
ordine, possiamo definire che la norma prevede l'obbligatorietà
dell'applicazione delle tariffe vigenti in Valle per guide e
aspiranti guide, da parte di chi proviene dall'esterno, con propri
clienti, ed esplica l'attività di guida nel territorio valdostano:
quindi tutti coloro che esercitano la professione di guida in Valle
d'Aosta, anche se provengono dall'esterno con i propri clienti,
sono tenuti per legge a praticare le tariffe previste per le guide
locali. Questo serve ad evitare confusioni, illecite concorrenze o
situazioni di non chiarezza fra funzioni di guide identiche e
tariffe diverse.
Un altro degli aspetti è l'abbassamento dell'età minima per
esercitare la professione di guida che passa così da 25 a 23 anni:
viene poi eliminata la norma che stabiliva in 60 anni l'età massima
per esercitare questa professione. Restando il fatto però che
occorrono delle garanzie sulle condizioni fisiche della guida
quando si supera questa età.
Quindi non ci sono limiti di età però è sempre salvaguardata la
garanzia della integrità fisica per poter esercitare il ruolo di
guida alpina. Così come per i maestri di sci, ci sono corsi di
aggiornamento a scadenza triennale, anzichè a scadenza
quinquennale.
L'aspetto importante cui facevo cenno prima rispetto alle
modifiche apportate a questa legge per guide alpine riguarda il
sistema previdenziale. Voi sapete che il fondo di previdenza a
carico Comune-Regione-Guide Alpine era suddiviso nel rapporto
dell'80% a carico della Regione, del 20% a carico delle guide
alpine e delle aspiranti guide.
Il meccanismo ha funzionato per i primi anni, ma oggi non
funziona più.
Diventa, a detta dell'Unione Guide Valle d'Aosta, insopportabile
l'onere del 20% che sinora era andato a carico delle guide in
attività di servizio per contribuire al fondo di previdenza delle
guide alpine, per cui si propone una radicale modificazione
dell'attuale sistema legato anche ad una fortissima indicizzazione,
che alcune volte superava la stessa svalutazione corrente della
moneta.
La nuova proposta del sistema previdenziale delle guide prevede
prima di tutto il blocco dell'ammontare unitario dei sussidi a
livello del 31.12.1982 che, arrotondato, è di un milione e mezzo
annuo, poi l'assunzione di questo onere totalmente a carico della
Regione, quindi viene eliminato il 20% che sinora era a carico
delle guide di alta montagna. La situazione attuale del fondo di
previdenza è la seguente: sono 120 le persone, guide o i
superstiti, che beneficiano del sistema di previdenza delle guide
alpine, e sono 43 quelli che fruiscono della pensione di anzianità
che è pensione piena, cioè di 1,5 milioni all'anno. Poi ve ne sono
24 che usufruiscono della pensione di invalidità che è identica
all'anzianità per quello che è il 100%, ed il 75% per gli altri. Ci
sono quindi 24 persone che ricevono la pensione di invalidità e 63
soggetti che ricevono la pensione di reversibilità;
complessivamente fanno carico al fondo di previdenza delle guide
alpine 120 soggetti fra pensione di anzianità, pensione di
invalidità e pensione di reversibilità. Il costo complessivo è di
144 milioni 525 mila lire, a totale carico della Regione. Questo è
l'aspetto previdenziale che viene modificato. Poi è stato
concordato con l'Unione Guide che gli assegni sono a carattere
annuale e non semestrale. Saranno presentate delle modifiche di
consistenza molto limitata, che il Consigliere Voyat ha già portato
alla Presidenza del Consiglio e che sono state concordate con
l'Unione Guide e con l'Assessorato al Turismo. Sono delle formalità
che non ritengo sostanziali, ma tali da chiarirne il significato,
in particolare da non ammettere delle incertezze.
Penso che sia una legge importante che debba essere portata
avanti, perchè la motivazione più urgente era quella della
modificazione del sistema pensionistico.
PRESIDENTE
: Ha chiesto di parlare il Consigliere Voyat,
ne ha facoltà.
VOYAT - (U.V.):
Sono d'accordo con quanto ha detto
l'Assessore sulla necessità, ed anche l'urgenza, di presentare
queste modifiche alla legge 39 del '75, anche se il fatto di aver
presentato degli emendamenti potrebbe far sembrare il contrario.
Come ha già detto l'Assessore Pollicini, sono degli emendamenti già
concordati e prevedono solo delle piccole precisazioni o correggono
degli errori di battitura.
Solo come raccomandazione, e non come emendamento, voglio
rammentare la necessità di emanare un regolamento per
l'applicazione di questa legge. Infatti la legge del '75 prevedeva,
all'art. 12, un regolamento di applicazione; nel testo attuale,
modificato questo regolamento non è più previsto.
Voglio qui ribadire quanto ha già detto l'Assessore, ed era già
stato affermato sia in Commissione che in Consiglio regionale:
quando si fanno modifiche importanti, bisogna rifare la legge ex
novo, comprendendo tutte le modificazioni già fatte in passato,
soprattutto se si tratta di leggi, come questa, risalenti a 8-10
anni fa e che hanno già subito altre modificazioni, altrimenti,
come nel caso in esame, si devono consultare quasi tutte le leggi
che partono dal '75 fino ad oggi. Gli emendamenti penso non sia il
caso di illustrarli ora, ad ogni modo, se sarà necessario, li
spiegherò mano a mano che verranno votati.
PRESIDENTE
: Ha chiesto di parlare il Consigliere Tonino,
ne ha facoltà.
TONINO - (P.C.I.):
Siamo d'accordo sul provvedimento
perchè condividiamo l'esigenza di equiparare la categoria dei
portatori, sotto l'aspetto professionale, ai maestri di sci, per
cui siamo d'accordo che siano chiamati aspiranti guida, il che è
più rispondente fra l'altro al tipo di attività che fanno. Riguardo
al secondo punto, e cioè sull'opportunità che la formazione
professionale e l'aggiornamento di queste figure sia fatto con una
cadenza più frequente, triennale, crediamo sia l'altro aspetto
positivo del provvedimento.
Per quanto riguarda il sistema previdenziale, quello che ci
sembra comunque inadeguato è questa cifra di 1 milione 500 mila
lire, per cui vorrei sapere dall'Assessore se e in che modo questa
cifra potrà essere adeguata e accresciuta in un secondo tempo.
Infine un'osservazione che dobbiamo fare alla Giunta per la
parte finanziaria; è abbastanza incomprensibile che un disegno di
legge che viene fatto dalla stessa Giunta sia presentato con una
parte finanziaria così raffazzonata: un minimo di collegamento fra
gli Assessori ci dovrebbe essere prima di presentare un disegno di
legge. Anche questo, credo, è un segno del disordine con cui, in
questo ultimo periodo pre-elettorale, la Giunta sforna disegni di
legge in quantità.
PRESIDENTE
: Mi sembra di dover considerare come un
emendamento, perchè il Consiglio dovrà pronunciarsi, il fatto che
l'Assessore ha dichiarato di optare per la voce "annuale" anzichè
"semestrale" là dove si presenterà il caso, ed il Consiglio dovrà
decidere fra le due dizioni.
Passiamo all'esame dell'articolato. Do lettura dell'art. 1.
ART. 1
Nella L.R. n. 39/1975 e successive modificazioni ed
integrazioni, la denominazione di "portatore alpino" è sostituita
da quella di "aspirante guida alpina".
Ogni riferimento ai portatori alpini contenuto nella legge, nei
regolamenti dell'Unione Valdostana guide di alta montagna e nelle
deliberazioni della Regione Valle d'Aosta va inteso come relativo
agli aspiranti guide alpine.
Le società locali di guide e portatori alpini di cui all'art. 10
della legge regionale n. 39/75, come modificato dalla L.R. n.
29/1979, assumono la denominazione in società locali di guide e
aspiranti guide alpine.
PRESIDENTE:
Metto in approvazione l'articolo 1:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
PRESIDENTE:
Do lettura dell'art. 2.
ART. 2
L'art. 2 bis della L.R. 39/1975, aggiunto con L.R. n. 29/1979 è
sostituito dal seguente:
"L'esercizio saltuario della professione da parte di guide o
aspiranti guide provenienti con il loro clienti da altre regione o
dall'estero, non è soggetto all'autorizzazione di cui all'articolo
2, purchè si tratti di persone autorizzate ai sensi di legge dello
Stato, di altre Regioni o Province Autonome, o dello Stato estero
di provenienza, ma è in ogni caso subordinato all'osservanza delle
norme di cui ai successivi artt. 5 e 6".
L'art. 6 della L.R. n. 39/1975 è sostituito dal
seguente:
"Le tariffe per le prestazioni professionali della guida e
dell'aspirante guida e dell'aspirante guida in Valle d'Aosta sono
stabilite con decreto dell'Assessore regionale al turismo,
urbanistica e beni culturali, su proposta dell'Unione Valdostana
guide di alta montagna.
Esse sono vincolanti per tutte le guide e aspiranti guide alpine
esercenti, anche occasionalmente, in Valle d'Aosta."
PRESIDENTE:
Metto in approvazione l'articolo 2:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
PRESIDENTE:
Do lettura dell'art. 3.
ART. 3
La lettera g) dell'art. 3 della L.R. 11.8.1975, n. 39, e
successive modificazioni ed integrazioni, è sostituito dalla
seguente:
"g) età minima di 18 anni per i portatori, di 23 anni per le
guide".
PRESIDENTE:
All'art. 3 vi è l'emendamento del Consigliere
Voyat che prevede che al comma g) sia modificata la parola
"portatori" con la parola "aspiranti guide".
Lo metto in approvazione:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
PRESIDENTE:
Metto in approvazione l'articolo 3 nel testo
così emendato:
ART. 3
La lettera g) dell'art. 3 della L.R. 11.8.1975, n. 39, e
successive modificazioni ed integrazioni, è sostituito dalla
seguente:
"g) età minima di 18 anni per le aspiranti guide, di 23 anni per
le guide".
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
PRESIDENTE:
Do lettura dell'art. 4.
ART. 4
Il 7° comma dell'art. 8 della L.R. n. 39/75, come modificato
dalla L.R. n. 29/79, è sostituito dal seguente:
"Parimenti non possono far parte dell'Unione le guide e gli
aspiranti guide i quali non ottemperino all'obbligo di frequentare,
almeno ogni triennio, e salvo impedimenti derivanti da forza
maggiore, riconosciuti dall'Assessore regionale al turismo,
urbanistica e beni culturali, un corso di aggiornamento e
perfezionamento organizzato a norma della lettera a) del 2° comma
dell'art. 9.
Detto obbligo cessa al compimento del 50° anno di
età.".
PRESIDENTE:
Metto in approvazione l'articolo 4:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
PRESIDENTE:
Do lettura dell'art. 5.
ART. 5
Al 2° comma dell'art. 9 della L.R. 11.8.1975, n. 39, e
successive modificazioni e integrazioni, è aggiunta la seguente
lettera:
"h) può stipulare polizze di assicurazione collettiva, a favore
delle guide e aspiranti guide iscritte all'Unione per la cor
responsione di somme "una tantum" in caso morte o invalidità
permanente conseguenti a infortunio in servizio".
PRESIDENTE:
Metto in approvazione l'articolo 5:
ESITO DELLA VOTAZIONE
Presenti, votanti e favorevoli: 23
Il Consiglio approva all'unanimità.
PRESIDENTE:
Do lettura dell'art. 6.
ART. 6
L'art. 12 della L.R. 11.8.1975, n. 39, e successive
modificazioni ed integrazioni, è sostituito dal seguente:
'Art. 12
(Provvidenze a favore di guide e aspiranti guide)
Le guide e aspiranti guide, iscritti all'Unione Valdostana
guide di alta montagna e che si trovino nelle condizioni di cui ai
successivi artt. 13,14 e 16 della presente legge, beneficiano delle
seguenti provvidenze:
a) assegni annuali (o semestrali) di anzianità;
b) assegni annuali (o semestrali) di invalidità permanente,
ordinari e speciali".
PRESIDENTE:
All'art. 6 c'è una serie di emendamenti
dell'Assessore Pollicini e del Consigliere Voyat. Metto in
approvazione prima l'emendamento dell'Assessore perchè definisce il
problema circa il tempo di anzianità e di invalidità permanente,
che è la parte fondamentale, quindi sostituisce le parole
"semestrali" con "annuali".
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità.
PRESIDENTE:
Vi sono poi gli emendamenti presentati dal
Consigliere Voyat che aggiungono dopo le parole "aspiranti guide"
le parole "e loro familiari". Vi è inoltre un comma aggiuntivo che
recita:
"In caso di morte delle guide o aspiranti guide, i familiari che
si trovano nelle condizioni di cui al successivo comma art. 15
beneficiano di assegni annuali di reversibilità". Inoltre
sostituire a "e 16" con "e 15".
Li metto in approvazione in un'unica votazione:
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità.
PRESIDENTE:
Metto in approvazione l'articolo 6 nel testo
così emendato:
ART. 6
L'art. 12 della L.R. 11.8.1975, n.
39,
e successive
modificazioni e integrazioni, è sostituito dal seguente: "Art.
12
(Provvidenze a favore di guide e aspiranti guide e loro
familiari)
Le guide e aspiranti guide, iscritte all'Unione valdostana
guide di alta montagna e che si trovino nelle condizioni di cui ai
successivi artt. 13, 14 e 15 della presente legge beneficiano delle
seguenti provvidenze, a carico della Regione:
assegni annuali di anzianità;
assegni annuali di invalidità permanente, ordinari e
speciali.
In caso di morte delle guide o aspiranti guide, i familiari
che si trovano nelle condizioni di cui al successivo articolo 15
beneficiano di assegni annua li di reversibilità."
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità.
PRESIDENTE:
Do lettura dell'art. 7.
ART. 7
I commi 4° e 5° dell'art. 13 della L.R. 11.8.1975, n. 39 e
successive modificazioni e integrazioni, sono soppressi.
ESITO DELLA VOTAZIONE
Presenti, votanti e favorevoli: 26
Il Consiglio approva all'unanimità.
PRESIDENTE:
Do lettura dell'art. 8
ART. 8
I commi 3°, 4°, 5° e 6° dell'art. 16 della L.R. 11.8.1975, n.
39, e successive modificazioni e integrazioni, sono
soppressi.
PRESIDENTE:
Ha chiesto di parlare il Consigliere Voyat,
ne ha facoltà.
VOYAT - (U.V.):
Questo emendamento credo sia quello che
più modifica il concetto della legge, perchè se non inseriamo
questo comma una guida di 59 anni che viene da fuori Valle potrebbe
esercitare per un anno solo e poi avere diritto alla pensione per
tutti gli anni in cui ha esercitato la professione. Pertanto se noi
limitiamo il fatto che l'anzianità conta solo dal momento che si è
iscritto all'UVGAM in Valle d'Aosta, prende la pensione solo per
quel periodo che ha esercitato in Valle d'Aosta e non per quelli
che ha esercitato fuori.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Nell'emendamento del Consigliere
Voyat c'è scritto, parlando del periodo, "periodi nei quali la
guida o l'aspirante guida è stata iscritta all'unione". Preferirei
fosse scritto all'Unione Valdostana Guide di montagna, onde non far
sorgere equivoci.
PRESIDENTE
: Con questa precisazione proposta dal
Consigliere Mafrica metto in approvazione l'emendamento del
Consigliere Voyat che consiste in un emendamento aggiuntivo di cui
dò lettura:
il sesto comma dell'art. 16 predetto è sostituito dal
seguente:
"A partire dal 1° gennaio 1976, sono computati come periodi di
anzianità di esercizio della professione utili ai fini del
conseguimento degli assegni di cui agli artt. 13, 14 e 15
esclusivamente i periodi nei quali la guida o l'aspirante guida è
stata iscritta alla UVGAM"
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità.
PRESIDENTE
: Ha chiesto di parlare l'Assessore al Turismo,
Urbanistica e Beni Culturali Pollicini, ne ha facoltà.
POLLICINI - (D.P.):
C'è un'altra variante da apportare
all'art. 8 dove si dice che i commi 3°, 4°, 5° e 6° sono soppressi.
La variante è questa: "i commi 3°, 4° e 5° sono soppressi".
PRESIDENTE:
Metto in approvazione l'emendamento
dell'Assessore Pollicini che abolisce al 1° comma dell'art. 8 le
parole "e sesto":
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità.
PRESIDENTE:
Metto in approvazione l'articolo 8 nel testo
così emendato:
ART. 8
I commi 3°, 4° e 5° dell'art. 16 della L.R. 11.8.1975, n. 39,
e successive modificazioni e integrazioni, sono soppressi.
Il comma sesto dell'art. 16 predetto è sostituito dal
seguente:
"A partire dal 1° gennaio 1976, sono computati come periodi
di anzianità di esercizio della professione utili ai fini del
conseguimento degli assegni di cui agli artt. 13, 14 e 15
esclusivamente i periodi nei quali la guida o l'aspirante guida è
stata iscritta alla U.V.G.A.M".
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità.
PRESIDENTE:
Do lettura dell'art. 9.
ART. 9
L'art. 17 della L.R. 11.8.1975, n. 39, e successive
modificazioni e integrazioni, è soppresso.
PRESIDENTE:
Metto in approvazione l'articolo 9:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità.
PRESIDENTE:
Do lettura dell'art. 10.
ART. 10
La lettera d) del 1° comma dell'articolo 18 della L.R. 11
agosto 1975, n. 39, e successive modificazioni e integrazioni, è
sostituita dalla seguente:
"d) eroga un contributo a favore dell'Unione Valdostana guide di
alta montagna in misura non superiore all'80% dell'importo dei
premi relativi alle polizze di assicurazione di cui all'art. 9,
lettera h), della presente legge".
PRESIDENTE:
Metto in approvazione l'articolo 10:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità.
PRESIDENTE
:
All'art. 11 c'è l'emendamento
conseguente che riguarda "ogni anno" e
"anno" che sostituiscono
la dicitura "semestrale" e "semestre" nei due ultimi commi
dell'articolo. Non lo metto in approvazione perchè è una
conseguenza della votazione già pronunciata, quindi dò lettura
dell'art. 11 nel testo già modificato in questo senso:
ART. 11
A decorrere dall'anno 1983 l'ammontare degli assegni di
anzianità, è stabilito in annue lire 1.500.000 (unmilione
cinquecentomila); la medesima cifra costituisce la base per la
determinazione, ai sensi di legge, degli assegni di invalidità e di
reversibilità.
A decorrere dallo stesso anno 1983 le provvidenze di cui agli
articoli 12, 13, 14, 15 e 16 della L.R. 11.8.1975, n. 39, e
successive modificazioni e integrazioni, sono assunte a totale
carico della Regione e sono concesse con delibera della Giunta
regionale, su proposta dell'Assessore al turismo, urbanistica e
beni culturali, sentito il parere dell'Unione Valdostana guide di
alta montagna.
Le domande per l'ottenimento delle provvidenze di cui al comma
precedente, redatte in carta libera e indirizzate al Presidente
della Giunta regionale, devono essere presentate all'Assessorato
regionale del turismo, urbanistica e beni culturali, che provvede,
d'intesa con l'Unione valdostana guide di alta montagna, alla
necessaria istruttoria.
Coloro che,
alla
data del 31.12.1982
, risultavano
intestatari di una delle provvidenze di cui ai citati artt. 12, 13.
14, 15 e 16 della L.R. 11.8.1975, n. 39. e successive modificazioni
e integrazioni. continuano a beneficiarne nelle solite misure
stabilite dal presente articolo e sono dispensati dal presentare la
domanda di cui al comma precedente.
Gli assegni di cui ai citati articoli 13, 14 e 15 sono erogati
con cadenza annuale, con riferimento al periodo 1° gennaio 31.12.
di ogni anno,
Gli assegni di anzianità e gli assegni ordinari e speciali di
invalidità decorrono dall'anno successivo a quello di presentazione
della domanda.
Gli assegni di reversibilità e loro eventuali successive
modifiche decorrono dall'anno successivo a quello in cui è avvenuto
il decesso.
PRESIDENTE:
Metto in approvazione l'articolo 11 testè
letto:
ESITO DELLA VOTAZIONE
Presenti votanti e favorevoli: 27
Il Consiglio approva all'unanimità.
PRESIDENTE:
Do lettura dell'art. 12.
ART. 12
A decorrere dall'esercizio 1984 gli oneri derivanti
dall'applicazione degli artt. 5-6-10e 11 della presente legge
nonchè dell'art. 18, lett. a), b) e c) della L.R. 11.8.1975, n. 39,
e successive modificazioni, saranno determinati con legge
finanziaria, di cui all'articolo 19 della Legge 7.12.1979, n.
68.
PRESIDENTE:
All'art. 12 vi è un emendamento proposto dal
Consigliere Voyat che aggiunge l'articolo determinativo "la" prima
di "legge finanziaria". Lo metto in approvazione:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità.
PRESIDENTE:
Metto in approvazione l'articolo 12 nel testo
così emendato:
ART. 12
A decorrere dall'esercizio 1984 gli oneri derivanti
dall'applicazione degli art. 5, 6, 10 e 11 della presente legge
nonchè dell'art. 18, lett. a) b) e c) della L.R. 11.8.1975 n. 39, e
successive modificazioni, saranno determinati con la legge
finanziaria, di cui all'articolo 19 della legge 7.12.1979, n.
68.
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità.
PRESIDENTE:
L'articolo 13 viene sostituito dagli artt. 13
e 14. Do lettura dell'art. 13.
ART. 13
Gli oneri derivanti dall'applicazione della presente legge
valutati in complessive annue £ 180.000.000 graveranno: quanto a £
150.000.000 sul cap. 37300 quanto a £ 30.000.000 sull'istituendo
cap. 37310
del bilancio di previsione della Regione per l'esercizio 1983
e sui corrispondenti capitoli dei futuri bilanci.
Alla copertura dell'onere di cui al comma precedente si
provvede:
- per l'anno 1983 mediante prelievo di £ 180.000.000 dal cap.
50150 (Fondo globale per il finanziamento di spese per ulteriori
programmi di sviluppo
- spese di investimento) sullo stanziamento iscritto
all'allegato n. 8
- Settore I - relativo al collegamento autostradale Aosta -
Courmayeur, del bilancio di previsione della Regione per
l'esercizio 1983.
- per gli anni 1984 e 1985 mediante utilizzo per £
360.000.000 delle risorse disponibili già iscritte al programma
2.2.2.12. "Interventi promozionali per il Turismo" del bilancio
pluriennale 1983/1985.
PRESIDENTE
: Metto in approvazione l'articolo 13 testé
letto:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità.
PRESIDENTE:
Do lettura dell'art. 14.
ART. 14
Al bilancio di previsione della Regione per l'esercizio 1983
sono apportate le seguenti variazioni:
PARTE SPESA
Variazione in diminuzione
Cap. 50150 "Fondo globale per il finanziamento di spese per
ulteriori programmi di sviluppo - spese di investimento"
180.000.000
Variazioni in aumento
Cap. 37300 - (la cui denominazione viene così modificata):
"Spese per la concessione di assegni di anzianità, invalidità e
reversibilità a favore di guide e loro superstiti". L.R. 11.8.1975,
n. 39
L.R. 8.5.1979, n. 29
L.R. n.
150.000.000
Settore II - Sviluppo economico
Programma 2.2.2.12 - "Interventi promozionali per il
turismo"
Cap. 37310 - (di nuova istituzione) "Contributi all'Unione
Valdostana guide di alta montagna per la stipula di polizze
collettive di assicurazione contro gli infortuni in servizio dei
soci dell'Unione stessa"
30.000.000
Totale in aumento £ 180.000.000
PRESIDENTE:
Metto in approvazione l'articolo 14:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità.
PRESIDENTE:
Metto in approvazione la legge nel suo
complesso per votazione a scrutinio segreto:
VOTATION A SCRUTIN SECRET
RESULTAT DU VOTE
Présents, votants et avis favorables: 29
Le Conseil approuve à l'unanimité.
