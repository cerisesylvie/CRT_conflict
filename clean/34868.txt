Classificazione
INDUSTRIA



Oggetto del Consiglio n. 2536 del 25 luglio 2012 - Resoconto
OGGETTO N. 2536/XIII - Interpellanza: "Prospettive di nuovi
insediamenti produttivi nell'area ex Tecdis di Châtillon".
Interpellanza
Richiamate le precedenti iniziative volte a sollecitare una
soluzione per il reimpiego dell'area ex Tecdis di
Châtillon;
Ricordato quanto affermato il 2 maggio scorso dall'Assessore
competente, il quale ha riferito che una new company con sede in
Valle d'Aosta ha concordato con Vallée d'Aoste Structure un piano
in tre fasi, della durata complessiva di nove mesi, per giungere
"alla realizzazione di un polo di innovazione tecnologica con
incubatore di imprese, che possono facilitare creazione e sviluppo
sul territorio della Valle d'Aosta di imprese innovative ad alta
tecnologia, con positive ricadute in termini di
occupazione";
Considerate le enormi difficoltà che attraversano anche nella
nostra regione le attività industriali;
Richiamate le sollecitazioni pervenute dalle Amministrazioni
comunali di Châtillon e Saint-Vincent per giungere in breve tempo a
un nuovo insediamento produttivo nell'area;
i sottoscritti Consiglieri regionali
Interpellano
il Governo regionale per conoscere:
1) se da parte della new company sia già stato avviato il
piano concordato con Vallée d'Aoste Structure e in quale fase esso
si trovi;
2) se è possibile stimare le probabilità che al termine del
suddetto piano si giunga alla realizzazione del polo di innovazione
e al piano definitivo degli insediamenti;
3) se e quando si intenda riferire ai Consigli comunali di
Châtillon e Saint-Vincent in merito alle prospettive di nuovi
insediamenti produttivi e ai relativi risvolti
occupazionali.
F.to: Chatrian - Patrizia Morelli
Presidente
- La parola al Vicepresidente Chatrian.
Chatrian (ALPE)
- Grazie Presidente.
Abbiamo nuovamente presentato un'iniziativa su questo argomento
a noi molto a cuore, ma a cuore soprattutto alla Media Valle, sulle
difficoltà che continuano a permanere per quanto riguarda la
situazione delle attività industriali. L'obiettivo è quello di
conoscere lo stato di avanzamento rispetto ai primi giorni del mese
di maggio. In aula, l'Assessore ci aveva comunicato che la società
VDA Technology era in contatto da diverso tempo con Vallée d'Aoste
Structure ed il consiglio di amministrazione di questo organismo
nelle sedute del 30 marzo e 13 aprile ha esaminato ed approvato
tale proposta. In considerazione della specificità
dell'insediamento industriale, il consiglio di amministrazione ha
deliberato di concedere la disponibilità dell'immobile tramite un
comodato di nove mesi, volto a coprire due delle tre fasi in cui si
articola la proposta di insediamento. Così ci aveva risposto
l'Assessore, aggiungendo che la fase successiva di sei mesi sarebbe
stata dedicata, tramite la stessa società, alla redazione del
business plan
dei primi cinque anni del polo di innovazione
e del piano definitivo degli insediamenti. Quindi per questi due
periodi è stata richiesta la disponibilità dell'immobile; questo a
tre mesi ormai. Questa fase dovrebbe prendere l'avvio, ci diceva
l'Assessore, secondo un primo programma già presentato dalla
società con gli inizi del 2013. L'azienda in questione ha
anticipato nelle sue previsioni di poter ospitare, nel polo di
Châtillon, fino ad una decina di imprese innovative, con ricadute
occupazionali per circa 150 unità ed un bilancio sociale di alcune
decine di milioni di euro. Questa, in sintesi, fu la risposta
dell'Assessore Pastoret.
Oggi la nostra volontà è quella di chiedere qual è la
situazione, se il piano concordato con Vallée d'Aoste Structure ha
dato i suoi primi frutti ed in quale fase ci troviamo; la seconda
domanda verte sulle probabilità della realizzazione del polo di
innovazione, se ci sono dei passi in avanti; la terza domanda è più
territoriale: le Amministrazioni comunali di Châtillon e di
Saint-Vincent, che dopo la conurbazione di Aosta sono i centri più
importanti, in quanto racchiudono più di 10.000 abitanti, viste le
loro preoccupazioni e l'obiettivo comune di giungere a breve ad un
nuovo insediamento produttivo nell'area, noi quindi chiediamo
all'Assessore se intende riferire ai Consigli comunali, e
soprattutto alla comunità di Châtillon e Saint-Vincent, in merito
alle prospettive di nuovi insediamenti produttivi e di ricaduta
occupazionale. Grazie.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Torniamo ad occuparci dello stabilimento Tecdis, lo faremo
cercando di dare delle risposte, anche se non vi sono grandi novità
rispetto a quanto ho illustrato il 2 maggio scorso. A rischio di
ripetere cose già dette, tuttavia mi rendo conto che l'iniziativa
in oggetto chiede delle conferme di quanto era stato
anticipato.
Si chiede
"se da parte della new company sia già stato
avviato il piano concordato con Vallée d'Aoste Structure e in quale
fase esso si trovi"
: nella precedente interpellanza si era già
data notizia delle intenzioni espresse da un gruppo proponente
un'iniziativa industriale e si erano esposte le prevedibili fasi
attraverso le quali l'iniziativa potesse concretizzarsi. Oggi
dobbiamo dire se queste fasi sono state affrontate ed in quale
stato si trovano. Si era anche segnalato il fatto che il consiglio
di amministrazione di Vallée d'Aoste Structure aveva deliberato di
concedere la disponibilità dell'immobile tramite un comodato di
nove mesi, al fine di poter programmare ed organizzare l'uso
definitivo dello stabilimento.
I proponenti dell'iniziativa industriale, così come era stato
detto allora, avevano costituito una new company a cui era stata
attribuita la denominazione di "Valle d'Aosta Technology S.r.l.".
Da allora cos'è accaduto? Nell'ottica di concessione dello stabile
con procedura di concordato e al fine di circoscrivere il rischio
di intrusioni, Vallée d'Aoste Structure ha realizzato un sistema di
antintrusione abbastanza dettagliato per consentire il compito di
un sistema, appunto, di antintrusione. Vallée d'Aoste Structure e
Valle d'Aosta Technology hanno definitivamente concordato le
condizioni d'uso dell'immobile ed il contratto di comodato per
questo periodo che abbiamo detto; tale contratto è stato stipulato
il 20 giugno e registrato il 29. L'immobile è stato consegnato il
20 giugno a Valle d'Aosta Technology, uso un termine improprio, nel
senso che non è ancora un'attività industriale, pertanto non c'è
stata una consegna, ma sulla base del comodato loro possono
usufruire di questi spazi. In questo modo si è inteso permettere
l'agevole ricognizione dello stato di fatto del complesso ex
Tecdis, ricognizione che è necessaria alla predisposizione del
progetto di insediamento, oltre che allo svolgimento saltuario di
presentazioni con sopralluoghi in sito per le imprese interessate.
Parliamo di un polo tecnologico dove questa azienda diventerà il
collettore di altre aziende, che verranno lì a insediarsi.
Valle d'Aosta Technology ha dato inizio alla prima fase
propedeutica, all'avvio dell'attività del polo tecnologico, che
prevede in questa fase due livelli: la dettagliata ricognizione
impiantistica al fine di disporre di tutti i dati tecnici, per
avere in modo completo le caratteristiche tecniche da sottoporre
alle aziende che intenderanno insediarsi per sviluppare i loro
progetti; i contatti ed il lavoro sulle e con le aziende già
interessate ad insediarsi, e con quelle che intenderanno farlo,
verificando i livelli di riattivazione della linea della
modularizzazione delle stesse. Nell'ambito della prima attività
ricognitiva, è stato provveduto, a luglio, a due sopralluoghi con
personale specializzato per la verifica dello stato dei vari
impianti. I dati così raccolti e quelli che verranno raccolti in
sopralluoghi successivi consentiranno la stima dei tempi e dei
costi di riattivazione. Inoltre sono state svolte azioni di
contatto, sia per riattivare i rapporti con tutte le imprese che
avevano già manifestato interesse al progetto del polo tecnologico,
sia per allargare il campo della presentazione dell'iniziativa.
Tale azione ha permesso di rilevare che in alcuni casi alcune
imprese, per limiti di tempo, hanno avviato autonomamente i propri
progetti di ricerca; le altre hanno confermato il proprio interesse
e, inoltre, nuove imprese ancora hanno presentato manifestazioni di
interesse a sviluppare attività di ricerca ed innovazione
all'interno del polo tecnologico.
Sulla base delle informazioni e delle adesioni ottenute, Valle
d'Aosta Technology intende ora passare ad una fase più operativa,
effettuando nel prossimo futuro sopralluoghi di presentazione del
complesso immobiliare alle imprese interessate, onde raccogliere le
rispettive indicazioni e proporre soluzioni. Nel frattempo, nel
corso dei prossimi mesi, incontreremo Valle d'Aosta Technology,
perché - come è stato detto - c'è questa fase di comodato che è
atipica, e quindi li abbiamo sollecitati a predisporre e presentare
il
business plan
, che diventa l'elemento chiave di tutta la
situazione. Loro infatti ora prendono contatti, ma non possono
accogliere delle aziende all'interno non avendo la formale
disponibilità dello stabilimento sulla base di un contratto
giuridicamente valido riguardante le regole che abbiamo stabilito.
Questa è una fase fluida nella quale però questo puzzle si sta
ricomponendo.
Secondo quesito,
"se è possibile stimare le probabilità che
al termine del suddetto piano si giunga alla realizzazione del polo
di innovazione e al piano definitivo degli insediamenti"
: le
informazioni riferite espongono il profilo di attività che per
adesso sono diventate concrete ed inducono ad un moderato
ottimismo. Per quanto riguarda l'inizio delle attività, le
tempistiche sono quelle che ho detto, il passaggio cruciale adesso
sarà la presentazione del
business plan.
Negli incontri che
faremo prossimamente vedremo quali tempistiche riusciremo a
declinare, anche se era previsto che dei nove mesi i sei successivi
sarebbero serviti a ridefinire il layout delle linee ed a
presentare il
business plan
.
Infine,
"se e quando si intenda riferire ai Consigli comunali
di Châtillon e Saint-Vincent"
: c'è tutta la nostra intenzione
di farlo, ma lo faremo quando i fattori si concretizzeranno in modo
definitivo. Se, come speriamo, giungeremo alla conclusione positiva
della vicenda, nelle fasi autorizzative che ci riguardano è nostra
intenzione incontrare i rappresentanti delle civiche
amministrazioni. Dovremo certamente fare un incontro per presentare
l'azienda ed il progetto che essa svilupperà, essendo questo un
progetto composito che coinvolge diversi soggetti all'interno di
questo sistema che loro intenderebbero mettere in piedi.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Assessore, qualcosa si sta muovendo per quanto riguarda la Media
Valle. Parto dalla terza risposta che ci ha fornito, l'incontro con
i Consigli comunali; le chiederemmo di organizzare un incontro,
quando il percorso sarà definito, per condividere le eventuali
possibilità ed azioni da mettere in campo con i due Consigli
comunali e non solo con i Sindaci dei due Comuni, perché l'esigenza
del territorio è quella della condivisione più ampia per mettere in
campo le azioni necessarie.
Quanto alle altre due domande, l'obiettivo dell'iniziativa era
conoscere i passaggi successivi al 3 maggio; oggi il contratto di
comodato, che è un contratto anomalo, come lei ce lo ha illustrato,
è un passo avanti, perché VDA Technology ha iniziato il suo
percorso, non può ancora godere totalmente della struttura poiché
in questi mesi l'Assessorato e Finaosta immagino dovranno valutare
il
business plan
della società, ma una prima pietra è stata
messa.
Chiediamo uno sforzo all'Assessore ed a tutti gli attori, i più
diversi, che si stanno occupando del dossier, per fare in modo che
ci siano tutte le condizioni entro i prossimi sei mesi, come da
comodato, firmato il 20 giugno, con l'obiettivo non solo di
seguire, ma che il suo Assessorato e tutti gli altri attori che in
questo momento si stanno attivando, si pongano totalmente a
disposizione, perché la situazione è grave e la disoccupazione sta
aumentando non solo in tutta la Valle, ma in particolare nella
Media Valle.
Continueremo a seguire le evoluzioni del dossier e torneremo su
questo argomento. Grazie.
