Classificazione
LAVORO
NORME DI ATTUAZIONE



Oggetto del Consiglio n. 745 del 28 luglio 2004 - Resoconto
OGGETTO N. 745/XII - Attuazione della legge regionale n. 7/2003
a seguito del trasferimento alla Regione delle competenze in
materia di mercato del lavoro. (Interrogazione)
Interrogazione
Appreso che (finalmente!) è stato raggiunto l'accordo tra
Governo e Regione circa il trasferimento alla Regione delle
competenze in materia del mercato del lavoro, previste
dall'articolo 8, comma 1 del d.lgs. 183/2001 e questo consentirà il
passaggio alla Regione di strutture, funzioni, personale della
Direzione regionale del lavoro;
Atteso che ora sarà possibile attuare in toto la legge
regionale n. 7/2003 e che potranno essere definite le strutture
organizzative, cui compete l'esercizio delle funzioni e dei compiti
in materia di lavoro, come indicato dal comma 2 dell'articolo
3;
Considerato che la ristrutturazione degli uffici regionali
del lavoro e l'inserimento del relativo personale nelle nuove
strutture organizzative regionali dovrebbero avvenire nel rispetto
della continuità del servizio reso agli utenti e nel riconoscimento
della specifica professionalità acquisita dagli operatori;
i sottoscritti Consiglieri regionali
Interrogano
l' Assessore competente per sapere:
1) quali sono i punti salienti dell'accordo sul trasferimento
alla Regione delle competenze in materia di mercato del
lavoro;
2) quali sono le parti della legge regionale n. 7/2003 che
potranno essere attuate in seguito a tale accordo;
3) come si procederà, e in quali tempi, a definire e a
rendere operative le nuove strutture organizzative;
4) se in questo processo organizzativo sarà assicurata la
continuità del servizio agli utenti e saranno valorizzate le
professionalità del personale trasferito.
F.to: Squarzino Secondina - Riccarand
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Per quanto riguarda il primo quesito:
"quali sono i punti salienti dell'accordo..."
, va precisato
che il DPCM è un provvedimento del Governo che ha l'obbligo di
consultare sia la Regione per l'intero provvedimento, sia le
organizzazioni sindacali per la parte riguardante il personale,
prima di procedere all'approvazione del testo definitivo da parte
della Presidenza del Consiglio dei ministri; non è però una
procedura negoziale, per cui non è stato stipulato alcun accordo,
alla Regione è stato soltanto richiesto di esprimere un parere.
Dopo l'invio alla fine del mese di novembre 2003 di un testo di
DPCM da parte del Dipartimento affari regionali, la successiva nota
della Regione con osservazioni rispetto ad alcuni aspetti del testo
proposto ed un incontro del Presidente Perrin e del sottoscritto
con il Ministro La Loggia, in data 3 giugno veniva inviato un nuovo
testo di DPCM, che non presentava grandi differenziazioni rispetto
al precedente, per il parere delle Regione. Come già riferito in
questo Consiglio, si evidenziava l'assoluta urgenza del
completamento del trasferimento delle competenze in materia di
lavoro alla Regione e, proprio per questa motivazione, veniva
inviato l'assenso rispetto ai contenuti del provvedimento. In
questi giorni il decreto della Presidenza del Consiglio dei
ministri è stato firmato dal Ministro La Loggia ed è stato inviato
all'esame della Corte dei Conti, che si deve esprimere entro 30
giorni dalla ricezione del provvedimento; per questi motivi è
ipotizzabile la pubblicazione del DPCM sulla Gazzetta ufficiale di
fine agosto-primi giorni del mese di settembre.
Quali sono gli elementi principali? Il primo è la determinazione
del contingente numerico da trasferire alla Regione, che dovrebbe
essere pari a 29 unità, da un minimo di 27 a un massimo di 31; il
secondo elemento riguarda l'individuazione del termine entro cui il
personale appartenente al contingente di 41 unità - tante sono le
persone che si occupano attualmente di politica del lavoro e di
centri per l'impiego - può presentare domanda di trasferimento:
entro 30 giorni a decorrere da quello successivo alla pubblicazione
del DPCM in Gazzetta ufficiale. Vi è poi l'indicazione delle
modalità di individuazione del personale da trasferire alla Regione
secondo graduatorie i cui criteri sono stabiliti dalla legge n.
446/2000; altro elemento sono le garanzie per il personale, per il
quale viene riconosciuta la continuità del rapporto di lavoro e
l'anzianità di servizio, e, nel caso di processi di
riqualificazione in corso, gli stessi vengono completati e
accettati dall'Amministrazione regionale, mentre, per quanto
riguarda l'inquadramento, il riferimento è all'articolo 33 della
legge regionale n. 7/2003, in particolare alla tabella che
definisce il tutto. Altro elemento riguarda il trasferimento delle
risorse umane e strumentali, che è l'aspetto più importante: qui
viene fissato il termine di 4 mesi entro i quali deve avvenire il
trasferimento concreto alla Regione del personale e delle risorse
materiali ed informatiche che sono necessarie per l'esercizio delle
nuove competenze. Altro punto concerne le risorse finanziarie, per
le quali è necessario un successivo decreto interministeriale di
attribuzione delle stesse per l'esercizio delle competenze
trasferite, in fase di prima applicazione, in misura pari al 95%
delle spese sostenute dallo Stato per il personale trasferito e al
95% delle spese di funzionamento effettivamente sostenute dallo
Stato per l'esercizio delle funzioni conferite; la decorrenza ha
effetto dalla data di trasferimento delle risorse umane, materiali
e finanziarie, quindi entro 4 mesi dalla data di pubblicazione del
DPCM sulla Gazzetta ufficiale.
Quali sono le parti della legge regionale che potranno essere
attuate? Questo tipo di provvedimento, che consente di dare
applicazione all'articolo 37 della legge n. 7/2003, che stabilisce:
"le strutture regionali
costituite ai sensi dell'articolo
3 comma 2 sono operative entro 4 mesi dalla data di entrata in
vigore del DPCM"
, è da tempo atteso; in pratica, la
pubblicazione rimuove la sospensione degli effetti della legge
regionale per quanto riguarda la costituzione di nuove strutture
organizzative e la modificazione e l'aggiornamento delle strutture
esistenti. Nello specifico il riferimento è al capo IV° della legge
che riguarda i servizi per l'impiego, a partire dalle competenze in
materia di politiche del lavoro, formazione professionale, alla
struttura legata alla consigliera di parità, all'Osservatorio
economico, ai servizi territoriali per l'impiego, ai centri di
orientamento per il diritto al lavoro dei disabili e degli
svantaggiati, quindi tutte le diverse funzioni che è possibile
attivare con la legge n. 7; ovviamente questo consente di
raccordare le politiche del lavoro definite dal Piano di politica
triennale del lavoro con quanto indicato anche dal "POR" del Fondo
sociale europeo. Sarà anche possibile intervenire con direttive ed
indirizzi di competenza regionale per l'applicazione delle nuove
norme in materia di regolazione dei rapporti di lavoro e di nuove
forme di gestione dei servizi per il lavoro, pensiamo alla legge n.
30 e al decreto legislativo n. 276, che hanno particolarmente
innovato in questo campo. Sarà possibile contestualmente a questo,
sulla base della nomina dei componenti di competenza regionale nel
Consiglio per le politiche del lavoro, rendere operativo anche
quest'ultimo, in quanto, con la designazione che verrà fatta dal
Consiglio regionale, sarà possibile attivare tale organismo.
Come si procederà e in quali tempi? La legge n. 7/2003 e il DPCM
in corso di pubblicazione prevedono lo stesso termine di 4 mesi
dalla data di pubblicazione del DPCM stesso per l'effettuazione di
una serie di operazioni necessarie all'avvio concreto
dell'esercizio delle funzioni. L'Amministrazione statale deve, con
appositi decreti ministeriali, individuare fisicamente le risorse
umane e materiali da trasferire alla Regione, che a sua volta deve
provvedere alla costituzione formale delle nuove strutture
organizzative. La coincidenza dei termini vuole favorire l'avvio
dell'esercizio delle nuove funzioni entro un termine determinato,
anche se si tratta di un processo non facile, soprattutto per la
piena operatività delle nuove strutture. Molti aspetti sono
regolati per legge, ad esempio le graduatorie per il personale o la
costituzione delle strutture organizzative, altre richiederanno
forme di stretta collaborazione fra Amministrazione regionale e
Amministrazione statale, come nel caso della ricognizione e
trasferimento delle risorse materiali e informatiche, mentre altri
aspetti dovranno essere gestiti al momento, come l'attività
amministrativa a cavallo del momento di passaggio delle
competenze.
Bisogna comunque sottolineare un elemento importante: il formale
passaggio delle competenze avverrà nel preciso momento in cui verrà
firmato il decreto ministeriale che trasferisce il personale e le
risorse materiali. Solo da quel momento inizierà l'esercizio reale
delle competenze da parte della Regione. Si tratta di un termine
che dipende dai tempi e dalle eventuali difficoltà operative che
incontrerà il Ministero del lavoro e delle politiche sociali.
Per quanto riguarda la continuità del servizio, è volontà
dell'Amministrazione regionale assicurare modalità di transizione
che consentano l'erogazione di servizi all'utenza senza
interruzioni, soprattutto dando la possibilità di usufruire di
servizi nuovi e di adeguare l'offerta di servizi regionali ai
servizi che vengono offerti sul territorio nazionale. Già era stato
denunciato da parte della Consigliera Squarzino il fatto che la
nostra situazione, nel momento in cui vi è il DCPM si parla...
(interruzione della Consigliera Squarzino Secondina, fuori
microfono)
... per forza, senza un atto amministrativo non è possibile. Non
è possibile fornire indicazioni più dettagliate, mancando ancora
informazioni essenziali; infatti al momento la Regione non conosce
in modo preciso quante e quali saranno le risorse umane e materiali
che verranno trasferite dall'Amministrazione statale. Alcune
notizie saranno note e alcuni processi potranno iniziare nel
periodo di preparazione al passaggio di competenze previsto in 4
mesi dalla data di pubblicazione del DPCM.
È appena il caso di ricordare l'importanza e il ruolo strategico
del personale del Ministero del lavoro e delle politiche sociali,
il legame stretto fra il conferimento di nuove competenze e il
trasferimento di personale. Viene confermata l'importanza delle
risorse umane trasferite per quanto riguarda la posizione
professionale dei lavoratori, soprattutto in relazione alla
possibilità di attivare i servizi per l'impiego, che sono previsti
in particolare dalla misura "A1" del "POR", misura che ha dei
ritardi nella fase di applicazione, perché mancava questo
trasferimento di competenze.
Ancora: pur consapevoli dell'urgenza e dell'utilità, non si
possono realizzare interventi specifici di formazione e di
arricchimento professionale, già programmati nel "POR", rispetto
alle nuove funzioni dei servizi per l'impiego nel nuovo contesto
normativo, che, come è noto, è radicalmente mutato negli ultimi
anni, perché non si conoscono i destinatari degli interventi, anzi
il processo di individuazione del personale trasferito inizierà
solo una volta pubblicato il DPCM.
Da quanto esposto emerge un quadro che prevede una prima fase di
transizione immediata, tesa ad assicurare la fornitura di servizi
all'utenza, e contemporaneamente l'avvio del processo di
ammodernamento e rafforzamento dei servizi per il lavoro, sia sulla
base delle indicazioni della legge regionale n. 7/2003, sia delle
linee di indirizzo e degli strumenti resi disponibili dal nuovo
Piano triennale di politica del lavoro, con l'utilizzazione delle
risorse economiche previste nel "POR" della Valle d'Aosta e
attraverso un momento di collaborazione molto stretta fra gli
uffici del Dipartimento delle politiche del lavoro e gli uffici
ministeriali, perché credo che, per raccordare questa fase di
passaggio, sia decisiva la capacità di relazione e di
collaborazione che si svilupperanno in questa fase.
Président - La parole à la Conseillère Squarzino Secondina.
Squarzino (Arc-VA) - Ringrazio l'Assessore per questa relazione
dettagliata sullo stato della situazione. Forse ero stata un po'
troppo ottimistica quando nell'interrogazione avevo messo che
finalmente... e avevo usato la parola "accordo" in quanto sapevo
che vi era stata una proposta da parte del Ministero di fronte alla
quale la Regione aveva espresso alcune perplessità, cercando di
modificare... e ho visto che, seppure di poco, è stato modificato
qualche elemento. Ero ottimista in quanto dicevo: finalmente si è
giunti ad un consenso fra Ministero e Regione sulla tipologia di
proposte da fare, a questo punto si può partire. Vedo che i tempi
sono ancora lunghi, soprattutto perché l'aspetto che ci interessa
tutti: quello del trasferimento delle competenze e quindi della
possibilità di esercitare qui anche quanto previsto dalla legge n.
30 e dalla legge n. 286, tutto questo non può iniziare finché non
vi è il trasferimento delle competenze legato al trasferimento del
personale e delle risorse. I tempi quindi si allungano
ulteriormente e temo che per tutto il 2004 non saremo ancora in
grado purtroppo di garantire ai lavoratori della Valle d'Aosta, ai
non lavoratori per certi aspetti o agli aspiranti lavoratori per
altri, le stesse garanzie e tutele che invece le ultime normative
in tema di lavoro garantiscono nel resto del Paese. Questo mi
preoccupa ancora assai, perché si tratta di segmenti importanti
delle politiche attive del lavoro e, come rilevava anche
l'Assessore, si tratta di una serie di misure che lo stesso "POR"
aveva individuato e che invece devono aspettare di essere attuate.
Io, più che chiedere all'Assessore di continuare ad interessarsi in
modo diretto e personale della questione e più che chiedergli anche
di iniziare ad attivare quella collaborazione fra gli uffici che
fra 4, 5 o 6 mesi dovrà poi essere attuata, non mi sento di fare.
Aspetteremo i tempi con grande tristezza, perché vediamo che una
serie di azioni importanti nel settore del lavoro rimangono ancora
"lettera morta" per la nostra Regione.
