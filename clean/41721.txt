Classificazione
CASA DA GIOCO



Oggetto del Consiglio n. 734 del 3 luglio 2019 - Resoconto
OGGETTO N. 734/XV - Interrogazione a risposta immediata: "
Notizie in ordine a potenziali acquirenti di crediti vantati da
creditori della Casino de la Vallée S.p.A.".
Rini (Presidente) -
Punto 8 all'ordine del giorno. Per
l'illustrazione, la parola al collega Cognetta.
Cognetta (MOUV') -
Questa interrogazione a risposta
immediata è di metà giugno. All'epoca era apparsa sui giornali una
notizia piuttosto interessante riferita ai creditori della Casa da
Gioco perché parrebbe che siano stati contattati diversi creditori
da due professionisti avvocati di Aosta per l'acquisizione di
questi crediti rispetto a una possibile proposta di una società
finanziaria non meglio identificata. Tra le varie voci che si sono
rincorse sui giornali e non, parrebbe che ci sia un collegamento
tra uno o entrambi gli avvocati con membri della Giunta o con il
Presidente. A questo punto con questa interrogazione a risposta
immediata si chiede proprio questo, ovvero se esistono questi
collegamenti in quanto vorremmo capire se c'è un rapporto di lavoro
e/o un rapporto di parentela, ripeto, tra membri della Giunta e chi
invece ha tentato di acquistare o sta acquistando, non si sa,
questi crediti direttamente dai creditori in maniera in qualche
modo da intervenire poi nel processo di concordato che si sta
svolgendo.
Presidente -
La parola al presidente Fosson.
Fosson (PNV-AC-FV)
- Sì, anche noi abbiamo appreso dai
giornali di questa ipotesi in merito a un'ipotetica acquisizione di
crediti del Casinò. Sono apparsi però, sempre sui giornali il
giorno dopo, i nomi dei due avvocati, sono stati rivelati quasi
subito, e si tratta dell'avvocato Ratti di Milano e dell'avvocato
Pezzano Antonio di La Spezia, i quali tra l'altro hanno rilasciato
un'intervista e hanno anche detto a un certo punto dell'interesse
di un gruppo estero che ha rinunciato all'acquisto dei crediti.
Quindi questa ipotesi non è andata in porto. Abbiamo appreso,
sempre da organi di stampa, che c'era un interessamento della
famiglia Lefebvre per l'acquisizione di crediti. Dico
semplicemente, ma anche sinceramente... Se devo dirle, non so -
proprio come medico di montagna - non so cosa voglia dire
"acquisire dei crediti". Noi non abbiamo nessuna conoscenza di
quanto rilevato da La Stampa, non ne sappiamo nulla! Se gli
avvocati hanno avuto dei rapporti... non siamo assolutamente a
conoscenza dell'ipotesi sollevata. Non ci risulta quanto richiesto.
Aggiungo che nessun condizionamento c'è stato tra queste ipotesi e
chi eventualmente l'ha portata avanti e le nostre decisioni prese
sul bilancio. Dico "nostre decisioni" perché, come ho detto già
prima, non è mai stata una decisione singola, mentre sul concordato
noi non siamo mai intervenuti perché, come risaputo da tutti, il
concordato è un rapporto tra l'amministratore unico e il Tribunale.
Noi, come ho già detto prima, facciamo il tifo per il concordato.
Quindi, assolutamente, non ne siamo a conoscenza e nessun
condizionamento c'è stato tra questa ipotesi e questi eventuali
tentativi.
Presidente -
Per la replica, la parola al collega
Cognetta.
Cognetta (MOUV') -
Quindi lei dice che sono questi i due
avvocati. Io ho notizie invece di avvocati valdostani, alcuni
collegati, ripeto, direttamente, invece... con la Giunta insomma.
Questo mi spiace perché, vede, a questo punto davvero non so chi
dica fesserie, se lei o se i creditori interpellati. È davvero un
dilemma, capisce, Presidente? Mi spiego meglio. Se un creditore
interpellato mi contatta e mi fa il nome di un avvocato del foro di
Aosta e lei dice invece che si tratta di altri avvocati, sarebbe da
mettere a confronto la sua versione con quella che sta sostenendo
lei. Uno dei due mente, in maniera anche impropria direi. Quindi io
auspico e spero vivamente che non ci siano più questi
fraintendimenti tra professionisti: è vero che possono fare questo
e altro, ma è altrettanto vero che non possono avere collegamenti
con chi gestisce direttamente l'affaire Casinò, perché lei
comprenderà che questo getta nello scompiglio e nel panico anche
chi poi deve andare a votare in sede di concordato.
