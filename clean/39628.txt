Classificazione
ISTRUZIONE PUBBLICA
Personale docente e non docente



Oggetto del Consiglio n. 2751 del 23 maggio 2017 - Resoconto
OGGETTO N. 2751/XIV - Interpellanza: "Mancato recepimento
degli impegni indicati nell'ordine del giorno approvato dal
Consiglio regionale sulle dotazioni organiche per l'anno scolastico
2017/2018".
Presidente -
Punto n. 8 dell'ordine del giorno. Per
l'illustrazione, chiede la parola il collega Cognetta, ne ha
facoltà.
Cognetta (M5S) -
Con questa interpellanza facciamo il
punto con quanto accaduto circa 10-12 mesi fa in quest'aula, dove
venne approvata quella che era la "Buona Scuola" in salsa
valdostana. Era a fine luglio e al termine di una lunga e animata
discussione venne approvato un ordine del giorno che impegnava la
Giunta di allora a fare determinate cose, diciamo a riservare del
lavoro per chi di fatto veniva escluso dal lavoro: per quegli
insegnanti di tecnologia che alla fine della riorganizzazione
sarebbero rimasti senza cattedra. L'ordine del giorno approvato
allora era un ordine del giorno che in qualche modo poteva dare
delle risposte, perché sostanzialmente prevedeva che si potessero
trovare delle soluzioni in ambito tecnologico per riuscire a
rioccupare queste persone. In qualche modo si doveva dare una
risposta a queste persone che sarebbero rimaste senza lavoro. Uno
dei punti era anche quello di attivare dei tirocini formativi
presso l'Università della Valle d'Aosta, in modo da sostenere poi
l'eventuale assunzione di queste persone e comunque di farlo a
condizioni economicamente favorevoli. Poi è partita la
sperimentazione, come sappiamo, che sta andando avanti. Ci sono già
alcune considerazioni che vengono dalle istituzioni scolastiche che
sono sul sito di WebÉcole.
Cos'è successo da allora però? Sono usciti gli elenchi con i
quantitativi di cattedre per il prossimo anno e notiamo che c'è
stata una contrazione: da 31 a 20 posti per la cattedra di
tecnologia e da 140 a 131 per quelle di italiano e storia. Non
abbiamo visto come si recuperano questi numeri mancanti, in
particolare 11 di tecnologia e 9 per quanto riguarda italiano e
storia. Abbiamo poi visto che a livello nazionale ci sono stati
degli indirizzi dati dal Ministero rispetto all'utilizzo di
personale appositamente formato per migliorare le competenze di
tipo comunicativo e informatico all'interno delle scuole, mettendo
anche dei fondi - a livello nazionale si parla di 850 mila euro - e
quindi l'indirizzo generale è quello di andare verso un maggiore
approfondimento e accompagnamento verso la scuola digitale. Tutto
questo sostanzialmente mi porta a dire quali sono gli intendimenti
dell'Assessore, sostanzialmente perché l'Assessore non ha recepito
l'ordine del giorno di allora e soprattutto che cosa intende fare
per recepire tale ordine del giorno, anche perché sostanzialmente
si era tutti d'accordo, quindi non è più una questione di
maggioranza e opposizione, ma è una questione del perché non si è
poi fatto ciò che era stato deciso da tutti quanti insieme in
quest'aula. Aspetto quindi i chiarimenti.
Presidente -
Ha chiesto la parola l'Assessore Certan, ne
ha facoltà.
Certan (ALPE) -
Ringrazio il collega Cognetta per questo
point de la situation
che ci chiede. In effetti, l'ordine
del giorno che avevamo preparato insieme lo ricordo bene ed era
stato votato all'unanimità. Questa interpellanza quindi permette di
chiarire alcuni aspetti sui quali probabilmente abbiamo la stessa
visione, ma che, per essere concretizzati, devono seguire un iter
amministrativo, e direi anche politico, preciso.
Per entrare nel merito della risposta, il fabbisogno del
personale docente è quello che permette di calcolare il numero di
insegnanti necessari nella scuola nei vari ordini e si calcola in
questo modo: a partire dalle leggi nazionali e regionali in vigore,
a partire dal numero di docenti, previsionale naturalmente, che
maturano i requisiti o hanno maturato i requisiti per andare in
pensione, quindi cessare l'attività, a partire dal numero di
iscritti degli alunni nelle scuole valdostane e dalla presenza o
meno di insegnanti nelle graduatorie utili per l'assunzione a tempo
indeterminato. Questi sono i quattro punti che si devono seguire
per costituire il fabbisogno. Questo calcolo del fabbisogno è stato
consegnato dagli uffici del personale scolastico alle
organizzazioni sindacali nel mese di credo febbraio, o agli inizi
di marzo 2017, quando ancora era in carica il precedente Assessore.
È stato fatto dal personale scolastico e dagli uffici del personale
scolastico ed è stato consegnato alle organizzazioni sindacali.
Questo per quanto riguarda il punto n. 1 dell'ordine del giorno che
avevamo approvato.
Il punto n. 2 è certo molto più di natura politica, ma direi è
anche legato a scelte politiche fatte dalla precedente
Amministrazione ed è legato chiaramente alla legge n. 18, che, come
ha ricordato lei, è stata approvata ed è entrata in vigore da
luglio fino a marzo, periodo dell'insediamento della nuova Giunta,
non ha avuto nessun tipo di modifica. Non essendo state fatte le
modifiche in quel periodo, quindi è vero che gli organici sono
stati pubblicati il 4 maggio, ma la data ultima per noi per poterli
cambiare era il 30 marzo. Ci siamo insediati il 13 marzo, la legge
n. 18 non siamo riusciti a modificarla. Non vi erano neppure le
commissioni costituite e l'iter non siamo riusciti a farlo per
l'anno scolastico 2017-2018. L'impegno che mi sono assunta con gli
insegnanti, che ci siamo assunti come nuovo Governo con gli
insegnanti e le istituzioni, anche negli incontri che ho fatto in
questo periodo, è di fare tutte le valutazioni e gli eventuali
cambiamenti, non solo riguardanti questi aspetti della legge n. 18,
entro gennaio/febbraio 2018, al fine di poter permettere
l'approfondita analisi per l'individuazione delle professionalità
necessarie per la concreta realizzazione di tale potenziamento
anche nella scuola secondaria di primo grado e delle modalità di
formazione delle risorse da utilizzare. Ciò comporta quindi un
intervento di modifica dell'attuale legge n. 18, subordinato al
reperimento delle relative risorse finanziarie e, come le ho già
detto, questo non è stato possibile intraprenderlo in tempo utile
per l'introduzione già dall'anno scolastico 2017-2018, in quanto
bisognava preliminarmente dare corso ai diversi atti applicativi
della legge regionale n. 18 funzionali a garantire il regolare
avvio di tale anno scolastico. Se fosse stata cambiata prima, si
sarebbe potuto cambiare anche il 2017-2018...
(interruzione della Consigliera Rini, fuori
microfono)
... gli organici di diritto.
Per quanto riguarda il punto n. 3, relativamente ai corsi di
sostegno del TFA, con riguardo al punto 3 dell'ordine del giorno
del 28 luglio, la Soprintendenza agli Studi ha fornito
all'Università della Valle d'Aosta, ai fini dell'attivazione del
TFA sul sostegno, il fabbisogno di personale docente specializzato
per le istituzioni scolastiche regionali distinto per grado di
istruzione, e in data 26 aprile 2017 l'Università della Valle
d'Aosta ha emanato il relativo bando, a seguito anche
dell'emanazione del decreto ministeriale che è uscito, per
complessivi 70 posti. Ad oggi, 22 maggio, perché il 21 maggio erano
un totale di 63 le domande e oggi n'è arrivata un'ulteriore, quindi
ad oggi sono 64 le domande. Divise in questo modo: 32 domande su 25
posti previsti dal bando per la primaria; secondaria di primo grado
13 domande su 15 posti previsti dal bando, secondaria di secondo
grado 18 domande su 30 posti. I candidati in totale sono quindi 57,
perché 6 hanno presentato la domanda sia per la secondaria di primo
grado che per quella di secondo grado.
Si evidenzia come il contributo complessivamente richiesto agli
iscritti dell'Università della Valle d'Aosta sia di 2616 euro da
versare - a differenza del livello nazionale, noi abbiamo fatto
un'altra modifica - in tre rate invece che in due e precisamente:
916 euro all'atto dell'immatricolazione, 850 entro il 2 ottobre
2017 e 850 entro il 31 gennaio 2018. Sia sulla base della
ricognizione effettuata dall'Ateneo valdostano, sia poi su altre
valutazioni che sono state fatte riguardanti la gestione del
personale docente. Questi sono i tre punti dell'ordine del giorno,
collega Cognetta.
Riguardo alla domanda n. 2 invece dell'interpellanza di oggi,
sto valutando come intervenire sulla legge regionale n. 18/2016 e
tutti gli interventi e le riunioni che sono state fatte in questi
mesi andavano anche per fare una ricognizione puntuale e attenta
con chi nel mondo della scuola lavora quotidianamente. Le
riflessioni quindi non si limitano solo all'aspetto delle risorse
per il potenziamento delle competenze informatiche riguardo agli
alunni della secondaria di primo grado, ma dovranno riguardare il
complesso della legge regionale 2016 e le sue interrelazioni con le
adaptation
. Considerato quindi che ricopro la carica di
Assessore all'istruzione soltanto dal 13 marzo, dal 10
ufficialmente, non vi sono stati i tempi tecnici per intervenire
sulle dotazioni organiche di questo anno.
Vi è un altro aspetto. Quando dico che non è solo organico di
potenziamento della scuola, sicuramente andremo a fare delle
variazioni sull'organico di potenziamento della scuola secondaria
di primo grado, ma non è solo quello. È di questi giorni il
dibattito, ad esempio, sulle cattedre e sulle ore di geografia
destinate ad esempio al biennio dove praticamente la geografia
sparisce dai programmi, dalle ore di insegnamento. Ci sono quindi
delle valutazioni che vanno fatte e sono diverse e su diversi
piani. Con il Presidente della Commissione, oggi credo che si
definirà con la V Commissione la data, sono disponibile a venire
anche a spiegare sull'organico di come si interverrà e come nel
2017-2018 sarà applicato l'organico di potenziamento per la scuola
secondaria di secondo grado. La valutazione quindi sarà fatta
sull'intera legge n. 18/2016 e chiaramente anche sugli
adattamenti.
Presidente -
Per la replica, chiede la parola il collega
Cognetta, ne ha facoltà.
Cognetta (M5S) -
Prima della replica facciamo un patto,
Assessore, io e lei davanti all'aula e con lei lo farei con tutto
il Governo se possibile: smettiamo per favore di continuare a dire:
"la passata Amministrazione", le spiego anche perché:
l'Amministrazione, dal mio punto di vista, è sempre una, poi il
fatto che adesso ci siano persone differenti non cambia la
questione che l'Amministrazione è sempre una. Io le ho citato
nell'introduzione...quindi, quando ho esposto questa cosa, il fatto
molto chiaro che era stata approvata all'unanimità, il fatto che
non c'entrava maggioranza e opposizione...di conseguenza, le avevo
già detto tra le righe che non era il caso di parlare della passata
Amministrazione. Se avete dei problemi con la passata
Amministrazione, vi chiudete nella stanza di là, ve li chiariti una
volta per tutte e la finiamo anche in quest'aula di parlarne,
perché sta diventando davvero noioso, almeno per quanto mi
riguarda. Poi è chiaro che la mia opinione conta poco, però magari
anche a chi sta fuori interessa la sostanza dei fatti e non tanto
altre questioni e andiamo alla sostanza dei fatti: la sostanza è
che il modico prezzo di partecipazione al corso è di 2600 e rotti
euro, che è modico per modo di dire per chi non lavora, comunque mi
sembra di aver capito dalla risposta che per quest'anno non si può
fare nulla. Per quest'anno scolastico non si è potuto fare nulla,
mentre per il prossimo anno scolastico forse qualcosa riusciremo a
fare. Vorrei ricordarle due cose: la prima è che io spero che la
legge n. 18 subisca dei profondi cambiamenti, in quanto sono stato
l'unico a non votarla, nel senso che ho votato contro, perché
sinceramente non era una legge che in qualche modo andava incontro
a ciò che pensavo rispetto alla scuola e se la cambiamo, io sono
curioso di vedere quali saranno i cambiamenti e se poi sono
cambiamenti che andranno a favore di ciò che penso di come dovrebbe
andare la scuola e di quello che è il mio Movimento pensa rispetto
alla scuola, ben vengano, altrimenti voterò contro anche a quelli
senza problemi.
Per quanto riguarda la questione più generale dell'aumento della
possibilità da parte degli allievi di fare più ore di tecnologia, o
comunque di dare un servizio che anche a livello nazionale è stato
previsto, magari qualcosa si poteva fare anche durante quello che
sta accadendo, perché bastava mettere delle risorse. Mi rendo conto
che le risorse sono scarse, però magari chiedere a qualche suo
collega di qualche altro dicastero di fornirgliene una parte, come
funziona all'interno di una Giunta, e magari diamo più soldi alla
scuola che è sempre la cosa più importante, oltre alla sanità,
almeno per quanto riguarda il mio Movimento.
Stesso discorso vale per il lavoro. Queste persone resteranno un
anno senza lavoro, sono di fatto rimaste un anno senza lavoro e
comunque sia sperano che lei, Assessore, se non cade la Giunta, se
non succede un'altra variazione, se non succede che qualcuno si
dimentica di trasmettere gli atti, se non succede tutta una serie
di cose, forse vedranno una risposta e il loro lavoro nel prossimo
anno scolastico.
