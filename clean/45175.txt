Classificazione
ACQUE
AGRICOLTURA



Oggetto del Consiglio n. 1974 del 2 novembre 2022 - Resoconto
OGGETTO N. 1974/XVI - Interrogazione: "Notizie in merito ai
progetti regionali per accedere ai fondi del PNRR relativi ad
impianti di irrigazione, o opere connesse, a servizio del settore
agricolo".
Bertin (Presidente) -
Punto n. 8. Risponde l'assessore
Sapinet.
Sapinet (UV) -
Tre quesiti legati ai progetti attualmente
approvati o giacenti presso l'Amministrazione regionale,
eventualmente depositati nell'ambito del PNRR; quale sia lo stato
di avanzamento dell'iter burocratico nell'ambito
dell'Amministrazione regionale per ogni richiesta promossa e
attivata e poi le interlocuzioni tra Amministrazione regionale,
Consorzi irrigui e di miglioramento fondiario del territorio
valdostano finalizzate, appunto, all'accoglimento delle istanze e
alla promozione di nuove iniziative.
Uno degli obiettivi fondanti del PNRR è rendere più costante la
disponibilità di acqua per l'irrigazione, aumentando la resilienza
dell'agrosistema ai cambiamenti climatici e alle ondate di
siccità.
Gli interventi puntano a raggiungere una maggiore efficienza
tramite tecnologie innovative, un'ottimale gestione delle risorse
idriche, alla creazione d'infrastrutture irrigue.
I soggetti attuatori, beneficiari dell'attuazione degli
interventi, sono consorzi: consorzi di bonifica, consorzi
d'irrigazione e bonifica, consorzi irrigui, consorzi di
miglioramento fondiario e altri enti irrigui.
Il Ministero ha deciso, tuttavia, di non demandare alle Regioni
la gestione della misura, ma di mantenerne la regia. Va pertanto
detto che l'Assessorato non ha dei progetti approvati o giacenti in
attesa d'istruttoria, perché spetta ai consorzi di miglioramento
fondiario provvedere direttamente al caricamento degli interventi
sui portali appositamente predisposti.
Al fine d'inquadrare correttamente la problematica dell'accesso
ai fondi del PNRR da parte dei consorzi di miglioramento fondiario
aventi sede nella nostra regione, è doveroso illustrare, in estrema
sintesi, una serie di passaggi, a partire dai primi contatti
intercorsi con il Ministero delle politiche agricole alimentari e
forestali e il CREA (Consiglio per la ricerca in agricoltura e
l'analisi dell'economia agraria).
Nel mese di luglio 2020 si è tenuta una videoconferenza durante
la quale i funzionari del CREA hanno presentato i vari step che
avrebbero portato alla creazione della banca dati investimenti
irrigui. Hanno illustrato la struttura di DANIA, acronimo di
Database nazionale degli investimenti per l'irrigazione
l'ambiente.
All'epoca non erano previste soglie limite e gli eventuali
finanziamenti che dovevano rispettare i criteri di ammissibilità
posti dai singoli fondi.
Rispetto agli interventi con lo stato di progettazione non
ancora definito, si confermava in quell'occasione che questi
potevano essere inseriti per accedere eventualmente a fondi per la
progettazione. In realtà questi bandi per la progettazione non sono
mai stati pubblicati.
Nelle settimane successive a questa videoconferenza i consorzi
di miglioramento fondiario valdostani e i consorzi irrigui sono
stati immediatamente avvertiti delle opportunità offerte sulla base
delle conoscenze che man mano si delineavano. Cito, ad esempio, un
articolo su "L'Informatore agricolo", poi tutta una serie di
incontri e di sviluppi.
Sempre nel 2020, l'allora Ministra delle politiche agricole
alimentari e forestali Teresa Bellanova, tramite un comunicato
stampa, aveva illustrato in sintesi i macro-obiettivi che sarebbero
serviti da guida; di particolare interesse per i nostri consorzi di
miglioramento fondiario era l'obiettivo di migliorare la capacità
di adattamento ai cambiamenti climatici e la prevenzione del
dissesto idrogeologico.
A tal fine è stato messo a disposizione della Regione il
Database citato in precedenza per censire il parco progetti da
finanziare, sia attraverso i fondi del Recovery Fund, sia
attraverso altri capitoli del bilancio dello Stato.
Si ribadiva l'importanza degli adempimenti dei Consorzi di
miglioramento fondiario e dei Consorzi irrigui che desideravano
accedere ai finanziamenti europei nazionali, in relazione agli
obblighi d'inserimento dei dati di monitoraggio dei volumi
irrigui.
Dalle prime indiscrezioni pervenute, le istruttorie dei progetti
finanziabili attraverso il Recovery Fund dovevano essere completate
entro il 2023, mentre la conclusione e la rendicontazione dei
lavori dovevano avvenire entro il 2026. Si trattava quindi di tempi
alquanto stretti dettati dai cronoprogrammi europei.
Si è quindi consigliato ai consorzi interessati di scegliere
accuratamente gli interventi da proporre, al fine di rispettare le
scadenze per la progettazione, la realizzazione delle opere e la
rendicontazione delle spese.
Con decreti vari nel corso del 2021 sono stati infine approvati
i criteri di ammissibilità dei progetti presenti nella banca dati
DANIA per il Piano nazionale di ripresa e resilienza. Tra le
condizioni di ammissibilità fissate ve ne sono alcune che risultano
quasi proibitive per i nostri consorzi. Cito ad esempio l'importo
richiesto, pari o superiore a 2 milioni di euro, il livello
progettuale esecutivo e lo stato delle autorizzazioni, acquisito o
da rinnovare entro i sei mesi.
Nonostante le proroghe intervenute, i tempi per la presentazione
dei progetti definitivi dotati di tutte le autorizzazioni,
eventualmente solo da rinnovare, e per la partecipazione al bando,
sono decisamente stretti. Solamente gli enti irrigui che avessero
già in essere un progetto completo con le caratteristiche
tecnico-agrarie richieste potevano di fatto partecipare.
Tutte queste informazioni sono state rese disponibili ai
Consorzi, infatti, nel corso del 2021 e della primavera del 2022,
sono state convocate una dozzina di riunioni in presenza con i
Consorzi interessati, anche per capire quale fosse il reale stato
di avanzamento di un'eventuale progettazione.
In sintesi, dalle riunioni con alcuni rappresentanti dei
Consorzi valdostani sono emerse alcune criticità relative alle
necessità di aggiornamento di alcune progettazioni, alla difficoltà
di reperire i fondi per completarla e alla difficoltà di procedere
a espropri e a indennizzi, come previsto dalla normativa
nazionale.
Ovviamente, grazie anche a un rafforzamento dell'ufficio
Consorzi presso il nostro Assessorato, che ha lavorato
parallelamente anche su bandi di manutenzione straordinaria sulla
chiusura dei riordini fondiari, si sta cercando di risolvere alcune
criticità.
Innanzitutto sollecitando i Consorzi a fare rete, predisponendo
dei progetti di una certa portata e adeguati al contesto. A tal
fine, proprio per permettere ai Consorzi di miglioramento fondiario
di presentare delle progettazioni, sarebbe interessante - come già
detto in occasione di alcune iniziative - istituire un fondo di
rotazione che permetta ai Consorzi di finanziarsi in una fase
iniziale; inoltre sollecitando anche in sinergia, con la conferenza
delle Regioni, una revisione della regia del PNRR che coinvolga
direttamente le Regioni, attribuendo loro i fondi anche in una
logica di equiparazione territoriale.
Appare chiaro che la norma è cucita appositamente per gli enti
pubblici come i Consorzi di bonifica, Consorzi irrigui di
miglioramento fondiario di secondo livello, nonostante i bandi
siano teoricamente aperti a tutti gli enti irrigui; consorzi che la
nostra normativa non prevede e su cui sono in corso riflessioni,
con le difficoltà di raccordo al nostro territorio e al contesto
organizzativo dei nostri Consorzi.
Nonostante queste difficoltà, alcuni Consorzi si sono attivati e
hanno provveduto a inoltrare le richieste di accesso ai
finanziamenti previsti a livello nazionale.
Di seguito vi elenco alcuni progetti caricati dai Consorzi sulla
banca dati DANIA che rappresentano un progetto finanziato e due per
i quali è richiesto il finanziamento:
" Adduzione di acqua irrigua e servizio dei comprensori dei
consorzi di M.F. Champlong, Cumiod-Montovert, Brean-Torrette e Ru
Brean" con un importo totale finanziato di euro 15 milioni.
Un altro progetto del Consorzio di miglioramento fondiario
Saint-Pierre e Villeneuve: "Lavori di realizzazione impianto di
irrigazione a pioggia in località Chatelair, Priorato nel Comune di
Saint-Pierre, con annessa costruzione di una centralina
idroelettrica, presentando un finanziamento per euro 7.270.429
euro.
Poi il Consorzio di miglioramento fondiario Charvensod: "Sesto
lotto di impianto di irrigazione a pioggia, completamento del
comprensorio est", presentata la domanda a un finanziamento di euro
4.269.172 euro.
Due sono invece i progetti presentati sul portale dell'Agenzia
per la Coesione Territoriale, nota come CIS, per la realizzazione
di bacini d'accumulo.
Il primo è il Consorzio di miglioramento fondiario Chavacourt
bacino accumulo in località Gorzà nel Comune di Torgnon per un
importo presunto di 20 milioni di euro, è stata inviata la scheda e
il parere della VIA da aggiornare; poi ci sono sette Consorzi di
miglioramento fondiario in sinistra orografica della Dora Baltea
per la realizzazione del bacino di accumulo irriguo nella zona del
Mont Fallère, per un importo presunto di 32 milioni di euro, con
progettazione di larga massima.
Sottolineo infine che la Commissione politiche agricole, che
riunisce 21 Assessori regionali e delle Province autonome,
nell'inviare una serie di sollecitazioni urgenti al Governo - per
quanto attiene al PNRR ormai in piena fase attuativa con una serie
di bandi usciti, ricordiamo l'agrivoltaico, logistica, irrigazione
ed altri ancora in fase di definizione, come l'innovazione e il
bando meccanizzazione - si auspica una più stretta collaborazione
tra Ministero e Regioni e Province autonome, sia nella fase
preliminare di impostazione dei bandi, sia nella fase attuativa,
infatti è importante che la suddivisione dei fondi e la loro
gestione non passi per logiche puramente imprenditoriali ma
attraverso una corretta valutazione territoriale.
Presidente -
Per la replica, consigliere Distort.
Distort (LEGA VDA) -
È chiaro che le domande erano tante,
lo devo ammettere, glielo riconosco, e così è stata lunga
giustamente la sua risposta. Se possiamo stabilire un patto tra
gentiluomini per avere - come lei mi sta già anticipando - copia
della risposta, la ringrazio, perché è chiaro che il tema dei
bacini di stoccaggio, così come dei sistemi irrigui - in virtù del
segnale eloquente e drammatico dato dalle situazioni meteorologiche
di quest'ultimo anno - porta il tema a primaria importanza, quindi
prendo atto di quanto da lei esposto e verrà utilizzato come base,
si prepari, per ulteriori attività ispettive, ma lei sa che nelle
attività ispettive tipiche - sia della mia persona che condivise
dal gruppo - si contiene anche una fase di consiglio, una fase di
suggerimento, che, se ben accolta e ben gestita, diventa un
patrimonio comune soprattutto finalizzata al bene della Valle
d'Aosta.
Riconosco e ribadisco che l'albero si riconosce dai suoi frutti
e quindi i tempi, i modi, i contenuti del vostro operato raccontano
e racconteranno le vostre capacità di governare.
