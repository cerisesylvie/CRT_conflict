Classificazione
ISTRUZIONE PUBBLICA



Oggetto del Consiglio n. 4001 del 3 ottobre 2024 - Resoconto
OGGETTO N. 4001/XVI - Interpellanza: "Soluzioni per ridurre i
costi del noleggio autobus per le attività curriculari ed
extracurriculari delle istituzioni scolastiche".
Bertin (Presidente) -
Passiamo ora alle interpellanze.
Punto n. 31.
Per illustrare l'interpellanza, si è prenotato il consigliere
Sammaritani, ne ha facoltà.
Sammaritani (LEGA VDA) -
In questo periodo dell'anno
scolastico, i docenti di ogni ordine e grado delle scuole sono
impegnati nella compilazione dei progetti curricolari ed
extracurricolari per l'anno solare 2025, che passano poi al vaglio
del collegio docenti e poi al consiglio d'istituto. Cosa succede?
Che questi progetti, naturalmente, tendono ad arricchire
ulteriormente l'offerta formativa della scuola, delle istituzioni
scolastiche della nostra regione, non ci sono quindi solo lezioni
frontali - questo lo diciamo per chi sta fuori da qui e magari non
ha particolare esperienza - ma si fanno progetti, laboratori,
visite didattiche, che fanno sì da ampliare chiaramente le
esperienze dei nostri studenti.
Come sappiamo, purtroppo, negli ultimi anni le cifre a
disposizione delle istituzioni scolastiche per queste attività
curricolari ed extracurricolari, ripeto, sono pian piano diminuite
e ciò che incide su queste spese molto spesso sono le spese di
trasporto, perché, per esempio, diventa difficile trasportare,
spostare intere scolaresche, intere classi, composte da numerosi
studenti, da un luogo all'altro.
Facciamo un esempio pratico: ci trasferiamo da Valtournenche al
nuovo Museo di scienze naturali di Saint-Pierre, dobbiamo prendere
magari un paio di classi e dovremmo, utilizzando i mezzi pubblici,
partire da Valtournenche, arrivare fino ad Aosta con magari due
scolaresche intere mischiate agli utenti normali, che fanno un
cambio ad Aosta per prendere poi l'autobus che va da Aosta a
Saint-Pierre; insomma, diventa estremamente difficile e complesso
anche da organizzare e da sostenere anche per gli insegnanti che
hanno la responsabilità di questi ragazzi.
Cosa si fa allora? Si dovrebbe tendenzialmente noleggiare un
trasporto privato, nel senso di rivolgersi alle aziende dei
trasporti e concordare un prezzo per questa trasferta da
Valtournenche a Saint-Pierre, nel nostro esempio.
Quanto costa fare questa cosa? Mediamente - abbiamo visto, ci
siamo informati -, non meno di 800-900 euro, che diventa una cifra
a volte insostenibile per sostenere questi progetti da parte delle
istituzioni scolastiche.
Ritenendo allora naturalmente che sia indispensabile
quest'attività, che abbiamo detto appunto che va al di là di quelle
che sono le mere lezioni frontali, abbiamo avuto segnalazioni di
questa criticità da più insegnanti; quindi, interpelliamo
l'Assessore competente per conoscere se tale criticità sia stata
segnalata all'Assessorato competente e se sia intenzione del
Governo regionale individuare soluzioni attraverso le quali poter
calmierare i costi del noleggio degli autobus per le istituzioni
scolastiche attraverso convenzioni o analoghe iniziative.
Presidente -
Per la risposta, l'assessore Jean-Pierre
Guichardaz ne ha facoltà.
Guichardaz J. (FP-PD) -
Grazie collega Sammaritani, mi
permette anche di tranquillizzare, di chiarire e di sfatare alcune
leggende metropolitane rispetto alla questione dei fondi stanziati.
Così, almeno, do qualche indicazione.
Lei mi chiede se tale criticità è stata segnalata
all'Assessorato competente: rispetto a quanto da lei riportato
nelle premesse, le posso dire che le cifre a disposizione delle
istituzioni scolastiche per le attività curricolari ed
extracurricolari non sono diminuite. Quindi almeno quest'aspetto
l'abbiamo chiarito, ma le direi anche di più: che, oltre alla
dotazione ordinaria e perequativa che, come le ho detto, non ha
subìto modifiche, le scuole hanno avuto la possibilità di aderire a
diverse progettualità proposte dalla Sovraintendenza agli studi,
sia nel settore delle STEM, sia in quello linguistico e, più in
generale, dell'educazione civica.
Solo in alcuni casi non è stato previsto, ma solo in alcuni
casi, il servizio di trasporto dedicato, ma si è cercato, per
quanto possibile, di dislocare l'offerta su tutto il territorio, in
modo tale che le diverse istituzioni potessero accedere, quindi
nella Bassa, Media e nell'Alta Valle.
Particolare attenzione - questo lo voglio rilevare - è stata
inoltre posta nei confronti dell'Isiltp di Verrès, prevedendo, tra
l'altro, specifiche iniziative direttamente nella sede scolastica.
Solo due giorni fa, l'iniziativa di presentazione di GSE che ha
visto coinvolti oltre 200 studenti e abbiamo deciso di farla
proprio a Verrès.
Confermo, tuttavia, che, nell'organizzazione delle iniziative
proposte dalle singole istituzioni scolastiche, in particolare per
quanto riguarda le uscite didattiche e i viaggi d'istruzione, i
costi da sostenere per l'utilizzo dei mezzi di trasporto - come lei
ha giustamente rilevato - sono notevolmente aumentati, causando
difficoltà nell'organizzazione delle attività.
Tale problematica, tra l'altro, oltre ad essere emersa in
Consiglio regionale e averne parlato variamente relativamente ai
costi dei mezzi di trasporto, è emersa anche durante la Conferenza
dei servizi dei dirigenti scolastici, alla quale ho partecipato,
che si è svolta il 26 agosto ed è proprio questo uno dei temi che è
stato portato all'attenzione anche della politica e della
Sovraintendenza.
Quindi, per sintetizzare: i fondi stanziati non sono diminuiti e
di molte attività la Sovraintendenza si prende carico direttamente
con fondi propri. Quindi, direi che, in linea di massima, al netto
di questi aumenti che giustamente lei ha rilevato e che purtroppo
credo dipendano da vari fattori, la nostra disponibilità è
aumentata.
Poi lei chiede se sia intenzione del Governo regionale
individuare soluzioni attraverso le quali poter calmierare i costi
del noleggio autobus per le istituzioni scolastiche attraverso
convenzioni e/o analoghe iniziative; rispondo anche per il collega
Bertschy, con il quale abbiamo affrontato il tema: in accordo con
il Dipartimento trasporti, si è valutata la possibilità di
prevedere un contributo straordinario per le istituzioni
scolastiche per il 2025 di 50 mila euro e per il 2026 di
altrettanti 50 mila euro, tenuto anche conto, come lei rilevava,
dell'attuale situazione dei trasporti pubblici in Valle.
Adesso non ricordo, un paio di settimane fa, mi sembra che con
il collega abbiamo avuto un incontro, anzi, devo dire che ne
abbiamo avuti diversi sul tema dei trasporti, e questo credo sia
anche un segnale pratico e concreto rispetto al nostro impegno.
Presidente -
Replica il consigliere Sammaritani, ne ha
facoltà.
Sammaritani (LEGA VDA) -
Grazie Assessore per la
risposta.
Pareva di capire, dal suo esordio, che il problema non ci fosse
e poi in effetti, in realtà, come testimonia quanto lei ha detto,
il problema sussiste, tanto che in qualche modo già un pochino
qualcosa avete fatto, da quello che ci dice, in accordo con
l'assessore Bertschy.
È evidente che se noi pensiamo che una classe, mediamente, ha a
disposizione circa 600 euro per queste attività, è evidente che -
come dicevamo prima - in relazione a quelli che sono i costi dei
trasporti, diventa difficile sostenere o comunque organizzare e
programmare chissà quali attività esterne.
Se gli stanziamenti non sono diminuiti, ma se i costi invece di
determinati servizi, quali appunto i trasporti, che sono quelli che
ci interessano, sono molto e di molto aumentati, questo è un
problema naturalmente che riguarda tutti; l'effetto poi è lo
stesso, è come non avere più i soldi di prima, cioè non poter più
svolgere le attività di prima. Ci sono sempre le due facce della
medaglia.
La criticità quindi vi è stata segnalata, come lei ci ha
riferito, nell'incontro con i dirigenti scolastici; le soluzioni
sono sicuramente quelle di dare più denaro, come appunto avete
fatto, non so se questi 50 mila euro saranno sufficienti, temo di
no, in relazione a quello che è il numero delle scuole, delle
classi eccetera, però, forse, provare a immaginare, come diciamo
noi nella nostra interpellanza, un qualcosa a livello di
convenzioni particolari e di altre attività, iniziative del genere,
pur comprendendo la difficoltà dei nostri trasporti attuali per
cui, come sappiamo, a volte diventa difficile in questo periodo
anche noleggiare privatamente un autobus per carenza di autisti,
per motivazioni varie, per l'inesistenza anche di trasporti
alternativi, questo lo comprendiamo, però magari poter immaginare
qualcosa che va anche al di là di quello che è un aumento delle
risorse, forse potrebbe essere una soluzione percorribile.
Vi invito comunque a ragionarci su.
