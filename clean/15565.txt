Classificazione
OPERE PUBBLICHE


Resoconto integrale del dibattito dell'aula
Oggetto del Consiglio n. 1868 del 13 marzo 1996 - Resoconto
SEDUTA ANTIMERIDIANA DEL 13 MARZO 1996
OGGETTO N. 1868/X Illustrazione del disegno di legge: "Legge
regionale in materia di lavori pubblici".
CAPO I Disposizioni generali
Articolo 1 (Finalità della legge)
1. La presente legge assicura, in attuazione dei principi
dettati dall'articolo 97 della Costituzione, l'esercizio
dell'attività amministrativa in materia di opere e lavori pubblici
secondo criteri di efficienza ed efficacia, garantendo la qualità
progettuale ed esecutiva, la certezza dei risultati, l'uniformità
dei comportamenti e l'utilizzo di procedure improntate a
tempestività, trasparenza e correttezza.
2. La Regione, nell'espletamento dei propri compiti
istituzionali ed amministrativi, garantisce il rispetto del diritto
comunitario e della libera concorrenza tra gli operatori.
Articolo 2 (Definizioni)
1. Ai fini della presente legge:
a) per appalti pubblici di lavori si intendono i contratti a
titolo oneroso, conclusi in forma scritta, tra un imprenditore ed
un'amministrazione aggiudicatrice di cui all'articolo 3, comma 2,
aventi per oggetto l'esecuzione o, congiuntamente, l'esecuzione e
la progettazione di lavori relativi ad una delle attività di cui
all'allegato II della direttiva 93/37/CEE del Consiglio, del 14
giugno 1993, o di un'opera costituente un insieme di lavori edilizi
esplicanti una funzione economica o tecnica, oppure l'esecuzione
con qualsiasi mezzo di un'opera rispondente alle esigenze
specificate dall'amministrazione aggiudicatrice;
b) si considerano lavori pubblici di interesse regionale gli
oggetti dei contratti di cui alla lett. a) rientranti nella
competenza legislativa regionale e richiamati nell'articolo 3,
commi 1, 2 e 3;
c) per concessione di lavori pubblici si considera un contratto
che presenta le stesse caratteristiche di cui alla lett. a) ad
eccezione del fatto che la controprestazione dei lavori consiste
unicamente nel diritto di gestire l'opera o in tale diritto
accompagnato da un prezzo;
d) per ciclo di realizzazione del lavoro pubblico si intende
l'intero processo che, per fasi distinte, porta alla realizzazione
di un'opera dalla sua concezione alla sua accettazione dopo
l'esecuzione fisica;
e) per esecuzione si intende lo sviluppo, fino al suo
compimento, di una particolare attività di cui si compone il ciclo
di realizzazione dei lavori pubblici;
f) per procedure di affidamento dei lavori si intende il sistema
di appalto o di concessione di lavori pubblici;
g) per soggetto promotore, di cui all'articolo 37, si intende
una o più imprese, eventualmente riunite, che intendono presentare
una proposta di convenzione ad una amministrazione aggiudicatrice
per la realizzazione di opere di interesse pubblico finanziate con
capitale di rischio sottoscritto da soggetti privati;
h) per appalti pubblici di servizi si intendono i contratti a
titolo oneroso stipulati in forma scritta tra un prestatore di
servizi ed un'amministrazione aggiudicatrice avente per oggetto i
servizi attinenti all'architettura ed all'ingegneria, fermi
restando gli obblighi di iscrizione agli albi professionali
previsti dalla vigente normativa nazionale;
i) per importo si intende il valore economico dei singoli
contratti, sempre al netto dell'imposta sul valore aggiunto
(IVA);
l) per soglia comunitaria si intende il limite di valore
previsto dalla vigente normativa comunitaria, al netto dell'IVA,
per l'applicabilità delle disposizioni in esse contenute.
Articolo 3 (Ambito di applicazione della legge)
1. Le norme della presente legge si applicano ai lavori pubblici
di interesse regionale relativi alla realizzazione di nuove opere,
alla manutenzione ordinaria programmata, nonché agli adeguamenti
strutturali, funzionali e normativi delle opere esistenti, alle
bonifiche e al recupero di aree.
2. Ai fini della presente legge sono considerati lavori pubblici
di interesse regionale i lavori aggiudicati dalle seguenti
amministrazioni aggiudicatrici:
a) la Regione autonoma Valle d'Aosta;
b) i Comuni;
c) le Comunità montane;
d) gli organismi dotati di personalità giuridica, istituiti per
soddisfare specificatamente bisogni di interesse generale, non
aventi carattere industriale o commerciale e la cui attività sia
finanziata in modo maggioritario dai soggetti di cui alle lett. a),
b), c), ovvero la cui gestione sia sottoposta al controllo di tali
soggetti, o di cui un organismo di amministrazione, di direzione o
di vigilanza sia costituito, in misura non inferiore alla metà, da
componenti designati dai medesimi soggetti;
e) i consorzi aventi personalità giuridica di diritto pubblico
fra i soggetti di cui al presente comma.
3. Le stesse norme, in quanto espressamente richiamate, si
applicano altresì agli altri enti aggiudicatori o realizzatori
intendendosi per tali:
a) i concessionari di lavori pubblici delle amministrazioni
aggiudicatrici, di cui al comma 2, i concessionari in esercizio di
infrastrutture delle amministrazioni aggiudicatrici destinate al
pubblico servizio, le società con capitale pubblico partecipate
dalle amministrazioni aggiudicatrici, in misura anche non
prevalente, che abbiano ad oggetto della propria attività la
produzione di beni o servizi non destinati ad essere collocati sul
mercato in regime di libera concorrenza, nonché, qualora operino in
virtù di diritti speciali o esclusivi derivanti dalle
amministrazioni aggiudicatrici, i concessionari di servizi pubblici
ed i soggetti di cui alla direttiva 93/38/CEE del Consiglio, del 14
giugno 1993, ed al decreto legislativo 17 marzo 1995, n. 158,
nonché successive modificazioni ed integrazioni;
b) i soggetti, enti e società privati relativamente ai lavori,
opere ed impianti di cui all'allegato A della presente legge,
pubblici o di interesse pubblico, per la cui realizzazione sia
previsto un contributo o una sovvenzione specifici in conto
capitale e in conto interessi delle amministrazioni aggiudicatrici,
di cui al comma 2, che complessivamente superino il cinquanta per
cento dell'importo complessivo, limitatamente all'affidamento a
terzi di lavori singolarmente di valore superiore a 300.000 ECU,
IVA esclusa. Ai fini dell'applicabilità della presente legge si
intendono per lavori, opere ed impianti pubblici o di interesse
pubblico quelli relativi a beni di proprietà pubblica o destinati a
divenire di proprietà pubblica o comunque destinati ad una
fruizione pubblica sotto qualsiasi forma. Restano viceversa esclusi
i lavori, opere ed impianti relativi a beni destinati a rimanere in
proprietà privata e nell'uso esclusivo dei soggetti privati
destinatari del contributo o sovvenzione;
c) i consorzi di miglioramento fondiario, le cooperative
agricole, le consorterie e le associazioni di produttori agricoli
legalmente costituite, qualora il contributo erogato dalle
amministrazioni di cui al comma 2, lett. a), b) e c), superi il
cinquanta per cento della spesa ritenuta ammissibile; nei confronti
di tali soggetti trovano applicazione esclusivamente l'articolo 15,
commi 4 e 5, con il limite di 30.000 ECU, IVA esclusa, per opere da
eseguire in economia o mediante cottimo fiduciario, nonché gli
articoli 22, 23, 24, 25, 26, 27, 28, 30, 31, 32 e 33, con
l'avvertenza che nei loro confronti debbono intendersi inoperanti i
rinvii ad altre disposizioni dettate dalla presente legge e ad essi
non applicabili.
4. La presente legge disciplina in via esclusiva i lavori
pubblici di interesse regionale di importo inferiore a quello
costituente limite per l'applicazione della normativa comunitaria.
La presente legge disciplina inoltre i lavori pubblici di interesse
regionale di importo pari o superiore a tale limite relativamente
agli aspetti non disciplinati dalla normativa statale di
adeguamento al diritto comunitario. Il controvalore in moneta
nazionale dell'unità di conto europea da assumere a base per la
determinazione degli importi di cui alla presente legge è quello
determinato dalla normativa statale di adeguamento al diritto
comunitario in materia di procedure di aggiudicazione degli appalti
di lavori pubblici. Nessuna opera e nessun appalto possono essere
artificiosamente suddivisi al fine di sottrarli all'applicazione
della vigente normativa nazionale e comunitaria. Quando un'opera è
ripartita in lotti funzionali, le disposizioni della presente legge
si applicano per l'affidamento di ciascuno di essi, avuto riguardo
a quanto stabilito nell'articolo 8, comma 10. Per il calcolo
dell'importo degli appalti di lavori disciplinati dalla presente
legge va preso in considerazione, oltre quello dei lavori, il
valore stimato delle forniture necessarie all'esecuzione dei lavori
stessi e messe a disposizione dell'appaltatore dall'amministrazione
aggiudicatrice.
CAPO II Pianificazione e programmazione del ciclo dei lavori
pubblici
Articolo 4 (Organizzazione del ciclo di realizzazione di lavori
pubblici)
1. La Regione e gli altri soggetti di cui all'articolo 3, comma
2, provvedono a strutturare il ciclo di realizzazione di tutti i
lavori pubblici in relazione alle fasi di identificazione dei
bisogni, di progettazione e programmazione, nonché di esecuzione
dei lavori necessari per il soddisfacimento dei bisogni
identificati.
2. Alle fasi di cui al comma 1 devono corrispondere gli studi ed
i livelli di progettazione preliminare, definitiva ed esecutiva di
cui agli articoli 9, 12, 13 e 14.
3. Alla tutela degli interessi pubblici nelle varie fasi, nonché
alla loro rispondenza ad una unitarietà di indirizzo, provvede il
coordinatore del ciclo di realizzazione del singolo lavoro
pubblico, che deve essere nominato o identificato contestualmente
all'avvio della progettazione preliminare di cui all'articolo 12.
Le amministrazioni aggiudicatrici e gli enti aggiudicatori o
realizzatori sono tenuti a nominare od identificare il coordinatore
all'interno della propria struttura. Il coordinatore del ciclo di
realizzazione del singolo lavoro pubblico assume le funzioni
attribuite al responsabile unico del procedimento di cui
all'articolo 7, comma 1, della legge 11 febbraio 1994, n. 109
(Legge quadro in materia di lavori pubblici), e successive
modificazioni.
4. Il coordinatore interviene in tutte le fasi di progettazione
preliminare, definitiva ed esecutiva del singolo lavoro pubblico,
nonché di esecuzione, di collaudo e di accettazione delle
opere.
5. Il coordinatore sovraintende al tempestivo sviluppo del ciclo
di realizzazione del lavoro pubblico e a tal fine:
a) verifica la rispondenza delle azioni progettuali in essere
con le indicazioni espresse dall'amministrazione aggiudicatrice nel
capitolato d'oneri, proponendo gli interventi necessari a fronte di
eventuali inadempienze o negligenze;
b) verifica l'esistenza della copertura finanziaria di ogni
spesa ordinata;
c) vigila, in particolare, sull'osservanza delle disposizioni
normative in materia di contenuto dei documenti di gara;
d) certifica la completezza della progettazione di ogni livello
e, relativamente alla progettazione esecutiva, ne verifica
l'eseguibilità evidenziando le lavorazioni che costituiscono la
componente a misura del contratto di cui all'articolo 15, comma 4,
e provvede, altresì, alla certificazione di cui all'articolo 14,
comma 4;
e) vigila altresì sulla sussistenza di tutti i presupposti di
diritto e di fatto necessari, all'atto dell'indizione della gara,
al fine di consentire l'effettivo inizio dei lavori al momento
della consegna. Sovraintende all'esecuzione dell'appalto o della
concessione, assicurando il rispetto del contenuto contrattuale. In
relazione alle fasi del ciclo di realizzazione del lavoro pubblico,
il coordinatore sovraintende all'esercizio delle funzioni dei
responsabili del procedimento di cui agli articoli 4, 5 e 6 della
legge regionale 6 settembre 1991, n. 59 (Norme in materia di
procedimento amministrativo di diritto di accesso ai documenti
amministrativi e di autocertificazione), che non assume in via
diretta;
f) assicura il rispetto delle prescrizioni previste per il
funzionamento della banca dati - osservatorio dei lavori pubblici,
di cui all'articolo 41.
6. Il coordinatore assicura altresì, nel caso di affidamento
all'esterno di appalti pubblici di lavori e di appalti pubblici di
servizi, la tutela dei contenuti patrimoniali del lavoro pubblico,
con particolare riferimento al controllo del consumo delle risorse
secondo criteri di efficacia e di efficienza, alla corretta
definizione degli obiettivi funzionali dei contenuti economici e
finanziari del ciclo, dei tempi per il suo completamento e del
raggiungimento del necessario livello qualitativo delle opere.
7. Al momento dell'affidamento della progettazione preliminare e
quindi dell'avvio del ciclo di realizzazione di ogni singolo lavoro
pubblico, il coordinatore, laddove ritenga necessaria la
collaborazione di risorse professionali esterne al soggetto di
appartenenza, provvede ad individuarle per l'intero ciclo di
realizzazione del lavoro pubblico e, con proposta motivata,
richiede al competente organo deliberativo di procedere alla
investitura di cui al comma 9. Tali collaborazioni si devono
riferire a compiti specialistici inerenti alla gestione, alla
verifica ed al controllo delle varie fasi del ciclo di
realizzazione del lavoro pubblico e devono garantire l'integrazione
dei vari profili professionali necessari. Resta ferma la
possibilità del coordinatore di ricorrere al supporto di
professionisti esterni anche durante lo svolgimento del ciclo, nel
caso in cui non vi abbia provveduto al momento dell'avvio del ciclo
o per sopravvenute esigenze.
8. Per i lavori direttamente eseguiti dalla Regione, il
coordinatore del ciclo di realizzazione del singolo lavoro pubblico
è individuato con ordine di servizio del dirigente del servizio
regionale preposto alla realizzazione del lavoro pubblico. A tal
fine possono essere identificati soltanto funzionari regionali
appartenenti alla carriera tecnica o amministrativa inquadrati in
una qualifica funzionale non inferiore alla carriera direttiva, nel
rispetto della legge regionale 23 ottobre 1995, n. 45 (Riforma
dell'organizzazione dell'Amministrazione regionale della Valle
d'Aosta e revisione della disciplina del personale). Per i lavori
di competenza delle altre amministrazioni aggiudicatrici, nonché
degli altri enti aggiudicatori o realizzatori, il coordinatore è
individuato in conformità ai rispettivi ordinamenti statutari e
regolamentari; in difetto è designato dal segretario generale
dell'ente o dalla figura corrispondente.
9. Anche con riferimento agli obiettivi di formazione e di
valorizzazione delle strutture interne delle amministrazioni
aggiudicatrici, la collaborazione delle figure professionali
esterne di cui al comma 7 deve avvenire soltanto a tempo
determinato ed in favore di società di servizi o di professionisti
aventi competenze specifiche di carattere tecnico,
economico-finanziario, amministrativo, organizzativo e legale
necessarie per supportare il coordinatore nello sviluppo del ciclo
di realizzazione di uno o più lavori pubblici. La predetta attività
di supporto è esercitata da società di servizi o da unità
interdisciplinari che devono preferibilmente assumere la forma di
associazioni professionali. Gli organi deliberativi di cui al comma
7 procedono all'investitura previo accertamento del possesso di
adeguati requisiti di capacità tecnica e professionale, desumibili
dall'indicazione di idonee referenze da parte dei singoli
professionisti utilizzati e con particolare riferimento allo
svolgimento di attività professionali svolte nei settori connessi
ai lavori pubblici. Deve altresì essere accertata la capacità di
integrazione delle risorse specialistiche offerte con l'indicazione
esplicita del soggetto responsabile dell'organizzazione e della
coordinazione. L'atto di investitura è altresì subordinato alla
prestazione di un'adeguata polizza da parte di una compagnia di
assicurazione a copertura dei rischi di responsabilità
professionale. Qualora l'importo complessivo dell'incarico sia
superiore alla soglia comunitaria, le procedure d'affidamento sono
quelle previste dall'articolo 20.
10. I professionisti, appartenenti alle società di servizi o
alle unità interdisciplinari di cui al comma 9, per tutta la durata
del loro incarico di supporto al coordinatore, non possono assumere
altri incarichi inerenti al ciclo di realizzazione dei lavori
pubblici a cui sono preposti, né altri incarichi che siano
obiettivamente incompatibili secondo le regole deontologiche
comunemente seguite dagli ordinamenti professionali.
Articolo 5 (Forme di cooperazione fra enti locali)
1. Le amministrazioni aggiudicatrici di cui all'articolo 3,
comma 2, lett. a), b) e c), per l'esercizio dei compiti previsti
dalla presente legge, nelle ipotesi di insufficienza delle loro
strutture tecnico-amministrative, soprattutto con riferimento alla
realizzazione di cicli di lavori pubblici di importo superiore a
150.000 ECU, IVA esclusa, possono prevedere forme di cooperazione
individuando l'ente che, in quanto prescelto, svolga funzione di
coordinamento.
2. I rapporti tra l'ente prescelto per il coordinamento di cui
al comma 1 e l'ente delegante sono regolamentati da una convenzione
stipulata dai rispettivi organi competenti. Le funzioni e le
responsabilità inerenti alla tutela dei contenuti patrimoniali del
lavoro pubblico restano in capo ai singoli enti.
3. L'ente prescelto di cui al comma 1 deve essere individuato
sulla base dei requisiti necessari per l'espletamento del ciclo di
realizzazione del lavoro pubblico di cui all'articolo 4 e delle
capacità tecnico-organizzative richieste per l'esercizio delle
funzioni attribuite alla struttura centrale di coordinamento di cui
all'articolo 40.
Articolo 6 (Piano regionale dei lavori pubblici)
1. Il Consiglio regionale, con apposita deliberazione
programmatica, identifica, nel rispetto degli indirizzi
dell'attività di pianificazione della Regione e con riferimento
agli obiettivi di carattere economico e sociale, i bisogni connessi
con la conservazione dell'ambiente, con la difesa e con lo sviluppo
del territorio e del patrimonio culturale della Regione, che per il
loro soddisfacimento prevedono la realizzazione di lavori pubblici.
Per il raggiungimento dei predetti obiettivi, la Giunta regionale,
sentiti gli enti locali, promuove la redazione di studi per
l'identificazione dei bisogni secondo le modalità stabilite
nell'articolo 9.
2. La deliberazione programmatica, di cui al comma 1,
costituisce il piano regionale dei lavori pubblici.
3. Il piano regionale dei lavori pubblici è redatto in
conformità al contenuto desumibile dagli atti pianificatori di
carattere urbanistico, ambientale, paesaggistico,
economico-sociale, produttivo, energetico, previsti dalla normativa
vigente, salve le ipotesi eccezionali in cui ricorrano i
presupposti previsti dal comma 9. Lo stesso piano deve in ogni caso
rispettare come priorità assolute la realizzazione degli interventi
volti alla conservazione e riqualificazione del patrimonio
esistente e, per quel che concerne la realizzazione di nuove opere,
gli interventi suscettibili di autofinanziamento.
4. La struttura centrale di coordinamento di cui all'articolo
40, sulla base dei risultati degli studi per l'identificazione dei
bisogni, organizza la redazione del piano regionale dei lavori
pubblici.
5. Il piano regionale dei lavori pubblici è adottato dalla
Giunta regionale e dalla stessa proposto al Consiglio regionale,
che l'approva con deliberazione costituente atto di indirizzo. Tale
piano ha efficacia quinquennale ed è soggetto ad aggiornamento
annuale in funzione del grado di raggiungimento delle finalità del
piano stesso o in presenza di nuove esigenze, ai sensi del comma
10.
6. La redazione degli studi di cui al comma 1 compete ai servizi
tecnici dei singoli assessorati proponenti, sulla base delle
indicazioni organizzative fornite dalla struttura centrale di
coordinamento, di cui all'articolo 40. Qualora le strutture
tecniche risultino inadeguate possono essere integrate da risorse
specialistiche esterne scelte ai sensi degli articoli 19, 20,
21.
7. I lavori pubblici ricompresi nel piano regionale dei lavori
pubblici sono raggruppati con riferimento alle categorie di lavori
di cui all'allegato A, nonché alle reciproche interconnessioni.
8. Il piano regionale dei lavori pubblici si compone di una
relazione di sintesi sulle finalità dei lavori pubblici inclusi,
sulla loro coerenza con gli atti pianificatori di cui al comma 3,
nonché sull'individuazione di eventuali ipotesi di variante o
modificazione degli stessi atti pianificatori e delle procedure
occorrenti, che devono successivamente essere trasmesse alle
amministrazioni competenti all'avvio delle relative procedure. Il
piano regionale dei lavori pubblici deve altresì riportare
un'indicazione logica di priorità tra le categorie di lavori
pubblici finalizzati al raggiungimento degli obiettivi di cui al
comma 1.
9. Nel dare attuazione ai lavori pubblici previsti dal piano
regionale dei lavori pubblici, i soggetti competenti devono
considerare le priorità ivi indicate, salvi gli interventi imposti
da eventi imprevedibili o calamitosi, nonché le modifiche
dipendenti da nuove disposizioni di legge o di regolamento, ovvero
da altri atti amministrativi adottati a livello statale o
regionale.
10. L'aggiornamento annuale del piano regionale dei lavori
pubblici di cui al comma 5 è approvato dal Consiglio regionale, su
proposta della Giunta regionale che, avvalendosi della struttura
centrale di coordinamento di cui all'articolo 40, accerta
l'attualità degli indirizzi stabiliti dal Consiglio regionale.
Articolo 7 (Programma regionale di previsione)
1. La Giunta regionale, avvalendosi della struttura centrale di
coordinamento di cui all'articolo 40, delibera i lavori pubblici da
realizzare nell'ambito degli indirizzi del piano regionale dei
lavori pubblici di cui all'articolo 6. Con la stessa deliberazione,
la Giunta regionale individua i lavori per i quali avviare il ciclo
di realizzazione e, a tal fine, dispone che la struttura centrale
di coordinamento di cui all'articolo 40 provveda all'acquisizione
della progettazione preliminare nel rispetto delle disposizioni di
cui all'articolo 12. Nel programma regionale di previsione sono
altresì ricompresi i lavori pubblici finanziati con capitale di
rischio sottoscritto anche da soggetti privati, nonché i lavori
pubblici di competenza degli enti locali che concorrono in modo
rilevante al conseguimento degli obiettivi fissati dal piano
regionale dei lavori pubblici di cui all'articolo 6 o che siano a
completamento di lavori già iniziati dall'Amministrazione
regionale.
2. La conclusione della progettazione preliminare consente
l'inserimento del lavoro pubblico nel programma regionale di
previsione di cui al comma 3.
3. La Giunta regionale, con riferimento alle proprie
determinazioni di carattere economico-finanziario, nel rispetto
delle disposizioni di cui al comma 1, individua, avvalendosi della
struttura centrale di coordinamento di cui all'articolo 40, i
lavori pubblici che concorrono alla redazione del programma
regionale di previsione di spesa per i lavori pubblici, dando
priorità agli interventi relativi all'immediato completamento
funzionale di opere realizzate dall'Amministrazione regionale.
4. Il programma regionale di previsione con l'indicazione delle
priorità da rispettare per lo sviluppo delle successive fasi di
progettazione è adottato dalla Giunta regionale e dalla stessa
proposto al Consiglio regionale che l'approva con propria
deliberazione. Tale programma ha efficacia triennale, soggetta a
verifica finanziaria annuale per l'individuazione dei lavori
pubblici da attuare nel corso dell'esercizio, fatte comunque salve
le ipotesi eccezionali di cui all'articolo 6, comma 9.
5. Il programma regionale di previsione si compone:
a) di una tabella riepilogativa degli interventi inclusi,
raggruppati con le stesse modalità previste dall'articolo 6, comma
7, con l'indicazione di un ordine di priorità dei lavori pubblici
ricompresi in ciascuna categoria, ai fini dell'avvio della
progettazione definitiva;
b) di un'ulteriore tabella riepilogativa di lavori pubblici
raggruppati in interventi di manutenzione ordinaria, interventi di
adeguamento strutturale, funzionale e normativo delle opere
esistenti, nonché in interventi di nuova realizzazione;
c) degli schemi contenenti le risultanze delle progettazioni
preliminari dei lavori pubblici inseriti, corredate delle
rispettive certificazioni di conformità alle prescrizioni di cui
all'articolo 12, attestate dal coordinatore del ciclo di
realizzazione del lavoro pubblico ai sensi dell'articolo 4, comma
3, predisposte da ciascun assessorato proponente;
d) di una scheda per la codificazione di ciascun lavoro
pubblico, contenente una relazione in ordine all'opportunità e
necessità dell'intervento con riferimento agli schemi di cui alla
lett. c), alla correlazione funzionale con gli altri interventi già
realizzati o in corso di realizzazione. La stessa scheda deve
inoltre contenere la previsione dei tempi stimati per la
realizzazione, l'indicazione delle eventuali interferenze con altri
interventi previsti o in esecuzione nella stessa area, la
previsione del fabbisogno finanziario e dell'eventuale concorso di
forme di finanziamento di natura privata, l'individuazione delle
procedure amministrative necessarie per il completamento del ciclo
di realizzazione, nonché l'analisi della disponibilità delle aree e
del profilo di rischio per la realizzazione delle opere
pubbliche.
6. Nel programma regionale di previsione è altresì ricompreso il
programma relativo alla manutenzione di cui all'articolo 18, nonché
il periodo di cui all'articolo 10, comma 1.
Articolo 8 (Programma regionale operativo)
1. La Giunta regionale, nel rispetto dell'ordine di priorità
indicato nel programma regionale di previsione di cui all'articolo
7, comma 3, dispone che la struttura centrale di coordinamento di
cui all'articolo 40 provveda all'avvio delle successive fasi di
progettazione definitiva ed esecutiva tenuto conto del disposto
degli articoli 19, 20, 21.
2. La progettazione definitiva, redatta ai sensi dell'articolo
13, si conclude con l'acquisizione dei titoli abilitativi di cui al
comma 7, ovvero con la sottoscrizione dell'accordo di programma di
cui al medesimo comma 7, ovvero con la sottoscrizione del verbale
d'intesa di cui al comma 8. La conclusione della progettazione
definitiva consente l'inserimento del lavoro pubblico nel programma
regionale operativo. A tal fine la progettazione definitiva deve
essere conforme agli strumenti urbanistici. Peraltro, qualora
sopravvengano particolari esigenze di interesse pubblico, recepite
in una congrua motivazione, restano salve le speciali procedure di
variante previste dall'articolo 1, commi 4 e 5, della legge 3
gennaio 1978, n. 1 (Accelerazione delle procedure per la esecuzione
di opere pubbliche e di impianti e costruzioni industriali),
dall'articolo 5 della legge 8 giugno 1990, n. 142 (Ordinamento
delle autonomie locali) e dall'articolo 7 della legge regionale 9
agosto 1994, n. 44 (Modificazioni di norme regionali in materia
urbanistica).
3. La Giunta regionale, entro il mese di gennaio, approva con
propria deliberazione il programma regionale operativo con
efficacia annuale, predisposto dalla struttura centrale di
coordinamento di cui all'articolo 40, previa verifica, da parte del
coordinatore del ciclo di cui all'articolo 4, comma 3, delle
fattibilità tecnica e finanziaria degli interventi ivi
ricompresi.
4. Il programma operativo può essere integrato o modificato nel
corso dell'esercizio annuale, con provvedimento motivato della
Giunta regionale, in relazione a sopravvenute modificazioni di
carattere amministrativo, gestionale, economico e finanziario.
5. Il programma regionale operativo si compone:
a) delle schede di codificazione dei lavori pubblici inseriti,
di cui all'articolo 7, comma 5, lett. d), aggiornate con la
puntuale indicazione dei tempi e dei costi necessari per la
realizzazione, maggiorati di una percentuale convenzionale pari al
cinque per cento ed accompagnate dall'attestazione della
disponibilità dell'area, nonché dall'acquisizione dei titoli
abilitativi di cui al comma 7;
b) dell'indicazione per ciascun lavoro pubblico dei mezzi
finanziari stanziati sullo stato di previsione o sul proprio
bilancio, ovvero disponibili in base a contributi o risorse
dell'Unione europea, dello Stato o di altri enti pubblici. Nel
programma regionale operativo sono altresì ricompresi i lavori
pubblici da realizzare con il concorso del capitale privato, e da
attuare attraverso la concessione di lavori pubblici di cui
all'articolo 35, ovvero attraverso le società a partecipazione
pubblica di cui all'articolo 36;
c) delle progettazioni definitive dei lavori pubblici
inclusi;
d) dell'elenco delle manutenzioni ordinarie e degli interventi
relativi agli adeguamenti strutturali, funzionali e normativi,
anche in relazione al contenuto dell'articolo 18.
6. I lavori pubblici non ricompresi nel programma regionale
operativo di cui al comma 2 non possono ricevere alcuna forma di
finanziamento da parte della Regione, con esclusione dei lavori di
cui all'articolo 38.
7. Ai fini dell'acquisizione di tutte le concessioni,
autorizzazioni, licenze, nullaosta, assensi comunque denominati di
carattere urbanistico, edilizio, ambientale, paesaggistico,
igienico-sanitario ed altro, richiesti in base alla vigente
normativa, onde assicurare celerità ed efficacia all'azione
amministrativa, il coordinatore del ciclo di cui all'articolo 4,
comma 3, formula le occorrenti istanze e richieste alle autorità
competenti. Ove, per l'attuazione del lavoro pubblico, si renda
necessaria l'azione integrata e coordinata di diverse
amministrazioni statali, regionali o locali, il coordinatore può
promuovere la conclusione di un accordo di programma ai sensi
dell'articolo 27 della legge 142/1990.
8. Il coordinatore del ciclo di cui all'articolo 4, comma 3,
richiede al Presidente della Giunta regionale la convocazione,
entro i successivi trenta giorni, di una conferenza di servizi, ai
sensi dell'articolo 14 della legge regionale 6 settembre 1991, n.
59 (Norme in materia di procedimento amministrativo, di diritto di
accesso ai documenti amministrativi e di autocertificazione) per
accelerare l'acquisizione degli assensi di cui al comma 7, dandone
comunicazione alla struttura centrale di coordinamento di cui
all'articolo 40. La conferenza di servizi si esprime sulla
progettazione definitiva, e si conclude con un verbale di intesa
sottoscritto dai rappresentanti di tutte le amministrazioni
interessate. Qualora un'amministrazione sia assente ha l'obbligo di
far pervenire le eventuali opposizioni entro i successivi dieci
giorni dalla data della riunione; in caso contrario, salvo quanto
previsto dall'articolo 14, comma 4, della legge regionale 59/1991,
si ritiene la stessa consenziente.
9. L'inserimento di un lavoro pubblico nel programma regionale
operativo determina, ove ciò non si sia ancora verificato, gli
effetti automatici della dichiarazione di pubblica utilità, nonché
di indifferibilità ed urgenza, già previsti dall'articolo 1 della
legge 1/1978.
10. Qualora la realizzazione di un lavoro pubblico sia prevista
in lotti, il singolo lotto può essere inserito nel programma
operativo purché la progettazione definitiva sia riferita ad un
lotto funzionalmente compiuto e che per l'intero lavoro sia stata
eseguita la progettazione preliminare con l'inserimento nel
programma regionale di previsione di cui all'articolo 7, comma
3.
11. La deliberazione della Giunta regionale di approvazione del
programma regionale operativo è pubblicata nel Bollettino ufficiale
della Regione.
12. I lavori pubblici previsti nel programma operativo di cui al
comma 2, devono essere pubblicati quale bando di preinformazione ai
sensi dell'articolo 11, comma 1, della direttiva 93/37/CEE.
Articolo 9 (Contenuto degli studi di identificazione dei
bisogni)
1. Gli studi necessari per la formulazione del piano regionale
dei lavori pubblici di cui all'articolo 6 si compongono di una
relazione che identifica le finalità perseguite dal soggetto
destinatario finale del lavoro pubblico e le modalità con cui si
intende raggiungere tale obiettivo, i criteri adottati per
l'indagine conoscitiva con particolare riferimento alla raccolta ed
all'elaborazione dei dati utilizzati, di una ricognizione della
destinazione urbanistica dell'area interessata alla realizzazione
del lavoro pubblico e degli ulteriori vincoli normativi gravanti su
di essa, della quantificazione dei bisogni evidenziati, nonché di
ogni altra informazione necessaria per la descrizione dello stato
di fatto nelle sue componenti tecnica, amministrativa, sociale ed
economico-finanziaria.
2. L'inserimento dei lavori pubblici nel piano regionale dei
lavori pubblici di cui all'articolo 6 costituisce il presupposto
per l'avvio della progettazione, che si articola, secondo tre
livelli di successive definizioni tecniche, in preliminare,
definitiva ed esecutiva.
Articolo 10 (Disciplina della valutazione degli interventi)
1. Per ciascun lavoro pubblico realizzato e di importo superiore
a 5 milioni di ECU, IVA esclusa, l'ente destinatario finale
dell'opera, trascorso il periodo di tempo dall'utilizzo stabilito
nel programma regionale di previsione di cui all'articolo 7, è
tenuto ad eseguire una verifica sul grado di soddisfacimento del
bisogno, con specifico riferimento al raggiungimento delle finalità
funzionali assunte a presupposto della sua realizzazione.
2. L'esito della verifica di cui al comma 1 è riportato in una
relazione che è trasmessa alla struttura centrale di coordinamento
di cui all'articolo 40.
3. La relazione è valutata dalla Giunta regionale ai fini della
predisposizione dei propri atti pianificatori, con l'obiettivo di
correggere, eliminare e superare gli inconvenienti emersi.
CAPO III Ciclo di realizzazione di lavori pubblici
Articolo 11 (Modalità generali di redazione della
progettazione)
1. Tutte le progettazioni da eseguirsi in base alla presente
legge devono garantire il rispetto dei seguenti principi di
carattere generale:
a) rispondenza della progettazione alle prescrizioni funzionali
ed economiche prestabilite dal soggetto committente in sede di
ordine di servizio o di capitolato d'oneri;
b) rispondenza al contenuto precettivo delle vigenti normative
comunitarie, nazionali, regionali e locali applicabili
all'intervento oggetto della progettazione;
c) correlazione di ciascuna singola voce del computo metrico
estimativo agli elaborati grafici ed alle specifiche tecniche di
descrizione;
d) verifica delle implicazioni costruttive delle soluzioni
tecniche adottate con riferimento alle tecniche costruttive usuali,
anche ai fini della tutela della sicurezza del lavoro;
e) previsione, da parte dell'ordine di servizio e del capitolato
d'oneri, dell'elenco degli elaborati progettuali da prodursi in
relazione al livello o ai livelli di progettazione interessati,
nonché dei termini stabiliti per la consegna.
2. Le prescrizioni relative agli elaborati descrittivi e grafici
contenute negli articoli 12, 13 e 14 sono necessarie per ritenere i
progetti adeguatamente sviluppati. Il coordinatore del ciclo di cui
all'articolo 4, comma 3, qualora, in rapporto alla specifica
tipologia ed alla dimensione dei lavori da progettare, ritenga tali
prescrizioni insufficienti, provvede ad integrarle ovvero a
modificarle al momento dell'affidamento dell'incarico.
3. Il rispetto dei principi generali fissati nel comma 1, nonché
delle specifiche disposizioni contenute negli articoli 12, 13 e 14,
è verificato ed accertato a cura del coordinatore del ciclo di cui
all'articolo 4, comma 3. Nelle ipotesi di affidamento della
progettazione a soggetti esterni, ai sensi degli articoli 19, 20 e
21, le certificazioni di cui all'articolo 4, comma 5, lett. d), da
parte del coordinatore, costituiscono condizione per la
liquidazione del saldo dei relativi corrispettivi. In ogni caso
tale attestazione costituisce il presupposto per l'approvazione
della progettazione stessa per il conseguente avvio dell'eventuale
successivo livello di progettazione.
4. Nel caso di progettazione esecutiva la polizza assicurativa,
richiesta al progettista ai sensi dell'articolo 34, comma 7, deve
essere mantenuta sino all'accettazione delle opere eseguite. Il
coordinatore in caso di interruzione del ciclo di realizzazione dei
lavori per cause non imputabili al progettista deve autorizzare la
sospensione della polizza.
Articolo 12 (Contenuto della progettazione preliminare)
1. La progettazione preliminare è redatta allo scopo di definire
i lavori pubblici necessari a soddisfare le esigenze evidenziate
nel piano regionale dei lavori pubblici, di cui all'articolo 6,
verificandone la fattibilità per il conseguente inserimento nel
programma regionale di previsione di cui all'articolo 7. La
progettazione preliminare deve identificare le caratteristiche
funzionali, tipologiche e tecnologiche del lavoro pubblico,
accertandone la rispondenza alle norme vigenti, alle condizioni
logistiche dell'area di intervento ed alle condizioni geologiche e
geotecniche. La progettazione preliminare deve altresì valutare le
implicazioni costruttive al fine di stimare i costi impegnati, su
base parametrica, con riferimento ai requisiti stabiliti nel
capitolato d'oneri. Inoltre deve contenere una stima sommaria dei
tempi di esecuzione, dei costi dell'intervento e delle risorse
finanziarie necessarie, nonché identificare gli atti ed i
procedimenti amministrativi richiesti per il completamento del
ciclo di realizzazione del lavoro pubblico.
2. Nella redazione della progettazione preliminare di cui al
comma 1, il progettista deve indicare e rispettare le norme
legislative e regolamentari applicabili nel ciclo di realizzazione
del lavoro pubblico.
3. La progettazione preliminare deve essere corredata altresì di
una relazione sulla compatibilità del lavoro pubblico con i vincoli
di carattere urbanistico, ambientale, paesaggistico,
storico-artistico, igienico-sanitario, nonché con tutti gli
ulteriori vincoli gravanti sull'area di localizzazione. La
progettazione preliminare deve inoltre essere corredata di una
verifica di fattibilità in relazione alle opere preesistenti. In
tutti i casi in cui la vigente normativa comunitaria, statale o
regionale richieda la valutazione dell'impatto ambientale, la
progettazione preliminare deve contenere una specifica relazione
sulla compatibilità ambientale dell'intervento.
4. Nel caso di lavori sul patrimonio pubblico esistente, la
progettazione preliminare dev'essere corredata di un adeguato
rilievo dello stato di fatto, al fine di verificarne la
compatibilità con i contenuti progettuali dell'intervento
proposto.
Articolo 13 (Contenuto della progettazione definitiva)
1. La progettazione definitiva è eseguita allo scopo di
acquisire le definizioni progettuali necessarie all'inserimento del
lavoro pubblico nel programma regionale operativo di cui
all'articolo 8.
2. La progettazione definitiva sviluppa ed integra i contenuti
della progettazione preliminare determinandone, in modo compiuto,
le caratteristiche funzionali, tipologiche e tecnologiche del
lavoro, accertandone la rispondenza alle condizioni normative,
logistiche, geologiche e geotecniche. La progettazione definitiva,
inoltre, deve definire le opere necessarie per realizzare un lavoro
compiuto funzionalmente secondo prescrizioni prefissate, le loro
caratteristiche tipologiche e costruttive, i costi, i tempi di
esecuzione delle opere ed il fabbisogno finanziario, col grado di
dettaglio stabilito nel capitolato d'oneri.
3. La progettazione definitiva deve in particolare
contenere:
a) le relazioni previste dal decreto del Ministro dei lavori
pubblici 11 marzo 1988 (Norme tecniche riguardanti le indagini sui
terreni e sulle rocce, la stabilità dei pendii naturali e delle
scarpate, i criteri generali e le prescrizioni per la
progettazione, l'esecuzione e il collaudo delle opere di sostegno
delle terre e delle opere di fondazione), e successive
modificazioni, corredate di indagini sulle condizioni dell'area
oggetto dell'intervento;
b) le planimetrie di inquadramento dell'intervento sotto i
profili urbanistico, paesaggistico e
logistico-infrastrutturale;
c) il dimensionamento preliminare delle eventuali strutture;
d) la descrizione delle opere impiantistiche;
e) gli elaborati grafici nella scala prevista dal capitolato
d'oneri;
f) le specifiche tecniche dei principali materiali
prescelti;
g) i computi metrici estimativi preliminari, redatti nel
rispetto delle disposizioni del capitolato d'oneri.
4. La progettazione definitiva si conclude con il rilascio degli
assensi di cui all'articolo 8, comma 7, ovvero con la conclusione
dell'accordo di programma di cui al medesimo articolo 8, comma 7, o
con la sottoscrizione del verbale di intesa di cui all'articolo 8,
comma 8.
Articolo 14 (Contenuto della progettazione esecutiva)
1. La progettazione esecutiva è eseguita allo scopo di avviare
le gare d'appalto, consentire alle imprese di redigere le offerte
ed organizzare, secondo la regola dell'arte, l'esecuzione in
cantiere del lavoro pubblico. La progettazione esecutiva, pertanto,
deve sviluppare, in modo puntuale e completo, tutte le voci
elementari di lavorazione che compongono le opere, identificate
nella progettazione definitiva, le relative dimensioni, quantità e
caratteristiche tecnico-costruttive, attraverso l'elaborazione dei
documenti progettuali di dettaglio di cui al comma 3.
2. La progettazione esecutiva sviluppa in dettaglio la
progettazione definitiva senza alterarne i contenuti, tranne i casi
in cui:
a) siano apportabili migliorie qualitative non influenti sul
costo e sulle soluzioni progettuali già definite;
b) siano riscontrati errori od omissioni delle precedenti fasi
di progettazione;
c) sussistano esigenze derivanti da sopravvenute disposizioni
legislative o regolamentari, applicabili all'intervenuto oggetto di
progettazione.
3. La progettazione esecutiva deve in particolare contenere:
a) i documenti di gara contenenti le planimetrie e le sezioni,
le relazioni di calcolo, i dettagli costruttivi, i particolari
architettonici e strutturali, le specifiche tecniche dei materiali
ed il computo metrico estimativo. Il predetto computo deve altresì
contenere l'esatta identificazione delle forniture ai fini della
puntuale evidenziazione delle categorie di opere oggetto di
subappalto. Per le componenti impiantistiche i documenti devono
contenere altresì gli elaborati progettuali di dettaglio relativi
alla dimensione, ubicazione e percorso degli impianti, le
specifiche tecniche dei materiali, i calcoli del loro
dimensionamento, nonché la quantificazione dei relativi costi;
b) la lista delle voci elementari di lavorazione e delle
forniture, con riferimento ai computi metrico-estimativi, nonché
l'elenco delle lavorazioni costituenti la parte a misura del
contratto di cui all'articolo 15, comma 4;
c) il programma sommario di esecuzione dei lavori in
cantiere;
d) l'analisi di eseguibilità dei lavori con riferimento alle
tecniche costruttive ed in particolare alle misure necessarie per
la tutela della sicurezza fisica e della salute dei lavoratori in
cantiere;
e) l'analisi delle problematiche di manutenzione delle opere
comprensive della relativa componente impiantistica;
f) una dichiarazione di conformità con quanto prescritto dai
pareri espressi secondo quanto stabilito dalle vigenti leggi in
materia di tutela ambientale.
4. Il coordinatore del ciclo di cui all'articolo 4, comma 3,
provvede alla certificazione di conformità della progettazione alle
prescrizioni di cui al presente articolo. Provvede altresì
all'integrazione degli elaborati tecnici di cui al comma 3, con un
programma finanziario attualizzato in modo puntiforme con le
indicazioni finali relative ai costi ed ai tempi di esecuzione
delle opere, nonché alle modalità ed ai tempi di erogazione del
finanziamento.
Articolo 15 (Disciplina dell'esecuzione di lavori pubblici)
1. I contratti di appalto di lavori di cui alla presente legge
hanno per oggetto l'esecuzione di lavori da parte dell'impresa
contraente sulla base di una progettazione esecutiva verificata e
certificata dal coordinatore del ciclo di cui all'articolo 4, comma
3, espressamente accettata, in sede di presentazione dell'offerta
come eseguibile secondo regola d'arte, fatto salvo quanto previsto
dal comma 5, e comunque con l'esclusione dei lavori riguardanti la
manutenzione periodica di cui all'articolo 18 e dei casi di cui
all'articolo 24, commi 2 e 3.
2. L'avvio dell'esecuzione dei lavori di cui al comma 1 è
comunque subordinato alla verifica da parte del coordinatore del
ciclo di cui all'articolo 4, comma 3, dell'avvenuto espletamento
dei seguenti adempimenti:
a) redazione della progettazione esecutiva di cui all'articolo
14;
b) redazione del capitolato speciale d'appalto di cui
all'articolo 30;
c) verifica del piano finanziario;
d) verifica della persistenza dell'efficacia dei provvedimenti
amministrativi richiesti per la realizzazione del lavoro
pubblico;
e) conseguimento della disponibilità delle aree occorrenti per
l'intervento.
3. Le amministrazioni aggiudicatrici affidano in concessione
esclusivamente i lavori pubblici realizzati con la concorrenza,
totale o parziale, di capitale privato, e ove la concessione abbia
ad oggetto, oltre all'esecuzione, anche la gestione delle opere,
secondo quanto previsto dall'articolo 35.
4. I contratti d'appalto di cui al comma 1 sono stipulati a
corpo, ai sensi delle disposizioni di cui all'articolo 326, comma
2, della legge 20 marzo 1865, n. 2248, allegato F (Legge sui lavori
pubblici), ovvero in forma mista, a corpo ed a misura, ai sensi
dell'articolo 329 della legge stessa. Le lavorazioni valutate a
misura devono essere richiamate nel provvedimento di approvazione
della progettazione esecutiva con l'indicazione di una motivazione
di carattere tecnico, nonché dell'importo sommario del loro valore
presunto e della sua incidenza sul valore complessivo assunto a
base d'asta.
5. Per l'esecuzione di opere e lavori pubblici, compresa la
fornitura dei materiali necessari per la loro realizzazione, di
importo non superiore a 200.000 ECU, IVA esclusa, può procedersi
anche in economia, sia con il sistema del cottimo che
dell'amministrazione diretta. Nello stesso modo si può procedere,
indipendentemente dal limite di importo, anche per il completamento
della fase di esecuzione dei cicli di lavori pubblici qualora il
relativo appalto, aggiudicato conformemente alla vigente normativa,
sia stato oggetto di rescissione, ai sensi dell'articolo 340 della
legge 2248/1865, all. F, ovvero si sciolga per effetto del
sopravvenuto fallimento dell'appaltatore o della liquidazione
coatta amministrativa dello stesso. Il limite di importo di cui al
presente comma può altresì essere superato solo nel caso in cui sia
stato dichiarato lo stato di calamità naturale. In tal caso i
lavori dichiarati di imperiosa urgenza sono oggetto di deroga a
qualsiasi atto autorizzativo e/o nullaosta.
6. Per quanto non espressamente stabilito dalla presente legge,
per i lavori pubblici ivi contemplati continua a trovare
applicazione il regolamento regionale 28 marzo 1994, n. 2
(Regolamento regionale per l'esecuzione di lavori, provviste e
servizi in economia), come modificato dal regolamento regionale 5
dicembre 1995, n. 8, fintanto che il Consiglio regionale non
provveda altrimenti in sede regolamentare. Tale regolamento è
applicabile altresì alle altre amministrazioni aggiudicatrici di
cui all'articolo 3, comma 2, fintanto che le stesse amministrazioni
non provvedano a modificare od integrare le disposizioni di
dettaglio in conformità ai rispettivi ordinamenti.
7. Per la revisione dei prezzi, il subappalto, salvo quanto
previsto dall'articolo 33, il cottimo, le prestazioni di garanzia,
salvo quanto previsto dall'articolo 34, le coperture assicurative,
le anticipazioni alle imprese aggiudicatarie, gli acconti, la
cessione di credito, le proroghe del termine fissato per
l'ultimazione dei lavori, le riserve delle imprese esecutrici,
salvo quanto previsto dall'articolo 17, si applica, in quanto
compatibile, la vigente normativa statale in materia di lavori
pubblici.
8. Fermo restando il disposto dell'articolo 5, le
amministrazioni aggiudicatrici non possono affidare a soggetti
pubblici o di diritto privato l'espletamento delle funzioni e delle
attività di stazione appaltante di lavori pubblici.
9. La consegna dei lavori, una volta completate le procedure di
aggiudicazione, avviene secondo le modalità stabilite dal
capitolato generale e dal capitolato speciale di cui all'articolo
30, con particolare riferimento ai provvedimenti amministrativi
occorrenti per l'apertura del cantiere, nonché alla documentazione
di cui all'articolo 30, comma 3, lett. g).
Articolo 16 (Direzione dei lavori)
1. Per l'esecuzione di lavori pubblici oggetto della presente
legge affidati in appalto, le amministrazioni aggiudicatrici e gli
enti aggiudicatori o realizzatori provvedono ad individuare le
risorse specialistiche necessarie ad espletare la funzione di
direzione dei lavori e costituenti l'Ufficio di direzione lavori.
Fra tali risorse deve essere identificato il direttore dei lavori
inteso come persona fisica, nonché gli eventuali assistenti.
2. Qualora le amministrazioni aggiudicatrici non possano
espletare, per carenza di organico accertata e certificata dal
coordinatore del ciclo di cui all'articolo 4, comma 3, la funzione
di cui al comma 1 è affidata, in via prioritaria, al progettista
incaricato ai sensi degli articoli 19, 20, 21, nonché ad altri
soggetti scelti con le procedure previste dai medesimi
articoli.
3. La direzione lavori di cui ai commi 1 e 2 deve esercitare una
completa e dettagliata azione di controllo nei confronti
dell'appaltatore per garantire il rigoroso rispetto del contenuto
contrattuale. In particolare la direzione lavori non può introdurre
modificazioni dei tempi di esecuzione delle opere né del loro
contenuto tecnico, se non per urgenti ragioni di sicurezza per
l'incolumità di persone o cose e salvo ratifica del coordinatore
del ciclo di cui all'articolo 4, comma 3.
4. Il capitolato d'oneri di cui all'articolo 29, nel caso di
ricorso a risorse esterne, ovvero, nel caso di ricorso a risorse
interne, l'ordine di servizio relativo all'incarico, disciplinano i
compiti di dettaglio della direzione lavori con particolare
riferimento alle modalità di formulazione delle proposte di atti o
provvedimenti comportanti variazioni dei tempi o dei costi previsti
dal contratto, agli obblighi di informazione sull'esecuzione del
contratto, alla verifica ed alla certificazione degli stati di
avanzamento lavori ai fini del saldo dei relativi acconti, alla
partecipazione alle operazioni di collaudo.
5. I tecnici incaricati di funzioni di direzione lavori
rispondono di eventuali manchevolezze, errori e ritardi nella
propria attività e sono tenuti a stipulare in favore
dell'amministrazione aggiudicatrice o dell'ente aggiudicatore o
realizzatore apposita polizza assicurativa per responsabilità
professionale, nei limiti di cui all'articolo 34, comma 7. Qualora
i tecnici incaricati siano interni all'amministrazione il costo
della polizza è a carico dell'amministrazione stessa.
Articolo 17 (Collaudi ed accettazione delle opere)
1. Le operazioni di collaudo sono obbligatorie per tutti i
lavori pubblici oggetto della presente legge e sono finalizzate ad
accertare la stabilità, la corretta funzionalità tecnica, nonché la
conformità alle norme vigenti ed alle specifiche tecniche stabilite
nel contratto del lavoro pubblico eseguito.
2. Le operazioni di collaudo devono essere avviate entro tre
mesi dalla data di attestazione dell'ultimazione dei lavori. Tale
attestazione dev'essere contenuta in una relazione dettagliata, che
è trasmessa dal direttore dei lavori al coordinatore del ciclo di
cui all'articolo 4, comma 3, entro dieci giorni, corredata dei
certificati delle prove eseguite in cantiere dall'appaltatore,
nonché delle tavole grafiche riportanti le opere come eseguite, e
di una dichiarazione di esecuzione dei lavori in conformità con
quanto previsto dai pareri espressi secondo quanto stabilito dalle
vigenti leggi in materia di tutela ambientale.
3. Le operazioni di collaudo di cui al comma 1 devono compiersi
entro sei mesi dalla data del loro avvio e si concludono con il
collaudo amministrativo.
4. Le amministrazioni aggiudicatrici e gli altri enti
aggiudicatori o realizzatori, su motivata proposta del coordinatore
del ciclo di cui all'articolo 4, comma 3, possono, in
considerazione della particolare localizzazione dell'opera,
prevedere nel capitolato speciale d'appalto termini diversi di
avvio e di completamento delle operazioni di collaudo laddove non
sostituito dal certificato di regolare esecuzione, di cui al comma
5, in relazione alla natura tecnica delle opere oggetto del
collaudo medesimo. In ogni caso, il termine massimo
dell'ultimazione del collaudo non deve superare i nove mesi a
decorrere dalla data di ultimazione dei lavori, certificata ai
sensi del comma 2. L'ultimazione di tali operazioni dev'essere
approvata dall'organo competente dell'amministrazione
aggiudicatrice entro i due mesi successivi a tale data.
5. Per i lavori pubblici di importo inferiore a 200.000 ECU, IVA
esclusa, l'espletamento delle operazioni di collaudo, di cui ai
commi 2 e 3, è sostituito dal rilascio del certificato di regolare
esecuzione dei lavori, redatto a cura del direttore dei lavori di
cui all'articolo 16, comma 1, e vistato dal coordinatore del ciclo
di cui all'articolo 4, comma 3. Se il direttore dei lavori è
esterno all'amministrazione aggiudicatrice, al rilascio del
suddetto certificato provvede direttamente il coordinatore del
ciclo di cui all'articolo 4, comma 3. La sostituzione al collaudo
può avvenire altresì per i lavori pubblici di importo compreso fra
200.000 ECU e 800.000 ECU, IVA esclusa, ove prevista da apposita
deliberazione della Giunta regionale o dall'organo deliberativo
competente per le altre amministrazioni aggiudicatrici o enti
aggiudicatori o realizzatori all'atto dell'approvazione della
progettazione definitiva. In ogni caso il certificato di regolare
esecuzione deve contenere l'indicazione degli elementi comprovanti
l'avvenuto collaudo statico, con esito positivo, nel rispetto della
vigente normativa. Tale certificato di regolare esecuzione
dev'essere emesso entro tre mesi dalla data di ultimazione dei
lavori, certificata ai sensi del comma 2, ed approvata entro i due
mesi successivi a tale data.
6. I termini di cui ai commi 2 e 3 sono interrotti qualora il
collaudatore contesti l'esistenza di errori di progettazione o di
esecuzione che rendano necessari interventi correttivi per
garantire la stabilità dell'opera e la sua corretta funzionalità.
Gli oneri derivanti da errori di progettazione sono imputabili al
progettista, che ne risponde ai sensi dell'articolo 32, comma
7.
7. Il collaudo con esito positivo delle opere strutturali ne
determina l'accettazione, con i conseguenti effetti di cui
all'articolo 1669 del codice civile. Il collaudo con esito positivo
delle altre opere civili, nonché della componente impiantistica,
determina, laddove previsto dal contratto d'appalto, l'avvio del
periodo di garanzia. Il trascorrere di quest'ultimo periodo, senza
la contestazione di inconvenienti, determina l'accettazione delle
opere. L'accettazione è in ogni caso subordinata all'esito positivo
del collaudo amministrativo di cui al comma 3.
8. Il collaudo in corso d'opera può avvenire su richiesta del
direttore dei lavori o dell'appaltatore per l'accertamento delle
condizioni di fatto impossibili da riscontrare al termine dei
lavori. In ogni caso il collaudo in corso d'opera è obbligatorio
nei seguenti casi:
a) risoluzione, rescissione o recesso del contratto e, comunque,
prima del subentro di un nuovo appaltatore;
b) utilizzo parziale dell'opera;
c) necessità costruttiva individuata dal direttore dei
lavori;
d) richiesta dell'appaltatore, laddove sia contrattualmente
prevista una consegna a lotti funzionali, ai sensi dell'articolo 8,
comma 10;
e) in tutte le altre ipotesi previste dal contratto
d'appalto;
f) ogni qualvolta sia ritenuto indispensabile, per particolari
ragioni tecniche, dal coordinatore del ciclo di cui all'articolo 4,
comma 3.
9. Nei casi di collaudo in corso d'opera di cui al comma 8,
lett. b) e d), l'esito positivo dello stesso collaudo consente
l'accettazione delle opere collaudate secondo le modalità di cui al
comma 7 e con gli ulteriori effetti stabiliti dall'articolo 34. Nei
casi di cui al comma 8, lett. a), c), e) e f), il collaudo in corso
d'opera non produce gli effetti di accettazione delle opere, per i
quali si procede secondo il regime ordinario del presente
articolo.
10. I risultati del collaudo sono trasmessi dal collaudatore al
coordinatore, al direttore dei lavori, all'appaltatore ed al
progettista. L'appaltatore deve sottoscriverli nel termine
perentorio di dieci giorni. All'atto della firma, quest'ultimo può
aggiungere le riserve che crede nel proprio interesse, rispetto
alle operazioni di collaudo, secondo le modalità stabilite dal
capitolato generale. Resta fermo che, se l'appaltatore non
sottoscrive i risultati del collaudo nel predetto termine di dieci
giorni ovvero li sottoscrive senza accompagnarli con riserve, le
risultanze dei collaudi medesimi si considerano definitivamente
accettate. La pronuncia del collaudatore sulle riserve
dell'appaltatore è regolata dal predetto capitolato generale.
11. I collaudatori devono aver svolto una comprovata attività
professionale nella specifica materia oggetto di collaudo. Essi
devono comunque risultare iscritti nei rispettivi albi
professionali.
12. Per le operazioni di collaudo, le amministrazioni
aggiudicatrici nominano uno o più collaudatori in relazione alle
specializzazioni professionali necessarie. Se il numero dei
collaudatori è plurimo, dev'essere costituita una commissione di
collaudo con l'indicazione del soggetto responsabile del raccordo.
I collaudatori sono nominati dalle predette amministrazioni
nell'ambito delle proprie strutture, ovvero scelti all'esterno
sulla base di una selezione incentrata sulla verifica dei requisiti
di cui al comma 11, certificata dal coordinatore del ciclo di cui
all'articolo 4, comma 3.
13. Il collaudatore o i componenti della commissione di collaudo
non devono avere svolto alcuna funzione nelle attività
autorizzative, di controllo, di progettazione, di direzione, di
vigilanza e di esecuzione dei lavori sottoposti al collaudo. Essi
non devono avere in corso rapporti di lavoro o di consulenza con i
soggetti che hanno progettato o eseguito i lavori. Il collaudatore
o i componenti della commissione di collaudo non possono inoltre
fare parte di organismi che abbiano funzioni di vigilanza o di
controllo, anche indiretto, sul ciclo di realizzazione del lavoro
pubblico.
14. La Giunta regionale, sentiti gli ordini professionali,
approva con propria deliberazione, entro due mesi dall'entrata in
vigore della presente legge, l'elenco regionale dei collaudatori
cui affidare, nell'ambito delle competenze previste dai rispettivi
ordinamenti professionali, il collaudo di opere e lavori pubblici
di interesse regionale di cui all'articolo 2. Non possono essere
affidati incarichi di collaudo a soggetti non iscritti all'elenco
regionale dei collaudatori. L'elenco è tenuto ed aggiornato a cura
del servizio competente dell'Assessorato dei lavori pubblici.
15. Ai fini dell'iscrizione all'elenco, i soggetti di cui al
comma 14 devono presentare alla struttura centrale di
coordinamento, di cui all'articolo 40, i documenti stabiliti dalla
deliberazione della Giunta regionale di cui al medesimo comma
14.
16. La deliberazione di cui al comma 14 prevede altresì le
categorie di lavori pubblici per le quali i tecnici di cui al comma
14 possono richiedere l'iscrizione all'elenco regionale dei
collaudatori in base alla specializzazione derivante dal titolo di
studio e dall'esperienza professionale documentata.
17. L'accoglimento o la reiezione della domanda di iscrizione
all'elenco sono disposti, tenuto conto dell'attività professionale
svolta e documentata a norma del comma 15, con decreto motivato del
Presidente della Giunta regionale, sentita una commissione tecnica
composta da cinque esperti nominati con deliberazione della Giunta
regionale su designazione degli ordini professionali.
18. Non possono in ogni caso essere iscritti all'elenco i
soggetti:
a) titolari, amministratori o dipendenti di imprese iscritte
all'Albo nazionale dei costruttori o comunque esercenti appalti
pubblici di lavori;
b) interdetti dai pubblici uffici;
c) sospesi dall'albo dell'ordine professionale;
d) colpiti da condanna penale passata in giudicato per uno dei
reati previsti dai titoli I, II, V, VI e VII del libro secondo del
codice penale.
19. Avverso il decreto di reiezione della domanda è ammesso
ricorso alla Giunta regionale ai sensi dell'articolo 1, comma
primo, del decreto del Presidente della Repubblica 24 novembre
1971, n. 1199 (Semplificazione dei procedimenti in materia di
ricorsi amministrativi).
20. Sono cancellati dall'elenco i collaudatori nei confronti dei
quali si accertino:
a) una delle condizioni previste dal comma 18;
b) grave negligenza, notevoli irregolarità o ingiustificato
ritardo nell'espletamento del collaudo;
c) falsità delle dichiarazioni;
d) la cancellazione dal rispettivo albo professionale.
21. La cancellazione dall'elenco è disposta con provvedimento
del Presidente della Giunta regionale; avverso il provvedimento è
ammesso ricorso alla Giunta regionale, ai sensi dell'articolo 1,
comma primo, del DPR 1199/1971.
22. Nel caso previsto dal comma 20, lett. d), si procede alla
cancellazione d'ufficio.
Articolo 18 (Disciplina della manutenzione delle opere
pubbliche)
1. La Regione, con la presente legge, promuove ed attua la
prevenzione del degrado delle opere pubbliche di interesse
regionale, nonché la salvaguardia del territorio regionale ed il
mantenimento dei valori patrimoniali dei soggetti di cui
all'articolo 3, commi 2 e 3, secondo specifici programmi di
manutenzione.
2. Tutte le opere pubbliche, di cui all'articolo 3 e di cui
all'allegato A, devono essere sottoposte a manutenzione
programmata. A tal fine, tutti i soggetti di cui all'articolo 3
sono tenuti a redigere i programmi di manutenzione di cui al comma
1 entro dodici mesi dalla entrata in vigore della presente legge.
Gli stessi soggetti devono altresì istituire, con i propri
rispettivi atti regolamentari, appositi registri delle
manutenzioni, corredati di schede tecniche relative ai diversi
componenti, di un elenco delle verifiche periodiche eseguite, delle
sostituzioni o rifacimenti effettuati con le specifiche tecniche
relative, nonché di analisi periodiche sullo stato di fatto con un
intervallo non inferiore al biennio. Tali analisi si concludono con
una relazione che identifica le proposte di intervento necessarie
al mantenimento o al ripristino del corretto stato d'uso.
3. Gli atti regolamentari di cui al comma 2 devono disciplinare
le modalità con cui viene assicurata la programmazione delle
attività di manutenzione nel caso di affidamento in appalto a
risorse esterne, fermo restando il mantenimento di compiti di
sorveglianza in capo alle amministrazioni aggiudicatrici ed agli
altri enti aggiudicatori o realizzatori.
4. Nell'ipotesi di cui al comma 3, le amministrazioni
aggiudicatrici e gli altri enti aggiudicatori o realizzatori
affidano lo svolgimento dell'intera attività di manutenzione, anche
per singole opere o beni o categorie di essi, ad un unico soggetto,
di cui all'articolo 28, con unica pubblica gara che preveda
l'aggiudicazione del relativo contratto, con efficacia da uno a tre
anni, con il criterio del massimo ribasso sull'elenco prezzi
indicato nel capitolato speciale.
5. Qualora gli interventi di manutenzione di cui al presente
articolo comportino sostituzione o ripristino di elementi edilizi,
essi devono essere eseguiti sulla base di documenti progettuali che
permettano di identificare lo stato di fatto, le aree di
intervento, le finalità degli interventi e la valutazione dei loro
effetti sullo stato delle opere, le quantità da eseguire, nonché le
specifiche dei materiali da utilizzare privilegiando quelli locali.
Gli atti regolamentari di cui al comma 2, nonché i singoli
capitolati, prevedono in quali casi si rendano necessarie
operazioni di collaudo.
6. I costi annui sostenuti per le manutenzioni, con riferimento
a ciascuna opera pubblica, devono essere trasmessi alla banca dati
- osservatorio dei lavori pubblici, di cui all'articolo 41.
CAPO IV Modalità di aggiudicazione dei contratti attinenti alla
realizzazione di lavori pubblici
Articolo 19 (Scelta del contraente per i servizi attinenti alla
ingegneria ed architettura)
1. Le amministrazioni aggiudicatrici e gli enti aggiudicatori o
realizzatori, di cui all'articolo 3, devono fissare le modalità di
redazione delle progettazioni nel rispetto delle prescrizioni
contenute negli articoli 11, 12, 13 e 14. Tali modalità sono
altresì specificate nel capitolato d'oneri, di cui all'articolo 29,
che dev'essere sottoscritto, per accettazione, dal prestatore del
servizio preliminarmente all'avvio delle prestazioni stesse.
2. Ai fini dell'individuazione del regime applicabile
all'affidamento degli appalti di tutti i servizi di cui al presente
articolo, la prestazione oggetto dell'incarico non può essere
scissa in parti, neppure se corrispondenti all'attività di diverse
risorse specialistiche. In tal caso, trattandosi di servizi
interdisciplinari, trovano applicazione le disposizioni contenute
nel comma 4.
3. In tutti gli appalti di servizi di cui al presente articolo,
l'aggiudicatario non può avvalersi del subappalto, fatta eccezione
per le attività relative alle indagini geologiche, geotecniche, a
sondaggi, a rilievi, a misurazioni e picchettazioni, nonché per la
mera redazione grafica degli elaborati progettuali. Resta comunque
impregiudicata la responsabilità diretta del prestatore principale
dei servizi.
4. Negli appalti pubblici di servizi di cui al presente
articolo, le offerte possono essere presentate:
a) da professionisti singoli od associati, nelle forme di cui
alla legge 23 novembre 1939, n. 1815 (Disciplina giuridica degli
studi di assistenza e di consulenza), e successive
modificazioni;
b) da società costituite nelle forme di cui ai capi V, VI e VII
del titolo V e al capo I del titolo VI del libro quinto del codice
civile, aventi nel proprio oggetto sociale l'esecuzione di studi di
fattibilità, ricerche, consulenze, progettazioni o direzione dei
lavori, valutazioni di congruità tecnico-economica o studi di
impatto ambientale, secondo le modalità stabilite dalle vigenti
leggi comunitarie e nazionali;
c) da raggruppamenti temporanei tra i soggetti, anche eterogenei
fra loro, di cui alle lett. a) e b).
5. Indipendentemente dalla forma giuridica prescelta, l'attività
di ingegneria o di architettura deve far capo ad uno o più
professionisti iscritti negli appositi albi previsti dai vigenti
ordinamenti professionali, personalmente responsabili e
nominativamente indicati, già in sede di presentazione
dell'offerta, con la specificazione delle rispettive qualificazioni
professionali. Deve inoltre essere indicata, sempre in sede di
offerta, la persona fisica incaricata dell'integrazione tra le
varie prestazioni specialistiche, che assume la qualifica di unico
mandatario nei rapporti con l'amministrazione aggiudicatrice. Resta
ferma l'equiparazione sancita dall'articolo 30, paragrafi 2 e 3,
della direttiva 92/50/CEE del Consiglio, del 18 giugno 1992, per i
professionisti iscritti nei registri professionali degli Stati
membri dell'Unione europea.
6. Gli affidatari degli appalti di servizi di cui al presente
articolo non possono partecipare agli appalti o alle concessioni di
lavori pubblici relativi ai lavori da loro progettati, nonché agli
eventuali subappalti o cottimi. Ai medesimi appalti, concessioni di
lavori pubblici, subappalti e cottimi non può partecipare un
soggetto controllato, controllante o collegato all'affidatario di
incarichi di progettazione. Le situazioni di controllo e di
collegamento si determinano con riferimento a quanto previsto
dall'articolo 2359 del codice civile, come integrato dal comma 7. A
tal fine i bandi prevedono la presentazione di appositi atti notori
ai sensi della legge 4 gennaio 1968, n. 15 (Norme sulla
documentazione amministrativa e sulla legalizzazione e
autenticazione di firme), fermo restando l'obbligo di verifica nei
confronti dell'aggiudicatario.
7. Ai fini di cui al comma 6, costituisce controllo e
collegamento la sussistenza di rapporti configurati come tali
dall'articolo 2359 del codice civile, anche se tali rapporti
intercorrano, congiuntamente con altri soggetti, tramite società,
direttamente o indirettamente controllate, o tramite intestazione
fiduciaria o mediante accordi parasociali. Si ritiene esistente,
salvo prova contraria, l'influenza notevole di cui all'articolo
2359, comma terzo, del codice civile quando ricorrano rapporti di
carattere finanziario e organizzativo che determinino anche una
sola delle seguenti attività:
a) la comunicazione degli utili o delle perdite;
b) il coordinamento della gestione dell'impresa con quella di
altre imprese al fine di acquisire appalti di opere, di forniture o
di servizi o al fine di limitare la concorrenza tra le imprese;
c) una distribuzione degli utili o delle perdite diversa, quanto
ai soggetti o alla misura, da quella che sarebbe avvenuta in
assenza dei rapporti stessi;
d) l'attribuzione di poteri maggiori rispetto a quelli derivanti
dal numero delle azioni o delle quote possedute;
e) l'attribuzione di poteri nella scelta degli amministratori e
dei dirigenti di imprese a soggetti diversi da quelli legittimati
in base all'assetto proprietario.
8. Le progettazioni preliminari, definitive ed esecutive devono
essere firmate dal progettista inteso come persona fisica. Se i
progettisti sono più di uno, ciascuno di essi sottoscrive la parte
di progettazione da lui eseguita e per la quale assume specifica e
diretta responsabilità. L'intera progettazione è comunque sempre
sottoscritta dal mandatario di cui al comma 5, che si assume la
responsabilità dell'integrazione delle diverse prestazioni
specialistiche.
9. L'affidamento della progettazione esecutiva è sempre
subordinato alla presentazione, da parte dell'aggiudicatario, della
dichiarazione di una compagnia di assicurazione relativa alla
disponibilità al rilascio della polizza assicurativa di cui
all'articolo 34, comma 7.
10. Il computo del corrispettivo, nonché la determinazione dei
ribassi consentiti ai fini dell'affidamento degli appalti di
servizi di cui al presente articolo deve avvenire in conformità
alla vigente normativa comunitaria e nazionale.
11. Fino a quando le tariffe professionali attualmente in vigore
non saranno aggiornate dalle disposizioni statali per il computo
della parzializzazione dei corrispettivi relativamente alle singole
fasi di progettazione previste dalla presente legge, le
amministrazioni aggiudicatrici e gli altri enti aggiudicatori o
realizzatori si atterranno alle disposizioni stabilite di comune
accordo dagli ordini professionali degli ingegneri, degli
architetti, degli agronomi e forestali, dei geologi e dei collegi
professionali dei geometri e dei periti della regione. Con
deliberazione della Giunta regionale è istituita una commissione
composta da dieci membri da scegliersi in modo paritetico tra
funzionari regionali e liberi professionisti, designati dai
rispettivi ordini e collegi professionali al fine di proporre il
contenuto dei bandi-tipo di cui all'articolo 20, comma 6, nonché
del capitolato d'oneri tipo di cui all'articolo 29. Nello stesso
modo possono essere suggerite linee guida per l'individuazione dei
criteri di selezione dell'offerta economicamente più vantaggiosa,
di cui all'articolo 25, comma 5, e nel rispetto di quanto previsto
dall'articolo 36, comma 1, lett. a), della direttiva 92/50/CEE e
dal decreto legislativo 17 marzo 1995, n. 157 (Attuazione della
direttiva 92/50/CEE in materia di appalti pubblici di servizi). Le
proposte sono inoltrate alla Giunta regionale ai fini
dell'assunzione delle definitive deliberazioni.
12. L'aggiudicazione e la stipulazione dei contratti relativi
agli appalti pubblici di servizi attinenti all'architettura ed
all'ingegneria avviene secondo le modalità previste dall'articolo
25.
Articolo 20 (Affidamento di incarichi professionali per
prestazioni di servizi attinenti all'ingegneria ed all'architettura
di importo pari o superiore alla soglia comunitaria)
1. L'affidamento di incarichi professionali per l'espletamento
di servizi attinenti all'ingegneria ed all'architettura di cui alla
categoria 12 dell'allegato I A della direttiva 92/50/CEE e al
decreto legislativo 157/1995, avviene sulla base dei principi
stabiliti nella presente legge. Le amministrazioni aggiudicatrici e
gli enti aggiudicatori o realizzatori sono tenuti a pubblicare,
all'inizio di ogni esercizio finanziario, nel Bollettino ufficiale
della Regione, nella Gazzetta ufficiale della Repubblica italiana
e, anche per estratto, su almeno un quotidiano a carattere
nazionale ed un quotidiano avente specifica diffusione regionale,
l'avviso indicativo degli appalti di servizi di ingegneria e di
architettura da aggiudicare nell'arco dei dodici mesi, quando
l'importo complessivo presunto sia pari o superiore a 750.000 ECU,
IVA esclusa.
2. Per l'affidamento degli appalti di servizi, di importo
equivalente o superiore alla soglia di rilevanza comunitaria, le
amministrazioni aggiudicatrici e gli enti aggiudicatori o
realizzatori sono tenuti ad applicare le disposizioni previste
dalla direttiva 92/50/CEE e dal decreto legislativo 157/1995,
facendo ricorso:
a) alla procedura negoziata in tutti i casi previsti e
consentiti dalle vigenti normative comunitarie e statali, nonché
quando la natura dei servizi non consenta la fissazione preliminare
globale di un prezzo, ovvero qualora l'esperimento di una procedura
di gara abbia prodotto soltanto offerte irregolari, incomplete o
inaccettabili, purché le condizioni iniziali dell'appalto non
vengano modificate;
b) al concorso di progettazione, qualora si renda necessaria
l'acquisizione della progettazione preliminare per la soluzione di
problemi in cui l'aspetto ideativo, creativo e concettuale è
predominante, ovvero, in via prioritaria, per la progettazione di
lavori di particolare rilevanza sotto il profilo architettonico,
ambientale, storico-artistico e conservativo, nonché
tecnologico;
c) alla procedura ristretta, cioè alla licitazione privata, per
gli appalti di servizi dove sia ritenuta necessaria, a giudizio del
coordinatore del ciclo di cui all'articolo 4, comma 3, una fase di
prequalifica per selezionare i candidati da invitare;
d) alla procedura aperta, cioè al pubblico incanto,
limitatamente agli appalti di servizi che prevedano esclusivamente
lo sviluppo a livello esecutivo di precedenti studi o progetti
relativi ad opere di non rilevante complessità. Le amministrazioni
aggiudicatrici e gli enti aggiudicatori o realizzatori possono
ricorrere alla procedura accelerata come previsto dalla direttiva
92/50/CEE e dal decreto legislativo 157/1995, in caso di urgenza,
cioè di una situazione determinata da avvenimenti imprevisti o
imprevedibili, ovvero quando abbiano provveduto alla pubblicazione
dell'avviso di cui al comma 1.
3. In particolare, la prova della capacità tecnica dei
prestatori di servizi dev'essere accertata sulla base dei requisiti
previsti dalla direttiva 92/50/CEE e dal decreto legislativo
157/1995. In ogni caso dev'essere acquisita la dimostrazione di
aver svolto nel triennio precedente prestazioni di servizi
nell'ambito della specifica competenza professionale richiesta dal
bando. I predetti requisiti devono essere dimostrati in capo alle
singole persone fisiche che assumono la responsabilità della
prestazione del servizio o di parte di esso, indipendentemente
dalla natura giuridica del soggetto che intende presentare
l'offerta. Nel caso di prestazioni multidisciplinari l'accertamento
delle referenze avviene in relazione a ciascuna componente della
prestazione e tenuto conto della tipologia e del valore economico
della componente medesima. Tali componenti devono esplicitamente
essere indicate per tipologia ed importo nel bando.
4. Gli appalti di cui al comma 2 sono normalmente affidati con
il criterio dell'offerta più vantaggiosa sotto il profilo economico
di cui all'articolo 36, comma 1, lett. a), della direttiva
92/50/CEE e al decreto legislativo 157/1995, con l'obbligo della
rigorosa indicazione nel bando o nella lettera di invito del
punteggio da attribuire a ciascuno degli elementi di giudizio.
L'ordine di importanza di tali parametri deve risultare da una
proposta motivata dal coordinatore del ciclo, che dev'essere
approvata dall'amministrazione aggiudicatrice contestualmente
all'indizione della gara, e basarsi:
a) sulle qualità progettuali tecniche, estetiche e
funzionali;
b) sull'economicità dell'opera, fermo restando la qualità
progettuale;
c) sull'affidabilità tecnica del prestatore del servizio e della
sua organizzazione professionale;
d) sui termini di consegna delle varie fasi progettuali;
e) su altri elementi tecnici di valutazione inseriti nel
bando.
5. Qualora, nel rispetto delle vigenti leggi tariffarie, le
amministrazioni aggiudicatrici intendano ricorrere all'affidamento
di appalti di servizi mediante il criterio del prezzo più basso, di
cui all'articolo 36, comma 1, lett. b), della direttiva 92/50/CEE e
al decreto legislativo 157/1995, sono tenute a verificare
l'anormalità delle offerte. Tale accertamento è obbligatorio per le
offerte che presentano un prezzo inferiore alla media dei prezzi
delle offerte accettate. Il calcolo del prezzo medio è fatto non
tenendo conto delle offerte in aumento. Lo svolgimento della
verifica avviene secondo le modalità dell'articolo 37 della
direttiva 92/50/CEE e del decreto legislativo 157/1995. In caso di
parità di offerte valide si procede con sorteggio, in sede di gara,
all'individuazione dell'aggiudicatario. Le offerte giudicate
anormalmente basse e, pertanto, non accettabili da parte delle
amministrazioni aggiudicatrici o enti aggiudicatori o realizzatori
sono comunicate al competente ordine professionale.
6. Entro sei mesi dalla data di entrata in vigore della presente
legge, la Giunta regionale approva i bandi-tipo predisposti dalla
commissione di cui all'articolo 19, comma 11, da utilizzare per
l'appalto dei servizi di cui al comma 2; in assenza, si utilizzano
gli schemi allegati al decreto legislativo 157/1995. I bandi
relativi ai pubblici concorsi di progettazione di cui al comma 2,
lett. b), devono riportare l'ammontare del premio che le
amministrazioni aggiudicatrici e gli enti aggiudicatori o
realizzatori intendono riconoscere al vincitore per acquisire la
proprietà della progettazione vincente. Lo stesso bando deve
indicare altresì la somma da attribuire ai concorrenti ritenuti
meritevoli dalla commissione di giudicazione a titolo di rimborso
spese. Tale somma non deve essere inferiore al cinquanta per cento
del premio fissato in favore del vincitore. In tale ipotesi il
bando deve precisare che ai vincitori del concorso possono essere
affidati, mediante procedura negoziata senza pubblicazione dei
bandi di gara, tutti i conseguenti appalti pubblici di servizi
inerenti al medesimo lavoro pubblico, ai sensi dell'articolo 11,
comma 3, lett. c), della direttiva 92/50/CEE e del decreto
legislativo 157/1995.
Articolo 21 (Affidamento di incarichi professionali per
prestazioni di servizi attinenti all'ingegneria ed all'architettura
di importo inferiore alla soglia comunitaria)
1. Per l'affidamento degli appalti di servizi di importo
inferiore alla soglia di rilevanza comunitaria, le amministrazioni
aggiudicatrici procedono all'affidamento sulla base del curriculum
ed in considerazione della complessità, nonché del valore economico
dell'oggetto dell'incarico.
2. Le amministrazioni aggiudicatrici e gli altri enti
aggiudicatori o realizzatori assicurano la necessaria pubblicità
tramite l'affissione in apposita bacheca per cinque giorni
lavorativi e consecutivi, degli avvisi che riportano le indicazioni
necessarie per l'individuazione degli appalti di servizi di cui al
comma 1.
3. Per gli appalti di servizi di ingegneria e di architettura di
importo inferiore alla soglia di rilevanza comunitaria l'avviso di
cui all'articolo 20, comma 1, costituisce una forma di pubblicità
sufficiente per tutti i servizi che le amministrazioni
aggiudicatrici e gli enti aggiudicatori o realizzatori intendono
affidare nei dodici mesi successivi prendendo in considerazione i
curricula pervenuti nei sessanta giorni successivi alla
pubblicazione dell'avviso stesso.
Articolo 22 (Qualificazione degli appalti di lavori pubblici
superiori alla soglia comunitaria)
1. I lavori pubblici di interesse regionale possono essere
eseguiti esclusivamente da soggetti qualificati sulla base della
vigente normativa. Dall'entrata in vigore della presente legge il
concorrente è escluso dalle procedure di affidamento dei lavori
pubblici nei casi contemplati dall'articolo 24 della direttiva
93/37/CEE, nonché dalla vigente normativa statale. Resta fermo
quanto previsto dalla vigente disciplina antimafia ed in materia di
misure di prevenzione, nonché quanto previsto dalla vigente
normativa statale in tema di sospensione delle imprese dall'Albo
nazionale dei costruttori.
Articolo 23 (Qualificazione degli appalti di lavori pubblici
inferiori alla soglia comunitaria, nonché agli ex settori
esclusi)
1. Per gli appalti di lavori pubblici di interesse regionale
aventi importo inferiore ai limiti fissati con apposita
deliberazione dalla Giunta regionale in coincidenza
dell'aggiornamento dell'unità di cambio fissata dal Ministero del
tesoro e pubblicata dalla Gazzetta ufficiale della Repubblica
italiana, la Regione promuove un sistema di qualificazione fondato
su un albo di preselezione di carattere regionale dotato di
efficacia triennale con riferimento alla presenza di una stabile
organizzazione aziendale nel territorio regionale, fatti salvi gli
aggiornamenti periodici disposti dal comma 7, sentita la consulta
di cui al comma 3.
2. Il sistema di qualificazione di cui al comma 1 si applica
anche agli appalti di lavori pubblici superiori alla soglia
comunitaria rientranti negli ex settori esclusi, di cui alla
direttiva 93/38/CEE e al decreto legislativo 158/1995, in
attuazione dell'articolo 30 della direttiva medesima e
limitatamente ai lavori il cui contenuto tecnico è direttamente
condizionato dalle specificità proprie dei settori di cui alla
citata direttiva. Nei casi previsti dal presente comma resta
comunque escluso il requisito relativo alla presenza di una stabile
organizzazione aziendale nel territorio regionale.
3. La Giunta regionale, nel rispetto delle norme comunitarie,
desumibili dalla direttiva 93/37/CEE, dalla direttiva 93/38/CEE e
dal decreto legislativo 158/1995, stabilisce, con apposita
deliberazione, i livelli in cui è articolato il sistema di
qualificazione di cui al comma 1, tenendo in considerazione i
criteri elaborati ed aggiornati dalla consulta appositamente
nominata con decreto del Presidente della Giunta. La consulta è
composta da un numero di esperti non superiore a cinque, scelti in
modo da garantire la rappresentanza dell'Amministrazione regionale,
degli imprenditori, degli artigiani e dei sindacati. Le categorie
interessate devono indicare il nominativo del loro rappresentante
effettivo e del suo supplente. Ogni modifica dei predetti criteri
dev'essere tempestivamente comunicata a tutte le imprese già
iscritte, assicurandone altresì la pubblicazione nel Bollettino
ufficiale della Regione.
4. In relazione ai criteri di cui al comma 3 e, comunque, anche
in loro assenza, entro tre mesi dall'entrata in vigore della
presente legge, la Giunta regionale, con apposita deliberazione,
istituisce l'albo regionale di preselezione per la qualificazione
dei candidati all'aggiudicazione degli appalti di lavori pubblici
di cui ai commi 1 e 2. L'albo è diviso per tipologie di appalti per
la cui realizzazione vale la qualificazione ed è vincolante per
tutte le amministrazioni aggiudicatrici ed enti aggiudicatori o
realizzatori. Tale albo è organizzato presso la struttura centrale
di coordinamento di cui all'articolo 40, che provvede altresì
all'aggiornamento sulla base dei criteri predisposti dalla consulta
di cui al comma 3.
5. Nel corso del periodo triennale di efficacia del sistema di
qualificazione, le imprese inserite possono essere cancellate
dall'albo di cui al comma 4 soltanto in relazione alla perdita di
uno dei requisiti stabiliti dalla deliberazione della Giunta
regionale di cui al comma 3. La cancellazione è disposta, con
deliberazione motivata della Giunta regionale, previa contestazione
degli addebiti ed assegnazione di un termine non inferiore a giorni
trenta per la presentazione di eventuali controdeduzioni. Contro la
deliberazione di cancellazione può essere proposto ricorso
amministrativo in opposizione alla Giunta regionale da esercitarsi
entro trenta giorni dalla data di conoscenza o conoscibilità della
predetta deliberazione. Il ricorso in opposizione non ha effetto
sospensivo. E' fatta salva la possibilità di cancellazione
spontanea dall'albo che è accettata con presa d'atto dalla Giunta
regionale.
6. Entro i sei mesi precedenti alla data di decorso del periodo
triennale di efficacia del sistema di qualificazione, la Giunta
regionale approva due avvisi rispettivamente per gli appalti di
lavori pubblici di cui ai commi 1 e 2. Tali avvisi sono pubblicati
nel Bollettino ufficiale della Regione, nonché sulla Gazzetta
ufficiale della Repubblica italiana; quello di cui al comma 2 è
pubblicato altresì sulla Gazzetta ufficiale delle Comunità europee.
Tali avvisi devono indicare lo scopo del sistema di qualificazione
e le modalità di accesso in relazione alle specifiche tipologie di
appalto in cui è articolato l'albo regionale ed alle rispettive
prescrizioni dettate dai criteri di cui al comma 3.
7. L'aggiornamento semestrale dell'albo avviene con le modalità
specificate negli avvisi di cui al comma 6. E' fatto salvo l'onere
delle imprese iscritte all'albo di presentare la versione
aggiornata della documentazione soggetta a scadenza, ad eccezione
di quella direttamente rilasciata da organi ed uffici della
Regione.
8. Sulla base delle procedure di cui ai commi 6 e 7,
l'iscrizione all'albo è disposta con deliberazione della Giunta
regionale, conformemente al contenuto dei criteri di cui al comma
3, nonché agli avvisi di cui al comma 6.
9. L'iscrizione all'albo è condizione necessaria per la
partecipazione alle gare per l'affidamento degli appalti di lavori
pubblici di cui ai commi 1 e 2. Ai fini di ammissione alle
procedure non possono essere richiesti ulteriori requisiti di
carattere amministrativo, tecnico, economico e finanziario, né
essere pretesi documenti che siano già stati depositati ai fini
dell'iscrizione all'albo.
10. I criteri di cui al comma 3 prevedono le modalità di
controllo del possesso dei requisiti richiesti ai fini
dell'iscrizione all'Albo, in relazione ai principi desumibili dalla
normativa comunitaria, nonché alla vigente disciplina nazionale
antimafia ed in materia di prevenzione. Gli stessi criteri
disciplinano altresì l'ammissione alle pubbliche gare delle imprese
riunite in associazione temporanea o in consorzi, nonché per gli
altri soggetti attualmente previsti dall'articolo 10 della legge
109/1994.
Articolo 24 (Procedure di scelta del contraente negli appalti di
lavori pubblici di interesse regionale)
1. Gli appalti di lavori pubblici di interesse regionale aventi
importo superiore al limite di cui all'articolo 23, comma 1, sono
affidati mediante procedura aperta, cioè con l'asta pubblica, ove
ciascun concorrente può presentare direttamente l'offerta, ovvero
mediante procedura ristretta, cioè con licitazione privata, ove
soltanto i concorrenti invitati dalle amministrazioni
aggiudicatrici possono presentare offerta. Il ricorso alla
procedura negoziata, cioè alla trattativa privata, preceduta o meno
dalla pubblicazione di un bando di gara, è consentito soltanto
nelle ipotesi eccezionali tassativamente previste dall'articolo 27,
ove le amministrazioni aggiudicatrici consultano le imprese di
propria scelta e negoziano con una o più di esse le condizioni del
contratto.
2. Gli appalti possono essere affidati anche attraverso
appalto-concorso soltanto in seguito a motivata decisione delle
amministrazioni aggiudicatrici, sentito il parere del coordinatore
del ciclo di cui all'articolo 4, comma 3, per la realizzazione di
opere complesse ad elevata componente tecnologica, la cui
progettazione richieda il possesso di competenze specifiche o la
scelta tra soluzioni tecniche differenziate e specialistiche, la
cui manutenzione richieda un periodo medio-lungo di attività. Lo
svolgimento della gara è effettuato su una progettazione
preliminare, redatta ai sensi dell'articolo 12, nonché di un
capitolato prestazionale corredato dall'indicazione delle
prescrizioni delle condizioni funzionali, economiche e tecniche
inderogabili.
3. Gli appalti che abbiano per oggetto impianti speciali possono
essere affidati anche sulla base della progettazione definitiva
qualora il coordinatore del ciclo di cui all'articolo 4, comma 3,
con relazione motivata, accerti che la progettazione esecutiva
comporterebbe l'identificazione di un numero ristretto di
candidati. In tal caso, la redazione della progettazione esecutiva
di cui all'articolo 14 avviene a cura e a spese dell'appaltatore
che provvede alla trasmissione della medesima, entro i termini e
con le modalità indicate nel capitolato speciale, al coordinatore
del ciclo di cui all'articolo 4, comma 3, per la verifica di
conformità con le precedenti fasi di progettazione. Tale verifica
costituisce il presupposto per l'inizio dei lavori. Nell'ipotesi di
applicazione del presente comma, il capitolato speciale di cui
all'articolo 30, commi 3 e 4, deve obbligatoriamente stabilire i
criteri di calcolo delle penali per ritardo, le specifiche tecniche
per la verifica delle rispondenze della progettazione esecutiva con
i precedenti livelli di progettazione, le modalità di contestazione
di eventuali inadempimenti e della loro correzione a cura e a spese
dell'appaltatore, nonché i presupposti per la risoluzione del
contratto e l'incameramento della cauzione di cui all'articolo 34,
comma 1, in caso di persistenza degli inadempimenti.
4. Gli appalti di lavori pubblici di interesse regionale, aventi
importo inferiore al limite fissato ai sensi dell'articolo 23,
comma 1, fatte salve le ipotesi di ricorso alla procedura negoziata
di cui all'articolo 27, o di ricorso all'appalto-concorso di cui
all'articolo 25, comma 4, sono sempre affidati mediante procedura
ristretta di cui all'articolo 26, sulla base del sistema di
qualificazione di cui all'articolo 23.
5. Nell'ambito delle procedure di affidamento degli appalti o
delle concessioni di cui alla presente legge è fatto tassativo
divieto alle amministrazioni aggiudicatrici ed agli enti
aggiudicatori o realizzatori, in deroga alla normativa vigente in
materia di procedimento amministrativo, di comunicare a terzi o di
rendere in qualsiasi altro modo noto:
a) l'elenco dei soggetti che hanno presentato offerte nel caso
di procedure aperte prima della scadenza del termine per la
presentazione delle medesime;
b) l'elenco dei soggetti che hanno fatto richiesta di invito o
che hanno segnalato il loro interesse nei casi di procedura
ristretta, di appalto-concorso o di gara informale che precede la
procedura negoziata, prima della comunicazione ufficiale, da parte
del soggetto appaltante o concedente, dei candidati da invitare
ovvero del soggetto individuato per l'affidamento a trattativa
privata.
Articolo 25 (Criteri di aggiudicazione degli appalti di lavori
pubblici)
1. L'aggiudicazione degli appalti di lavori pubblici, mediante
procedura aperta o procedura ristretta di cui all'articolo 24,
comma 1, può avvenire:
a) col criterio del prezzo più basso, nel caso di ricorso a
procedura aperta, cioè ad asta pubblica, ovvero di ricorso a
procedura ristretta mediante licitazione privata;
b) col criterio dell'offerta economicamente più vantaggiosa,
risultante dalla valutazione comparata di cui al comma 3, nel caso
di ricorso alla procedura dell'appalto concorso.
2. Al fine dell'identificazione del prezzo più basso, ai sensi
del comma 1, lett. a), l'offerta deve attribuire un valore
economico, attraverso prezzi unitari, a ciascuna voce
corrispondente alla lista delle categorie dei lavori e forniture,
definita nei documenti di gara e prevista per l'esecuzione
dell'appalto. Il prezzo complessivo offerto è rappresentato dalla
somma dei prodotti dei quantitativi per i prezzi indicati per
ciascuna delle voci predette. Tale lista ricomprende altresì le
eventuali voci corrispondenti alle quantità presunte relative alle
lavorazioni valutate a misura di cui all'articolo 15, comma 4, e
deve essere corredata dalla dichiarazione di accettazione della
progettazione esecutiva prevista dallo stesso articolo 15, comma
1.
3. Il criterio dell'offerta economicamente più vantaggiosa di
cui al comma 1, lett. b), prende in considerazione, congiuntamente
al prezzo computato in base al comma 2, le proposte migliorative
offerte dai concorrenti con riferimento ai tempi di ultimazione dei
lavori, alle cauzioni e coperture assicurative, nonché al periodo
di garanzia per le componenti impiantistiche e alla struttura
organizzativa prevista per l'esecuzione del lavoro pubblico.
4. L'aggiudicazione degli appalti mediante appalto-concorso
avviene sempre con il criterio dell'offerta economicamente più
vantaggiosa, prendendo in considerazione i seguenti elementi
variabili in relazione all'opera da realizzare:
a) il prezzo;
b) il valore tecnico ed estetico delle opere progettate;
c) gli ulteriori requisiti previsti dal comma 3;
d) il costo di utilizzazione e di manutenzione.
5. Nei casi di cui ai commi 3 e 4, il bando di gara ovvero la
lettera d'invito e, comunque, il capitolato speciale d'appalto
devono indicare le modalità di attribuzione del punteggio in forma
percentuale da attribuire a ciascun elemento di giudizio e la
formula numerica con la quale individuare l'offerta più
vantaggiosa. L'ordine di importanza degli elementi di giudizio deve
risultare da una proposta motivata del coordinatore del ciclo di
cui all'articolo 4, comma 3, che deve essere approvata
dall'amministrazione aggiudicatrice contestualmente alla
progettazione preliminare o esecutiva, a seconda che si tratti di
appalto-concorso ovvero di procedura aperta o ristretta aggiudicate
con il criterio di cui al comma 1, lett. b). Tale proposta deve
altresì contenere una puntuale indicazione delle ragioni
eccezionali che possono eventualmente indurre a non attribuire la
prevalenza di punteggio alla valutazione della componente
economica.
6. Negli stessi casi di cui ai commi 3 e 4, l'aggiudicazione è
affidata ad una commissione giudicatrice nominata, successivamente
al termine ultimo per la presentazione delle offerte, dall'organo
competente nel rispetto dei criteri di imparzialità e di competenza
che, sulla base della vigente normativa comunitaria, statale e
regionale, sono puntualizzati con deliberazione della Giunta
regionale da adottarsi entro due mesi dall'entrata in vigore della
presente legge.
7. Nel caso di affidamento di appalti mediante il criterio del
prezzo più basso, di cui al comma 1, lett. a), l'accertamento
dell'anormalità delle offerte avviene secondo le modalità di cui
all'articolo 30 della direttiva 93/37/CEE. Tale accertamento è
obbligatorio per tutti gli appalti pubblici di importo pari o
superiore a 5 milioni di ECU, IVA esclusa, e con riferimento a
tutte le offerte ammesse. A tal fine, le amministrazioni
aggiudicatrici, nonché gli altri enti aggiudicatori o realizzatori,
possono prendere in considerazione esclusivamente giustificazioni
fondate sull'economicità del procedimento di costruzione o delle
soluzioni tecniche adottate o sulle condizioni particolarmente
favorevoli di cui gode l'offerente, con esclusione, comunque, di
giustificazioni relativamente a tutti quegli elementi i cui valori
minimi sono stabiliti da disposizioni legislative, regolamentari o
amministrative ovvero i cui valori sono rilevabili da dati
ufficiali. Le offerte debbono essere corredate, fin dalla loro
presentazione, da giustificazioni relativamente alle voci di prezzo
più significative, che complessivamente rappresentino almeno il
settantacinque per cento dell'importo posto a base d'asta nel bando
di gara.
8. Per i lavori pubblici di importo inferiore alla soglia
comunitaria, le amministrazioni aggiudicatrici e gli enti
aggiudicatori o realizzatori, ai fini dell'accertamento
dell'anormalità delle offerte, sono tenuti a verificare prima
dell'aggiudicazione definitiva l'offerta che ha presentato il
prezzo più basso. La verifica è effettuata confrontando l'offerta
con i prezzi minimi di riferimento riscontrabili nell'elenco prezzi
di cui all'articolo 42 e valutando le giustificazioni prodotte
dall'offerente relativamente alle sole voci di prezzo che si
discostano per difetto dal minimo di riferimento. Il coordinatore,
verificata l'offerta con esito positivo, autorizza l'aggiudicazione
definitiva, mentre, in caso di esito negativo, sottopone ad analoga
verifica l'offerta che segue in graduatoria fino ad individuare
l'offerta non anomala.
9. Entro un mese dall'entrata in vigore dell'elenco prezzi di
cui all'articolo 42, la Giunta regionale, con apposita
deliberazione, determina le modalità di applicazione della
procedura di valutazione delle offerte anomale ai sensi del comma
8.
10. La procedura di valutazione dell'anormalità delle offerte
deve concludersi entro quarantacinque giorni dalla data
dell'esperimento della gara a cura del coordinatore del ciclo di
cui all'articolo 4, comma 3.
11. Ai fini della verifica dell'anormalità delle offerte di cui
ai commi 7 e 8, le amministrazioni aggiudicatrici e gli enti
aggiudicatori o realizzatori assumono come criterio di riferimento
l'elenco prezzi approvato dalla Giunta regionale ai sensi
dell'articolo 42, comma 1.
12. Nelle procedure aperta e ristretta, ove sia previsto il
criterio del prezzo più basso di cui al comma 1, lett. a),
l'ufficiale rogante o il seggio di gara investiti
dall'amministrazione aggiudicatrice provvedono direttamente
all'aggiudicazione definitiva del contratto dopo aver verificato la
regolarità e la completezza della documentazione e dopo aver
espletato le procedure di valutazione dell'anormalità dell'offerta.
Il provvedimento di aggiudicazione vincola direttamente
l'aggiudicatario e vincola l'amministrazione aggiudicatrice solo in
seguito al provvedimento assunto dal dirigente competente ai sensi
dell'articolo 5 della legge regionale 45/1995 o, per gli enti
diversi dalla Regione, dal competente organo deliberativo che
interviene nei successivi trenta giorni. Entro quindici giorni
dall'esecutività del provvedimento, l'organo competente alla
stipulazione del contratto invita l'aggiudicatario per la
sottoscrizione del testo che riproduce le condizioni
contrattuali.
13. Nella procedura aperta o ristretta, ove sia previsto il
criterio dell'offerta economicamente più vantaggiosa di cui al
comma 1, lett. b), nonché nell'appalto-concorso, nella procedura
negoziata e nella concessione di lavori pubblici, l'aggiudicazione
definitiva avviene sempre con provvedimento del dirigente
competente o del competente organo deliberativo su proposta della
commissione giudicatrice che deve pronunciarsi entro trenta giorni.
Entro quindici giorni dall'esecutività del provvedimento di
approvazione l'organo competente invita l'aggiudicatario per la
sottoscrizione del contratto.
Articolo 26 (Procedura ristretta)
1. Per l'affidamento con la procedura ristretta di lavori
pubblici di importo superiore al limite fissato ai sensi
dell'articolo 23, comma 1, il bando di gara può fissare il numero
minimo e quello massimo entro cui collocare il numero dei
concorrenti che si intendono invitare. In tal caso il numero minimo
non può essere inferiore a cinque e quello massimo è pari a
trentuno. Qualora il numero dei candidati sia superiore a trentuno,
prima di procedere all'esame dei requisiti di prequalificazione, le
amministrazioni aggiudicatrici e gli enti aggiudicatori o
realizzatori procedono alla scelta mediante sorteggio pubblico,
dandone adeguato preavviso agli interessati.
2. Per l'affidamento di lavori pubblici di interesse regionale
aventi importo inferiore al limite stabilito per l'iscrizione
all'albo di preselezione di cui all'articolo 23, comma 1, ovvero
ricompresi negli ex settori esclusi di cui alla direttiva 93/38/CEE
e al decreto legislativo 158/1995, le amministrazioni
aggiudicatrici e gli enti aggiudicatori o realizzatori redigono
esclusivamente la lettera di invito che dev'essere inviata a tutte
le imprese iscritte all'albo regionale di preselezione in relazione
alla specifica tipologia dei lavori, nonché all'importo dei
medesimi. Al fine di garantire la corretta concorrenzialità, il
numero dei candidati invitati alla singola gara non dev'essere
inferiore a sei. Qualora il numero delle imprese iscritte all'albo
di cui all'articolo 23 aventi i requisiti sia inferiore a sei, le
amministrazioni aggiudicatrici e gli enti aggiudicatori o
realizzatori integrano il bando di preinformazione di cui
all'articolo 8, comma 12, con la pubblicazione di uno specifico
avviso al fine di consentire la partecipazione alla gara anche alle
imprese non iscritte all'albo regionale. In tal caso, il numero dei
candidati da invitare dev'essere ricompreso tra un minimo di sei ed
un massimo di ventuno. Qualora il numero di candidati sia superiore
a ventuno, l'amministrazione aggiudicatrice procede alla scelta
secondo le modalità di cui al comma 1, fatto salvo l'invito delle
imprese risultanti iscritte all'albo di cui all'articolo 23.
3. Nella procedura di cui al comma 2, il termine previsto dalla
lettera di invito per la ricezione delle offerte non può essere
inferiore a quaranta giorni a decorrere dalla data di invio della
stessa lettera di invito. Tale termine può essere ridotto a
quindici giorni nel caso in cui il coordinatore del ciclo di cui
all'articolo 4, comma 3, certifichi la sussistenza di una
situazione di urgenza che renda impossibile utilizzare il predetto
termine di quaranta giorni.
Articolo 27 (Procedura negoziata)
1. Le amministrazioni aggiudicatrici, nonché gli altri enti
aggiudicatori o realizzatori, possono affidare gli appalti di
lavori pubblici di interesse regionale superiori alla soglia
comunitaria mediante procedura negoziata, preceduta o meno dalla
pubblicazione del bando di gara, nel rispetto delle disposizioni
comunitarie di cui all'articolo 7 della direttiva 93/37/CEE.
2. Per gli appalti di lavori pubblici di interesse regionale di
importo inferiore alla soglia comunitaria e superiore a 150.000
ECU, IVA esclusa, l'affidamento a procedura negoziata può avvenire
nelle medesime ipotesi di cui al comma 1, ovvero nell'ipotesi di
cui all'articolo 15, comma 5. Tale affidamento è preceduto da una
gara informale alla quale devono essere invitati almeno sei
concorrenti con precedenza assoluta per le imprese iscritte
all'albo di preselezione di cui all'articolo 23.
3. Per gli appalti di lavori pubblici di interesse regionale
inferiori a 150.000 ECU, IVA esclusa, l'affidamento a procedura
negoziata può avvenire nelle ipotesi previste dalla normativa sulla
contabilità generale dello Stato e, in particolare, dal regio
decreto 23 maggio 1924, n. 827 (Regolamento per l'amministrazione
del patrimonio e per la contabilità generale dello Stato). Tale
affidamento è preceduto dalla gara informale di cui al comma 2.
4. L'interferenza tecnica, o di altro tipo, di lavori da
affidare con lavori in corso di esecuzione non è compresa fra i
motivi tecnici di cui all'articolo 41 del regio decreto 827/1924.
Qualora il lavoro in corso risultasse sostanzialmente modificato,
il contratto in esecuzione è risolto e si procede ad affidare i
nuovi lavori congiuntamente a quelli oggetto del contratto risolto
non ancora eseguiti.
5. Gli affidamenti di appalti mediante procedure negoziate di
cui al comma 1 possono essere deliberati dalle amministrazioni
aggiudicatrici soltanto sulla base di una motivata proposta o di un
motivato parere del coordinatore del ciclo di cui all'articolo 4,
comma 3. I relativi atti sono posti in libera visione di chiunque
lo richieda.
6. I soggetti ai quali sono affidati gli appalti con procedura
negoziata devono possedere i requisiti di cui alla presente legge
per l'aggiudicazione di appalti di uguale importo mediante
procedure aperte o ristrette. Per altro, laddove le imprese
iscritte nell'albo regionale di preselezione di cui all'articolo 23
non siano in numero sufficiente ad integrare il numero minimo
stabilito nel comma 2, le amministrazioni aggiudicatrici sono
tenute ad invitare imprese non iscritte purché in possesso dei
requisiti necessari per una pronta e sollecita esecuzione del
lavoro pubblico.
7. Nessun lavoro pubblico può essere diviso in più affidamenti
al fine dell'applicazione del presente articolo.
Articolo 28 (Soggetti ammessi alle gare)
1. Sono ammessi a partecipare alle procedure di affidamento di
lavori pubblici i seguenti soggetti:
a) le imprese individuali, anche artigiane, le società
commerciali, le società cooperative;
b) i consorzi fra società cooperative di produzione e lavoro,
costituiti a norma della legge 25 giugno 1909, n. 422 (Costituzione
di consorzi di cooperative per appalti di lavori pubblici), e
successive modificazioni, e i consorzi fra le imprese artigiane di
cui alla legge 8 agosto 1985, n. 443 (Legge quadro per
l'artigianato);
c) i consorzi stabili costituiti anche in forma di società
consortili ai sensi dell'articolo 2615 ter del codice civile, tra
imprese individuali anche artigiane, società commerciali, società
cooperative di produzione e lavoro;
d) le associazioni temporanee di concorrenti, costituite tra
soggetti di cui alle lett. a), b) e c) i quali, prima della
presentazione dell'offerta, abbiano conferito mandato collettivo
speciale con rappresentanza ad uno di essi, qualificato capogruppo,
il quale esprime l'offerta in nome e per conto proprio e dei
mandanti;
e) i consorzi dei concorrenti di cui all'articolo 2602 del
codice civile, costituiti tra i soggetti di cui alle lett. a), b) e
c), anche in forma di società ai sensi dell'articolo 2615 ter del
codice civile;
f) altri soggetti consentiti dalle vigenti disposizioni
comunitarie e statali.
2. I requisiti di idoneità tecnica e finanziaria per
l'ammissione alle procedure di affidamento di lavori ai soggetti di
cui al comma 1, lett. b) e c), devono essere riferiti ai consorzi e
non alle singole imprese consorziate. I requisiti relativi alla
disponibilità delle attrezzature e dei mezzi d'opera, nonché
dell'organico medio annuo, sono computati cumulativamente con
riferimento alla totalità delle imprese consorziate.
3. E' vietata la contestuale partecipazione delle imprese
consorziate di cui al comma 1, lett. c), alla medesima procedura di
affidamento dei lavori pubblici, in qualunque forma diversa
rispetto al consorzio stabile costituito. E' vietato ai singoli
consorzi stabili costituire, tra loro, o con terzi, consorzi e
associazioni temporanee ai sensi del comma 1, lett. b), d) ed e),
nonché più di un consorzio stabile.
4. Indipendentemente dalla forma giuridica prescelta, non sono
ammessi a partecipare alle procedure di affidamento dell'esecuzione
di lavori pubblici le società aventi una struttura finalizzata alla
prestazione di servizi di ingegneria o di architettura e comunque
inerenti a qualunque fase del ciclo di realizzazione del lavoro
pubblico.
5. La Regione, nel rispetto della vigente normativa nazionale e
comunitaria, promuove la costituzione di consorzi stabili fra le
imprese iscritte all'albo di cui all'articolo 23, al fine di
favorire la realizzazione di strutture comuni di impresa destinate
all'esecuzione di lavori pubblici di interesse regionale. E' in
ogni caso facoltà dei consorzi stabili fare eseguire i lavori anche
tramite affidamento ad imprese ad essi consorziate munite della
necessaria capacità tecnica, che deve essere verificata dal
coordinatore del ciclo di cui all'articolo 4, comma 3. Tale
affidamento non costituisce subappalto. Resta ferma la
responsabilità solidale degli stessi associati nei confronti
dell'amministrazione aggiudicatrice o ente aggiudicatore o
realizzatore, nonché nei confronti del soggetto destinatario finale
del lavoro pubblico.
6. Ai fini dell'iscrizione all'albo di cui all'articolo 23, i
consorzi stabili possono presentare la somma dei requisiti
posseduti dalle singole imprese associate.
7. Nel caso di associazioni temporanee di concorrenti, di cui al
comma 1, lett. d), ovvero di consorzi di concorrenti di cui alle
lett. b) ed e), l'offerta dei concorrenti associati o dei
consorziati determina la loro responsabilità solidale per l'intero
lavoro pubblico. E' fatto divieto ai concorrenti di partecipare
alla gara in più di una associazione temporanea o consorzio, ovvero
di partecipare alla gara, anche in forma individuale, qualora
abbiano partecipato alla gara medesima in associazione o
consorzio.
8. Nel caso di consorzi di cooperative di produzione e lavoro la
responsabilità del consorzio medesimo e delle cooperative ad esso
consorziate, nonché le forme di partecipazione alla gara sono
disciplinate in conformità alla vigente normativa nazionale.
9. Le associazioni temporanee possono essere strutturate:
a) in forma orizzontale, per l'esecuzione di lavori
omogenei;
b) in forma verticale, per l'esecuzione di lavori ove il bando
di gara configuri tipologie di opere scorporabili;
c) in forma combinata, ove la complessità dei lavori renda
possibile l'utilizzo simultaneo delle due forme.
10. La responsabilità solidale di cui al comma 7 vale per tutti
i concorrenti associati o consorziati che si siano riuniti in forma
orizzontale per l'esecuzione di lavori omogenei ovvero, nell'ambito
della forma combinata di cui al comma 9, lett. c), per l'esecuzione
delle tipologie dei lavori prevalenti. Per gli assuntori di lavori
scorporabili, come definiti dall'articolo 13, comma 8, della legge
109/1994, la responsabilità è limitata all'esecuzione dei lavori di
rispettiva competenza, ferma restando la responsabilità solidale
all'interno della medesima tipologia di lavori, nel caso di ricorso
alla forma combinata di cui al comma 9, lett. c).
11. Nelle procedure ristrette e negoziate di cui all'articolo
24, i concorrenti debbono essere rigorosamente individuati nella
fase di prequalificazione sulla base del possesso dei requisiti
fissati dal bando di gara. I concorrenti, qualificatisi
congiuntamente o separatamente in relazione all'integrale possesso
di tali requisiti, possono tuttavia presentare un'offerta in forma
congiunta, con le modalità di cui al comma 12. Resta altresì ferma
la possibilità di presentare un'offerta in forma congiunta per i
concorrenti qualificatisi separatamente nell'albo di cui
all'articolo 23.
12. In ogni caso i concorrenti che intendano presentare la loro
offerta nelle forme riunite di cui al comma 1, lett. d) ed e), e
che abbiano superato la fase di prequalificazione debbono
accompagnarla con la presentazione di un atto pubblico avente ad
oggetto il conferimento di un mandato collettivo speciale con
rappresentanza al concorrente che assume la qualifica di
capogruppo, esprimendo l'offerta in nome e per conto proprio e
delle imprese mandanti.
13. Fatto salvo quanto previsto dal comma 11, sono vietati le
associazioni in partecipazione, le associazioni temporanee e i
consorzi di cui al comma 1, concomitanti o successivi
all'aggiudicazione della gara.
14. L'inosservanza dei divieti di cui al comma 13 comporta
l'annullamento dell'aggiudicazione o la nullità del contratto,
nonché l'esclusione dei concorrenti riuniti in associazione dalle
procedure di affidamento relative ai medesimi lavori.
15. Qualora nell'oggetto dell'appalto o della concessione
rientrino, oltre ai lavori prevalenti, opere per le quali siano
necessari lavori o componenti di notevole contenuto tecnologico o
di rilevante complessità tecnica, quali strutture, impianti ed
opere speciali e nei casi di cui all'articolo 13, comma 7, della
legge 109/1994, è obbligatoria un'associazione temporanea di forma
verticale o combinata, di cui al comma 9, salva l'ipotesi del
possesso integrale dei requisiti in capo ad un concorrente in forma
singola.
16. Fatti salvi i requisiti soggettivi di ammissione alla gara
previsti, a pena di esclusione, dagli articoli 22 e 23, che devono
essere posseduti da ciascun concorrente, nel caso di associazioni
temporanee o di consorzi di cui al comma 1, le cauzioni e le
garanzie, nonché gli ulteriori requisiti oggettivi di capacità
tecnica ed economico-finanziaria possono essere soddisfatti
cumulativamente, fermo restando che, nel caso di forme verticali o
combinate di cui al comma 9, lett. b) e c), i requisiti devono
essere connessi all'esecuzione delle singole tipologie dei
lavori.
17. La quota di partecipazione dei singoli soggetti alle
associazioni temporanee ed ai consorzi, di cui al comma 1, lett. d)
ed e), non può essere superiore alla rispettiva capacità esecutiva
accertata nella fase di prequalificazione. Il soggetto che
partecipa alla gara in riunione di imprese e che non possiede
l'iscrizione all'Albo nazionale dei costruttori per le classifiche
o categorie richieste dal bando non può eseguire lavori in misura
superiore alla quota del venti per cento.
CAPO V Contenuto dei contratti relativi al ciclo di
realizzazione di lavori pubblici
Articolo 29 (Capitolati d'oneri per i servizi attinenti
all'ingegneria ed all'architettura)
1. Entro tre mesi dall'entrata in vigore della presente legge,
la Giunta regionale approva, con propria deliberazione, gli
schemi-tipo di capitolato d'oneri, predisposti dalla commissione di
cui all'articolo 19, comma 11, per ciascuna tipologia dei servizi
attinenti all'ingegneria ed all'architettura previsti nel ciclo di
realizzazione dei lavori pubblici. In assenza della proposta, la
Giunta regionale individua gli esperti ai quali affidare la
redazione degli schemi-tipo di capitolato d'oneri.
2. I capitolati d'oneri, di cui al comma 1, devono rispettare i
seguenti principi:
a) descrizione dettagliata delle prestazioni richieste in
relazione alle loro tipologie ed ai relativi tempi di
esecuzione;
b) definizione del numero minimo degli elaborati progettuali
richiesti;
c) previsione delle modalità di redazione degli elaborati in
relazione al grado di specificità richiesto per il singolo livello
di progettazione di cui agli articoli 11, 12, 13 e 14, nonché alla
ricognizione ed al rispetto delle normative applicabili alla
prestazione del servizio;
d) previsione di relazioni sullo stato di avanzamento
nell'espletamento del servizio in relazione al livello di
specificità del servizio stesso;
e) modalità di approvazione degli elaborati progettuali da parte
dell'amministrazione aggiudicatrice;
f) indicazione delle modalità di pagamento del corrispettivo,
fermo restando che qualora l'amministrazione decida di interrompere
il ciclo di realizzazione dopo uno dei tre livelli di
progettazione, le prestazioni professionali eseguite devono essere
liquidate entro sei mesi dalla data dell'avvenuta consegna degli
elaborati. In ogni caso, tali corrispettivi devono essere liquidati
entro diciotto mesi dalla suddetta data;
g) indicazione delle modalità di escussione delle polizze
assicurative;
h) indicazione delle penali applicabili in caso di ritardo nella
consegna degli elaborati previsti;
i) indicazione delle cause di risoluzione dell'incarico;
l) indicazione delle prestazioni accessorie che
l'amministrazione aggiudicatrice intende richiedere nel corso delle
successive fasi del ciclo di realizzazione del lavoro pubblico, per
i quali non devono essere previste maggiorazioni rispetto al
corrispettivo pattuito;
m) indicazione del contenuto minimo della polizza assicurativa
prevista per le responsabilità professionali;
n) modalità di integrazione delle prestazioni nel caso di
servizi aventi natura multidisciplinare e individuazione della
persona fisica responsabile della predetta integrazione;
o) indicazione delle sanzioni a fronte dell'inosservanza del
divieto di cui all'articolo 19, comma 3.
Articolo 30 Capitolati generali e speciali per l'esecuzione di
appalti di lavori pubblici)
1. Entro trenta giorni dall'entrata in vigore della presente
legge, è approvato dal Consiglio regionale, in forma di
regolamento, il capitolato generale per i lavori pubblici di
competenza della Regione. Tale capitolato generale è articolato in
norme cogenti, applicabili a tutte le amministrazioni
aggiudicatrici, nonché a tutti gli altri enti aggiudicatori o
realizzatori, e in norme derogabili per i soggetti diversi dalla
Regione.
2. Il capitolato generale di cui al comma 1 si applica
automaticamente agli appalti aggiudicati dai soggetti diversi dalla
Regione che siano privi del loro capitolato generale e per quanto
ivi non espressamente derogato nei limiti consentiti dal comma
1.
3. Per la realizzazione di ciascun lavoro pubblico, le
amministrazioni aggiudicatrici e gli enti aggiudicatori o
realizzatori devono procedere alla predisposizione di un capitolato
speciale che deve contenere i seguenti elementi:
a) descrizione dell'intervento nel suo complesso;
b) designazione delle diverse categorie di lavori con il
relativo importo;
c) definizione specifica dell'oggetto contrattuale, con
particolare riferimento all'organizzazione del cantiere, al
presidio della sicurezza ed alla tempistica di esecuzione dei
lavori;
d) identificazione di tutti i documenti progettuali relativi
alle opere oggetto del contratto;
e) definizione dei ruoli e dei rapporti intercorrenti tra il
coordinatore del ciclo, il progettista, l'appaltatore, la direzione
lavori ed il collaudatore o la commissione di collaudo, con
l'indicazione dei legali rappresentanti;
f) indicazione della periodicità e delle modalità con le quali
devono essere fornite, al coordinatore del ciclo, le informazioni
inerenti all'avanzamento tecnico delle attività di cantiere e delle
forniture, alle eventuali variazioni della data di ultimazione
finale, nonché dei termini intermedi ed eventuali variazioni del
costo complessivo dell'appalto, alla presentazione di riserve,
nonché ad ogni altro mutamento delle originarie pattuizioni
contrattuali;
g) identificazione delle specifiche competenze del coordinatore
e della direzione lavori in relazione all'esame delle varianti in
corso d'opera ed alla tutela dei contenuti funzionali, tecnici ed
economici del lavoro pubblico oggetto dell'appalto;
h) elencazione della documentazione che l'appaltatore è tenuto a
predisporre in sede di presentazione dell'offerta ovvero in sede di
aggiudicazione, con particolare riferimento al programma
dettagliato dei lavori, alla logistica di cantiere, ai sistemi di
controllo della qualità, ai sistemi di controllo della sicurezza,
ai sistemi di calcolo degli avanzamenti, alla manodopera
necessaria, con il grado di esaustività e di dettaglio compatibile
con la particolare natura del singolo appalto;
i) periodicità e modalità delle relazioni sull'avanzamento
lavori, che devono contenere dati sulla manodopera e sulle
attrezzature presenti in cantiere;
l) definizione delle modalità di collaudo ed accettazione delle
opere con la puntuale indicazione dei casi nei quali sono ammessi i
collaudi in corso d'opera;
m) definizione delle garanzie fideiussorie e delle coperture
assicurative, ad integrazione delle vigenti normative di legge;
n) previsione delle modalità di fatturazione, di pagamento e di
contabilizzazione dell'avanzamento dei lavori, anche al fine del
versamento degli acconti, favorendo l'introduzione di sistemi di
supporto informatici alternativi rispetto ai sistemi manuali;
o) indicazione delle cause di sospensione dei lavori imputabili
all'appaltatore;
p) modalità di valutazione dei costi di fermo cantiere, ivi
comprese le spese generali;
q) previsione di penali, con puntuale indicazione dei criteri di
computo, per un valore complessivo non superiore al dieci per cento
del valore di contratto, con un termine massimo ammissibile per il
ritardo con l'indicazione specifica delle relative sanzioni. Il
valore giornaliero della penale non può in ogni caso superare l'uno
per mille del valore di contratto;
r) puntualizzazione delle modalità di approvazione dei contratti
di subappalto e di cottimo, nonché dei requisiti
tecnico-organizzativi dei relativi affidatari, in attuazione del
precetto generale di cui all'articolo 33;
s) modalità dell'eventuale aggiornamento dei prezzi ammessi
dalle vigenti disposizioni statali e regionali;
t) modalità di valutazione delle eventuali varianti, laddove
ammissibili ai sensi dell'articolo 32;
u) specificazione degli elementi previsti nell'ipotesi di cui
all'articolo 24, comma 3;
v) modalità della corresponsione al subappaltatore o cottimista
nell'ipotesi di cui all'articolo 33, comma 5;
z) dichiarazione della natura sperimentale di cui all'articolo
43, comma 4.
4. Nei capitolati speciali di cui al comma 3 è vietato, a meno
che ciò non sia giustificato dal particolare oggetto dell'appalto,
introdurre prescrizioni che menzionino prodotti di una determinata
fabbricazione o provenienza oppure procedimenti particolari che
abbiano l'effetto di favorire determinate imprese o di eliminarne
altre, ovvero che indichino marchi e brevetti. Indicazioni del
genere, accompagnate dalla menzione "o equivalente", sono ammesse
allorché non sia possibile una descrizione dell'oggetto
dell'appalto mediante prescrizioni sufficientemente precise e
comprensibili, nonché allorquando ricorrano specifiche, puntuali e
comprovate esigenze di ordine tecnico, economico od organizzativo
dell'amministrazione aggiudicatrice o dell'ente aggiudicatore o
realizzatore. E' pure vietato introdurre la generica dicitura "a
scelta della direzione lavori" in sostituzione dell'identificazione
di un prodotto in sede di gara.
Articolo 31 (Piani di sicurezza)
1. Il piano delle misure per la sicurezza fisica dei lavoratori
forma parte integrante del contratto di appalto o di concessione.
Le violazioni del piano stesso da parte dell'appaltatore, del
concessionario, nonché dei subappaltatori o cottimisti, previa
formale costituzione in mora dell'interessato, costituiscono causa
di risoluzione del contratto. Il direttore dei lavori vigila
sull'osservanza del piano di sicurezza. Il suddetto piano
dev'essere conforme alla direttiva 89/391/CEE del Consiglio, del 12
giugno 1989, al decreto legislativo 19 settembre 1994, n. 626
(Attuazione delle direttive 89/391/CEE, 89/654/CEE, 89/655/CEE,
89/656/CEE, 90/269/CEE, 90/270/CEE, 90/394/CEE e 90/679/CEE
riguardante il miglioramento della sicurezza e della salute dei
lavoratori sul luogo di lavoro), alla direttiva 92/57/CEE del
Consiglio, del 24 giugno 1992, nonché alla relativa normativa
nazionale di recepimento ed all'articolo 18 della legge 19 marzo
1990, n. 55 (Nuove disposizioni per la prevenzione della
delinquenza di tipo mafioso e di altre gravi forme di
manifestazione di pericolosità sociale).
2. I capitolati di cui all'articolo 30 devono prevedere:
a) l'obbligo di applicare o far applicare integralmente nei
confronti di tutti i lavoratori dipendenti impiegati
nell'esecuzione dell'appalto le condizioni economiche e normative
previste dai contratti collettivi nazionale e territoriale di
lavoro della categoria vigenti nella regione durante il periodo di
svolgimento dei lavori, ivi compresa l'iscrizione dei lavoratori
stessi alla cassa edile della Regione;
b) l'obbligo dell'appaltatore di rispondere dell'osservanza di
quanto previsto dalla lett. a) da parte dei subappaltatori nei
confronti dei propri dipendenti, per le prestazioni rese
nell'ambito del subappalto;
c) la clausola in base alla quale il pagamento dei corrispettivi
in conto lavori da parte dell'ente aggiudicatore o realizzatore per
le prestazioni oggetto del contratto di appalto o di concessione
sia subordinato all'acquisizione della dichiarazione di regolarità
amministrativa, contributiva e retributiva, rilasciata
dall'appaltatore ai sensi della legge 4 gennaio 1968, n. 15 (Norme
sulla documentazione amministrativa e sulla legalizzazione e
autenticazione di firme) e verificabile dall'amministrazione presso
le autorità competenti, ivi compresa la cassa edile della Regione
per consentire il pagamento del saldo finale. Qualora, a seguito
delle verifiche condotte, l'amministrazione riscontri difformità
dalle dichiarazioni rilasciate dall'impresa concessionaria,
appaltatrice o subappaltatrice, l'ente aggiudicatore o realizzatore
sospende il pagamento dei corrispettivi ancora dovuti fino al
riscontro dell'avvenuta regolarizzazione;
d) l'obbligo per l'appaltatore di consegna all'ente appaltante,
tramite il coordinatore del ciclo di cui all'articolo 4, comma 3,
del piano delle misure per la sicurezza fisica dei lavoratori prima
della consegna dei lavori. Nel caso in cui tale obbligo non venga
rispettato, il coordinatore del ciclo non procede alla consegna dei
lavori ed impone all'appaltatore di ottemperare a tale obbligo
entro un termine perentorio, in ogni caso non superiore a trenta
giorni continui e di calendario, trascorso inutilmente il quale
propone all'organo competente la risoluzione del contratto. In tal
caso, l'ente appaltante escute la cauzione provvisoria di cui
all'articolo 34 ed affida l'esecuzione dei lavori oggetto
dell'appalto all'impresa che segue in graduatoria;
e) l'obbligo, nei casi di immediata consegna dei lavori prima
della stipula del relativo contratto di cui all'articolo 337, comma
secondo, della legge 2248/1865, all. F, di presentazione del piano
delle misure della sicurezza fisica dei lavoratori non oltre trenta
giorni continui e di calendario dalla data di consegna dei lavori.
Nel caso in cui l'appaltatore non rispetti tale obbligo, il
coordinatore del ciclo provvede ai medesimi adempimenti di cui alla
lett. a);
f) l'obbligo di indicare, congiuntamente alla presentazione del
piano delle misure per la sicurezza fisica dei lavoratori, il
nominativo del direttore tecnico del cantiere responsabile del
rispetto del piano stesso, ai sensi dell'articolo 18, comma 8,
della legge 55/1990;
g) la previsione della dimensione numerica richiesta per la
determinazione delle rappresentanze sindacali ai fini
dell'applicazione della legge 20 maggio 1970, n. 300 (Norme sulla
tutela della libertà e dignità dei lavoratori, della libertà
sindacale e dell'attività sindacale nei luoghi di lavoro e norme
sul collocamento), calcolata sulla base del programma di lavoro con
riferimento al complessivo numero dei dipendenti dell'appaltatore e
dei subappaltatori presenti contemporaneamente nel cantiere,
secondo i criteri stabiliti in sede di contrattazione collettiva,
nel quadro delle disposizioni sulle rappresentanze sindacali.
Articolo 32 (Varianti in corso d'opera)
1. Le varianti in corso d'opera possono essere ammesse
esclusivamente qualora ricorra uno dei seguenti motivi:
a) per esigenze derivanti da sopravvenute disposizioni di legge
o di regolamento;
b) per sopravvenute esigenze non comportanti alcun aumento
dell'importo previsto in contratto, né alcun pregiudizio, diretto o
indiretto, per la committenza;
c) per il manifestarsi di errori o omissioni della progettazione
esecutiva che pregiudichino in tutto o in parte la realizzazione
dell'opera o la sua utilizzazione;
d) in casi previsti dall'articolo 1664, comma secondo, del
codice civile.
2. Non sono considerate varianti ai sensi del comma 1 gli
interventi:
a) disposti dal direttore dei lavori, purché siano contenuti
entro un importo non superiore al cinque per cento delle somme
previste per ogni categoria di lavoro dell'appalto e non comportino
un aumento della spesa complessiva prevista per la realizzazione
dell'opera;
b) finalizzati al miglioramento dell'opera e alla sua
funzionalità, nell'esclusivo interesse dell'amministrazione. Tali
varianti, in aumento o in diminuzione, non prevedibili al momento
della stipula del contratto non devono comunque comportare una
spesa superiore al cinque per cento dell'importo originario del
contratto e devono trovare copertura nella spesa prevista per la
realizzazione dell'opera.
3. Qualora si renda necessaria una variante di cui al comma 1,
il direttore dei lavori è tenuto a darne tempestiva comunicazione
al coordinatore del ciclo di cui all'articolo 4, comma 3 che, a sua
volta, provvede a darne immediata comunicazione al progettista.
4. Il coordinatore provvede a far adeguare la progettazione,
determinarne il costo, in base ai criteri di calcolo fissati dal
capitolato generale, e, sentito il direttore dei lavori, le
modalità di esecuzione.
5. Le motivazioni, i contenuti funzionali, tecnici, temporali ed
economici degli adempimenti di cui al comma 4, sono trasmessi,
previo accertamento della copertura finanziaria, dal coordinatore
all'organo competente per l'autorizzazione alla spesa.
6. A seguito dell'autorizzazione di cui al comma 5, il
coordinatore stipula con l'appaltatore un atto aggiuntivo per gli
adempimenti di cui al comma 4 e ne dà comunicazione alla struttura
centrale di coordinamento di cui all'articolo 40 per il conseguente
aggiornamento degli atti programmatori e delle informazioni da
trasmettere alla banca dati - osservatorio dei lavori pubblici, di
cui all'articolo 41.
7. Nell'ipotesi di cui al comma 1, lett. c), i titolari degli
incarichi di progettazione sono ritenuti responsabili dei danni
arrecati alla committenza in relazione sia al danno emergente che
al lucro cessante. Il coordinatore predispone una relazione
illustrativa delle motivazioni che hanno impedito la rilevazione
degli errori o delle omissioni, sia in sede di approvazione della
progettazione esecutiva sia in sede di presentazione dell'offerta,
e la trasmette all'organo competente dell'amministrazione
aggiudicatrice o dell'ente aggiudicatore o realizzatore che avvia
le azioni di rivalsa e di escussione della polizza assicurativa di
cui all'articolo 34, comma 7. La responsabilità patrimoniale dei
progettisti, nei limiti della garanzia prestata, si estende ai
costi di riprogettazione ed ai maggiori oneri sostenuti per
l'esecuzione delle varianti.
8. Il provvedimento di cui al comma 7 è trasmesso, a cura del
coordinatore, alla struttura centrale di coordinamento di cui
all'articolo 40 che provvede a darne comunicazione alla banca dati
- osservatorio dei lavori pubblici, di cui all'articolo 41, nonché
all'ordine o collegio professionale di appartenenza.
9. Ove l'importo dei lavori resisi necessari per porre rimedio
agli errori od omissioni di cui al comma 1, lett. c), ecceda
complessivamente l'importo originario del contratto,
l'amministrazione aggiudicatrice o l'ente aggiudicatore o
realizzatore può escludere i professionisti ritenuti responsabili
dall'affidamento degli appalti di servizi fino ad un massimo di due
anni. Qualora la progettazione sia stata eseguita da una società,
la causa di esclusione si estende anche alla persona giuridica.
10. Ai fini del comma 1, lett. c), si considerano errori di
progettazione la cattiva valutazione dello stato di fatto, la
mancata od erronea identificazione della normativa tecnica ed
urbanistico-edilizia vincolante per la progettazione del lavoro
pubblico e la violazione delle comuni norme di diligenza nella
predisposizione degli elaborati progettuali.
11. Qualora la relazione, di cui al comma 7, del coordinatore
ponesse in evidenza la possibilità di riscontrare, in sede di
presentazione dell'offerta, l'errore o l'omissione di cui al comma
1, lett. c), da parte dell'appaltatore, quest'ultimo è ritenuto
corresponsabile dei danni provocati all'amministrazione che, di
conseguenza, provvede all'escussione anche della polizza
assicurativa di cui all'articolo 34, comma 5.
12. Nelle ipotesi di cui al comma 1, l'amministrazione
aggiudicatrice o l'ente aggiudicatore o realizzatore impone
all'appaltatore l'esecuzione dei lavori suppletivi ai prezzi
contrattuali originari. Ove i lavori necessari per il completamento
dell'appalto ammontino complessivamente ad un importo che ecceda il
quinto dell'importo originario del contratto, l'amministrazione
aggiudicatrice, o l'ente aggiudicatore o realizzatore, può, su
proposta del coordinatore del ciclo di cui all'articolo 4, comma 3,
procedere alla risoluzione del contratto limitandosi al pagamento
dei lavori eseguiti e dei materiali utili in cantiere, ovvero
all'esecuzione in variante dei lavori fino alla concorrenza
dell'importo previsto in contratto. All'eventuale gara successiva
non è invitato l'appaltatore titolare del contratto oggetto della
risoluzione, qualora sussista l'ipotesi di cui al comma 11; in tale
caso, nessun compenso è dovuto all'appaltatore quale indennità di
fermo cantiere.
Articolo 33 (Subappalto)
1. Le amministrazioni aggiudicatrici, gli enti aggiudicatori o
realizzatori provvedono ad indicare nel bando di gara la tipologia
o le tipologie prevalenti con il relativo importo, nonché le
ulteriori tipologie relative a tutte le altre lavorazioni
necessarie per l'esecuzione dei lavori, anch'esse con il relativo
importo e già individuate ed esplicitate in sede di redazione della
progettazione esecutiva. Tutte le lavorazioni a qualsiasi categoria
appartengano sono subappaltabili ed affidabili in cottimo. Per
quanto riguarda la tipologia o le tipologie prevalenti, il bando di
gara o la lettera di invito e, comunque, il capitolato speciale
d'appalto di cui all'articolo 30, definiscono la quota parte
subappaltabile in misura eventualmente diversificata a seconda
delle tipologie medesime, ma in ogni caso fino ad un massimo del
trenta per cento. Laddove, peraltro, l'amministrazione
aggiudicatrice o l'ente aggiudicatore o realizzatore ravvisi la
sussistenza di particolari ragioni che rendano opportuno escludere
totalmente il ricorso al subappalto nella tipologia o nelle
tipologie prevalenti, su proposta motivata del coordinatore del
ciclo di cui all'articolo 4, comma 3, possono inserire tale divieto
nel bando di gara o nella lettera di invito.
2. L'affidamento in subappalto o in cottimo è sottoposto alle
seguenti condizioni:
a) che i concorrenti abbiano indicato, all'atto dell'offerta, i
lavori o le parti di lavoro che intendono subappaltare o concedere
in cottimo;
b) che l'appaltatore provveda ad inoltrare al coordinatore del
ciclo di cui all'articolo 4, comma 3, la richiesta di
autorizzazione e la bozza di contratto entro i trenta giorni
precedenti alla data prevista per l'inizio della prestazione del
subappaltatore;
c) che il contratto di subappalto contenga riferimenti espliciti
alle prescrizioni normative e contrattuali dei lavori oggetto del
subappalto, con particolare riferimento alla qualità, ai tempi ed
alle misure per la sicurezza fisica dei lavoratori, nonché allo
svolgimento dell'attività di controllo da parte
dell'appaltatore;
d) che l'appaltatore sia in grado di dimostrare
all'amministrazione aggiudicatrice o all'ente aggiudicatore o
realizzatore la disponibilità di sistemi e di strutture di
supervisione, di supporto e di controllo dell'attività del
subappaltatore, idonei al soddisfacimento del contenuto del
contratto principale in relazione alle specifiche tipologie dei
lavori oggetto di subappalto o di cottimo;
e) che l'affidatario del subappalto o del cottimo sia in
possesso degli stessi requisiti richiesti per la qualificazione
dell'appaltatore, limitatamente ai lavori oggetto del contratto di
subappalto o di cottimo;
f) che non sussista, nei confronti dell'affidatario del
subappalto o del cottimo, alcuno dei divieti previsti dall'articolo
10 della legge 31 maggio 1965, n. 575 (Disposizioni contro la
mafia), e successive modificazioni;
g) che l'appaltatore provveda, entro il termine di venti giorni
dalla stipulazione del contratto di subappalto o di cottimo, e
comunque entro e non oltre novanta giorni dall'aggiudicazione
dell'appalto di lavoro pubblico, alla consegna di copia autentica
del contratto di subappalto o di cottimo al coordinatore del ciclo
di cui all'articolo 4, comma 3, corredata dalla dichiarazione di
regolarità contributiva di cui all'articolo 31, comma 2, lett.
c);
h) che l'appaltatore garantisca l'adempimento, da parte di tutti
i subappaltatori o cottimisti, degli obblighi ai quali gli stessi
sono tenuti in materia di osservanza integrale del trattamento
economico e normativo stabilito dai contratti collettivi nazionali
e territoriali di settore in vigore, in materia di denuncia e
versamenti contributivi di cui all'articolo 18 della legge 55/1990
ed in materia di adempimenti per la sicurezza di cui all'articolo
18, comma 8 della legge 55/1990 e all'articolo 31 della presente
legge.
3. Le amministrazioni aggiudicatrici e gli enti aggiudicatori o
realizzatori provvedono all'esclusione automatica dalla gara delle
offerte che prevedono lavori in subappalto superiori a quanto
stabilito nel comma 1.
4. Il coordinatore del ciclo di realizzazione del lavoro
pubblico, di cui all'articolo 4, comma 3, accerta le condizioni di
cui al comma 2 e provvede, con atto motivato, ad autorizzare il
subappalto, previa verifica dell'eventuale anormalità dei prezzi di
subappalto ai sensi dell'articolo 25, commi 8 e 9, fermo restando
quanto disposto dall'articolo 47, comma 5.
5. Le amministrazioni aggiudicatrici e gli altri enti
aggiudicatori o realizzatori, in caso di comprovata inadempienza
dell'appaltatore verso il subappaltatore o il cottimista,
provvedono alla corresponsione diretta al subappaltatore o al
cottimista dell'importo dei lavori dagli stessi eseguiti, fino alla
concorrenza del corrispettivo desumibile dal contratto d'appalto,
diminuito dell'eventuale ribasso stabilito nel contratto di
subappalto o di cottimo. Il capitolato d'appalto di cui
all'articolo 30 deve prevedere le modalità di espletamento della
suddetta corresponsione. L'aggiudicatario è tenuto a comunicare
all'amministrazione aggiudicatrice la parte dei lavori eseguiti dal
subappaltatore o dal cottimista con la specificazione del relativo
importo e con proposta motivata di pagamento che dev'essere vistata
dal coordinatore del ciclo di cui all'articolo 4, comma 3.
6. Le disposizioni di cui al presente articolo si applicano
anche alle ulteriori attività equiparate al subappalto dalla
normativa statale.
Articolo 34 (Cauzioni e coperture assicurative)
1. Fermo restando il rinvio alla normativa statale di cui
all'articolo 15, comma 7, al fine di tutelare l'amministrazione
aggiudicatrice dai danni che potrebbero derivarle dalla mancata
sottoscrizione del contratto d'appalto di lavori pubblici, per
fatto e colpa dell'aggiudicatario, i soggetti di cui all'articolo 3
provvedono a richiedere ai concorrenti, contestualmente alla
presentazione dell'offerta, la costituzione di una cauzione pari al
due per cento dell'importo posto a base d'asta, IVA esclusa, fino a
300.000 ECU ed al cinque per cento per importi superiori. Le
amministrazioni aggiudicatrici provvedono a restituire tale
cauzione ai concorrenti che non risultano aggiudicatari, entro
dieci giorni dall'aggiudicazione definitiva. Per l'aggiudicatario
tale cauzione risulta automaticamente svincolata al momento della
sottoscrizione del contratto. In caso di aggiudicazione mediante
appalto-concorso ai sensi dell'articolo 25, comma 4, tale cauzione
è mantenuta sino all'approvazione della progettazione esecutiva ai
sensi del medesimo articolo.
2. L'esecutore dei lavori, contestualmente alla sottoscrizione
del contratto, è obbligato a costituire una cauzione definitiva di
importo conforme alle previsioni della vigente normativa statale e
comunque non inferiore al dieci per cento del valore del contratto,
IVA esclusa. La mancata costituzione di tale cauzione determina
l'affidamento dell'appalto o della concessione in favore del
concorrente che segue nella graduatoria, nonché l'incameramento
della cauzione provvisoria di cui al comma 1 prestata
dall'aggiudicatario inadempiente. La cauzione copre gli oneri
conseguenti al mancato od inesatto adempimento del contratto e
cessa di avere effetto solo alla data di accettazione delle opere
di cui all'articolo 17, ovvero trascorsi tre mesi dalla data di
ultimazione dei lavori senza che l'amministrazione aggiudicatrice
abbia provveduto all'avvio delle operazioni di collaudo. La
cessazione degli effetti, nel caso di garanzie prestate mediante
fideiussioni assicurative o bancarie, opera automaticamente anche
nei confronti dell'istituto emittente, indipendentemente dalla
restituzione dei certificati da parte dell'amministrazione
aggiudicatrice. Nell'ipotesi prevista dall'articolo 25, comma 4, la
cauzione definitiva deve essere costituita entro dieci giorni dalla
avvenuta approvazione della progettazione esecutiva ai sensi del
medesimo articolo 25.
3. Nei casi di accettazione parziale delle opere, la cauzione di
cui al comma 2 può essere proporzionalmente diminuita.
4. L'esecutore dei lavori è tenuto altresì a costituire,
contestualmente all'erogazione dell'anticipazione, una garanzia
fideiussoria bancaria o assicurativa di pari importo. Tale garanzia
è ridotta proporzionalmente all'assorbimento dell'anticipazione con
i pagamenti in acconto corrispondenti agli stati di avanzamento dei
lavori.
5. L'esecutore dei lavori è altresì obbligato a stipulare una
polizza assicurativa che tenga indenni le amministrazioni
aggiudicatrici e gli altri enti aggiudicatori o realizzatori da
tutti i rischi di esecuzione da qualsiasi causa determinati, salvo
quelli derivanti da errori di progettazione, purché non
identificabili in sede d'offerta, insufficiente progettazione,
azioni di terzi o cause di forza maggiore, e che preveda anche una
garanzia di responsabilità civile per danni a terzi nell'esecuzione
dei lavori sino alla data di completamento delle operazioni di
collaudo con esito positivo ovvero nei termini di cui al comma 2.
Nei casi in cui è previsto un periodo di garanzia, tale polizza
assicurativa deve essere sostituita da una polizza equivalente, che
tenga indenni i soggetti di cui al presente comma da tutti i rischi
connessi all'utilizzo delle opere in garanzia o agli interventi
relativi alla loro eventuale sostituzione o rifacimento. Tale
polizza cessa di avere efficacia con l'accettazione del lavoro
pubblico, fatti salvi gli effetti stabiliti nel comma 2.
6. Per i lavori il cui importo superi l'ammontare fissato dalla
Giunta regionale con la stessa deliberazione di cui all'articolo
23, comma 1, l'appaltatore è inoltre obbligato a stipulare, con
decorrenza dalla data di accettazione, una polizza indennitaria
secondo le modalità e le condizioni stabilite dalle vigenti norme
nazionali ed a partire dalla data di entrata in vigore di tali
norme.
7. Secondo quanto disposto dagli articoli 19, 20 e 21, il
progettista o i progettisti, a far data dall'affidamento del
servizio relativo alla progettazione esecutiva, contestualmente
alla sottoscrizione del contratto, devono produrre la dichiarazione
di una compagnia di assicurazione contenente l'impegno a
rilasciare, con decorrenza dall'avvio delle procedure di gara per
l'affidamento dei lavori, una polizza di responsabilità civile
professionale con specifico riferimento al lavoro progettato ed
oggetto delle procedure di gara medesime. La polizza del
progettista o dei progettisti deve coprire, oltre alle nuove spese
di progettazione, anche i maggiori costi che l'amministrazione deve
sopportare per varianti di cui all'articolo 32, resesi necessarie
in corso di esecuzione. La garanzia è prestata per un massimale non
inferiore al dieci per cento dell'importo dei lavori progettati con
il limite di 1 milione di ECU, per lavori di importo inferiore a 5
milioni di ECU, IVA esclusa, e per un massimale non inferiore al
venti per cento dell'importo dei lavori progettati, con il limite
di 2 milioni e 500 mila ECU, per lavori di importo superiore a 5
milioni di ECU, IVA esclusa. La mancata presentazione da parte dei
progettisti della polizza di garanzia esonera le amministrazioni
pubbliche dal pagamento della parcella professionale.
8. La mancata presentazione da parte dei progettisti della
dichiarazione di cui al comma 7 impedisce alle amministrazioni la
sottoscrizione del contratto, con la conseguente sostituzione del
soggetto affidatario.
CAPO VI Regimi speciali per la realizzazione di lavori
pubblici
Articolo 35 (Concessioni di lavori pubblici)
1. I lavori pubblici da realizzare con il concorso del capitale
privato possono essere altresì affidati in concessione. La
concessione deve avere ad oggetto, oltre all'esecuzione, anche la
gestione delle opere. La controprestazione a favore del
concessionario deve consistere unicamente nel diritto di gestire
funzionalmente e di sfruttare economicamente l'opera. Qualora nella
gestione dell'opera siano previsti prezzi o tariffe amministrati o
controllati, il soggetto concedente assicura al concessionario
l'equilibrio economico-finanziario degli investimenti e della
connessa gestione in relazione alla qualità del servizio da
prestare, anche mediante un prezzo che comunque non può superare il
cinquanta per cento dell'importo totale delle opere e il cui
pagamento avviene contestualmente all'attestazione di cui al comma
10.
2. Nel caso di affidamento in concessione le amministrazioni
aggiudicatrici sono tenute alla redazione della progettazione
preliminare di cui all'articolo 12, che costituisce riferimento per
lo svolgimento della procedura ristretta di cui al comma 5.
3. La redazione della progettazione definitiva di cui
all'articolo 13 è svolta dai concorrenti nell'ambito della predetta
gara, contribuisce alla scelta del concessionario e costituisce
riferimento per la stipulazione della convenzione di
concessione.
4. La redazione della progettazione esecutiva di cui
all'articolo 14 avviene a cura e a spese del concessionario, che ne
cura la trasmissione al coordinatore del ciclo di cui all'articolo
4, comma 3, per la verifica di conformità con le precedenti fasi di
progettazione, nonché col contenuto della convenzione di
concessione. Tale verifica costituisce il presupposto per lo
svolgimento delle eventuali gare di appalto di cui al comma 8 e,
comunque, per l'inizio dei lavori.
5. Le concessioni di lavori pubblici sono affidate
esclusivamente mediante procedura ristretta col criterio
dell'offerta economicamente più vantaggiosa, prendendo in
considerazione i seguenti elementi variabili in relazione all'opera
da realizzare:
a) il valore economico e finanziario della
controprestazione;
b) il valore tecnico ed estetico dell'opera progettata;
c) il tempo di esecuzione dei lavori;
d) gli ulteriori requisiti di cui all'articolo 25, comma 4;
e) la durata della concessione;
f) la qualità del servizio in gestione ed il livello delle
tariffe da praticare all'utenza.
6. Alle procedure di affidamento delle concessioni di lavori
pubblici si applicano, se compatibili, le disposizioni in tema di
appalto-concorso di cui all'articolo 25.
7. I concessionari di lavori pubblici, che siano in possesso dei
requisiti di cui agli articoli 22 e 23, possono eseguire
direttamente i lavori rientranti nell'oggetto della concessione,
nei limiti in cui ciò è ammesso dalla vigente normativa comunitaria
e nazionale.
8. L'affidamento in appalto dei lavori che il concessionario
intende far eseguire a terzi avviene sulla base della vigente
normativa comunitaria e nazionale e della presente legge.
9. Le opere oggetto di concessione devono essere sottoposte al
collaudo di cui all'articolo 17 a cura e a spese del
concessionario. Il collaudo deve altresì verificare il rispetto del
contenuto della convenzione di concessione. A tal fine,
l'amministrazione aggiudicatrice, anche in assenza di espresse
previsioni della convenzione, deve comunque poter nominare uno o
più collaudatori di sua fiducia.
10. In ogni caso, il coordinatore del ciclo di cui all'articolo
4, comma 3, anche avvalendosi di strutture interne ed esterne
all'amministrazione, deve attestare la rispondenza delle opere
collaudate al contenuto della convenzione. Tale attestazione
costituisce condizione per l'inizio della gestione dell'opera
oggetto della concessione.
11. All'affidamento delle concessioni di lavori pubblici, nonché
all'eventuale affidamento di appalti ad imprese terze si applicano
le disposizioni previste dall'articolo 41 per la trasmissione dei
dati alla banca dati - osservatorio dei lavori pubblici.
12. Le amministrazioni aggiudicatrici restano comunque estranee
a tutti i rapporti del concessionario con appaltatori, fornitori e
terzi in genere, dovendosi intendere tali rapporti esclusivamente
intercorsi tra il concessionario e detti soggetti, senza che sia
configurabile alcuna forma di responsabilità, diretta o indiretta,
dell'amministrazione concedente.
Articolo 36 (Società a partecipazione pubblica)
1. Le amministrazioni aggiudicatrici, qualora ricorra l'ipotesi
di cui all'articolo 35, comma 1, possono altresì utilizzare, in
alternativa alla concessione di lavori pubblici di cui all'articolo
35, le forme di società a partecipazione pubblica previste dalla
normativa statale e regionale. Tali società non possono realizzare
direttamente i lavori pubblici rientranti nella sfera di competenza
degli enti pubblici che ne siano soci o che esercitino comunque su
di essa un'influenza dominante ai sensi della vigente normativa
statale.
2. I lavori pubblici necessari per l'espletamento dell'oggetto
sociale delle società di cui al comma 1 sono sempre affidati in
appalto secondo le procedure disciplinate dalla presente legge. Ai
cicli di realizzazione di detti lavori pubblici si applicano le
disposizioni di cui all'articolo 35, con l'avvertenza che al
concessionario si sostituisce la società di cui al comma 1.
Articolo 37 (Realizzazione di lavori pubblici con capitale di
rischio privato)
1. Per la realizzazione di infrastrutture pubbliche finanziate
col capitale di rischio sottoscritto da soggetti privati, senza
contributi diretti dell'amministrazione aggiudicatrice, una o più
imprese, eventualmente riunite in una delle forme ammesse dalla
vigente normativa comunitaria e nazionale, possono costituirsi in
soggetto promotore e presentare a tal fine una proposta di
convenzione alla stessa amministrazione. Tale proposta deve essere
conforme alle prescrizioni contenute negli atti pianificatori in
tema di lavori pubblici di cui alla presente legge regionale.
2. L'approvazione della proposta di cui al comma 1 da parte
dell'amministrazione aggiudicatrice comporta la stipulazione di una
convenzione di riferimento, che deve necessariamente contenere:
a) l'impegno del soggetto promotore a presentare, entro il
termine ivi indicato, uno studio di inquadramento territoriale ed
ambientale, una progettazione preliminare conforme ai precetti
contenuti nell'articolo 12, nonché un piano economico-finanziario
con la specificazione delle caratteristiche del servizio e della
gestione e con l'indicazione dei soggetti finanziatori e delle
garanzie offerte. Quest'ultima proposta, in particolare, deve
definire l'importo delle spese da sostenere per la redazione della
progettazione preliminare e degli ulteriori studi
tecnico-economici, importo che deve ritenersi comprensivo anche dei
diritti di ingegno di cui agli articoli 2578 e seguenti del codice
civile;
b) l'impegno del soggetto promotore a garantire uno standard di
qualità della progettazione preliminare nonché degli ulteriori
studi tecnico-economici, nel rispetto di "specifiche tecniche" che
debbono essere previamente redatte a cura e spese del soggetto
promotore e da questo sottoposte all'approvazione
dell'amministrazione aggiudicatrice;
c) gli ulteriori impegni assunti dal soggetto promotore in
ordine alla peculiarità della singola infrastruttura;
d) gli obblighi dell'amministrazione aggiudicatrice in relazione
alla partecipazione del soggetto promotore, con esenzione dal
versamento di qualsivoglia cauzione, alla procedura pubblicistica
per la selezione del concessionario di pubblici servizi ovvero al
confronto concorrenziale per la scelta dei soci privati in seno a
società miste;
e) le garanzie, per il soggetto promotore, qualora non dovesse
risultare aggiudicatario nella procedura pubblicistica o nel
confronto concorrenziale di cui alla lettera d), di un rimborso
delle spese sostenute per la redazione della proposta e per la
rinuncia ai diritti di ingegno.
3. Qualora, in relazione al contenuto di cui al comma 2, lett.
d) ed e), la convenzione di riferimento attribuisca al soggetto
promotore un diritto di prelazione nell'ambito della procedura
pubblicistica o del confronto concorrenziale, la stessa convenzione
deve imporre al concessionario o alla società mista di aggiudicare
gli appalti di lavori pubblici di cui alla presente legge regionale
con le stesse forme e modalità stabilite per l'amministrazione
aggiudicatrice.
Articolo 38 (Realizzazione da parte della Regione di lavori in
economia di competenza degli enti locali)
1. I lavori pubblici di competenza degli enti locali di importo
superiore a 20.000 ECU, finalizzati a garantire la sicurezza e la
continuità funzionale dell'opera, aventi caratteristica di urgenza
ovvero di frammentarietà, possono, data la loro natura, essere
eseguiti in economia direttamente dalla Regione.
2. Qualora sussistano i presupposti di cui al comma 1,
verificati tramite la struttura centrale di coordinamento di cui
all'articolo 40, la Giunta regionale delibera la realizzazione dei
suddetti lavori.
3. Sono esclusi dalla possibilità di cui al comma 1 i lavori di
pronto intervento.
CAPO VII Organizzazione della regione in materia di lavori
pubblici
Articolo 39 (Competenze degli organi regionali)
1. Per quanto attiene alla Regione, l'attività connessa
all'intero ciclo di realizzazione dei lavori pubblici di interesse
regionale, di cui alla presente legge, è attribuita alla competenza
del consiglio regionale, della Giunta regionale, del Presidente
della Giunta regionale, degli assessori regionali e dei dirigenti
della Regione.
2. Spetta al Consiglio regionale:
a) l'approvazione della delibera programmatica di cui
all'articolo 6, comma 1;
b) l'approvazione del piano regionale dei lavori pubblici di cui
all'articolo 6, comma 2;
c) l'approvazione del programma regionale di previsione di cui
all'articolo 7;
d) l'approvazione del capitolato generale per l'esecuzione di
appalti di lavori pubblici di cui all'articolo 30, commi 1 e 2.
3. Spetta alla Giunta regionale:
a) l'adozione della delibera programmatica di cui all'articolo
6, comma 2, e del programma regionale di previsione di cui
all'articolo 7;
b) l'adozione e l'approvazione del programma regionale operativo
di cui all'articolo 8;
c) l'approvazione delle progettazioni, di altri elaborati
tecnici, nonché dei capitolati d'oneri tipo e dei capitolati
speciali tipo;
d) l'assunzione delle deliberazioni a contrarre indicanti il
fine, l'oggetto, la forma del contratto, le modalità di scelta del
contraente e la copertura della relativa spesa;
e) l'istituzione dell'albo regionale di preselezione, nonché la
determinazione dei limiti dell'importo dei lavori di interesse
regionale relativi al funzionamento dell'albo di cui all'articolo
23, comma 1;
f) l'assunzione dei provvedimenti per le varianti in corso
d'opera di cui all'articolo 32;
g) l'istituzione e la tenuta dell'elenco regionale dei
collaudatori di cui all'articolo 17;
h) l'istituzione della struttura centrale di coordinamento di
cui all'articolo 40;
i) l'istituzione e l'organizzazione della banca dati -
osservatorio dei lavori pubblici, di cui all'articolo 41;
l) l'istituzione del sistema di certificazione della qualità di
cui all'articolo 44;
m) l'adozione dell'elenco prezzi di cui all'articolo 42;
n) l'assunzione di ogni altro provvedimento previsto dalla
presente legge e non attribuito esplicitamente ad altri organi
della Regione o ai dirigenti.
4. Spetta agli assessori regionali competenti:
a) formulare le proposte da inoltrare alla Giunta regionale,
avvalendosi della struttura centrale di coordinamento di cui
all'articolo 40, per la redazione del piano regionale dei lavori
pubblici di cui all'articolo 6, del programma regionale di
previsione di cui all'articolo 7 e del programma regionale
operativo di cui all'articolo 8;
b) sovraintendere alla redazione degli studi di cui all'articolo
6, nonché delle progettazioni di cui agli articoli 7 e 8;
c) predisporre gli schemi di settore, di sviluppo e di
previsione, avvalendosi della struttura centrale di coordinamento
di cui all'articolo 40;
d) istruire i provvedimenti per le varianti in corso d'opera di
cui all'articolo 32 e ogni altro provvedimento proposto alla Giunta
regionale.
5. Spetta al Presidente della Giunta regionale stipulare e
sottoscrivere i contratti di appalto pubblico di lavori e di
appalto pubblico di servizi. Tale compito può essere delegato, in
via generale o con riferimento ai singoli contratti, ai dirigenti
regionali preposti ai singoli lavori pubblici.
6. Spetta ai dirigenti della Regione:
a) l'adozione dei bandi di gara dei capitolati speciali
d'appalto, nonché l'invito alle procedure concorsuali previste
dalla presente legge;
b) la presidenza alle procedure di gara con l'assunzione della
veste di ufficiale rogante o di presidente del seggio di gara nelle
procedure di gara di carattere automatico di cui all'articolo 25,
comma 12;
c) l'adozione degli atti relativi ai lavori pubblici da
eseguirsi in economia;
d) lo svolgimento delle altre attribuzioni ad essi espressamente
demandate da disposizioni della presente legge, fermo restando
quanto disposto dalla legge regionale 45/1995.
Articolo 40 (Struttura centrale di coordinamento)
1. Con deliberazione della Giunta regionale, entro un mese
dall'entrata in vigore della presente legge, è istituita, nel
rispetto delle procedure previste dalla legge regionale 45/1995,
presso l'Assessorato dei lavori pubblici, una struttura centrale di
coordinamento per il supporto ai singoli coordinatori del ciclo di
realizzazione di lavori pubblici di cui all'articolo 4, comma
3.
2. La struttura centrale di coordinamento di cui al comma 1
svolge funzioni di assistenza all'attività degli assessorati della
Regione autonoma Valle d'Aosta preposti alla realizzazione di
lavori pubblici, al fine di assicurare uniformità di comportamento
tramite procedure standardizzate conformi ai principi ed alle
disposizioni della presente legge.
3. Compete alla struttura centrale di coordinamento, di cui al
comma 1, organizzare l'attività necessaria per:
a) la raccolta e la composizione degli schemi di settore, di
sviluppo e di previsione, e di tutta la documentazione utile alla
redazione del piano regionale dei lavori pubblici di cui
all'articolo 6, del programma regionale di previsione di cui
all'articolo 7, e del programma regionale operativo di cui
all'articolo 8;
b) il coordinamento delle proposte dei vari assessorati e la
segnalazione agli stessi delle eventuali incompatibilità al fine di
ricercare le necessarie soluzioni;
c) l'invio delle informazioni inerenti ai singoli atti
pianificatori alla banca dati - osservatorio dei lavori pubblici,
di cui all'articolo 41;
d) la verifica prevista dalla disciplina di valutazione degli
interventi di cui all'articolo 10;
e) la tenuta e l'aggiornamento dell'albo regionale di
preselezione di cui all'articolo 23;
f) il funzionamento e l'aggiornamento della banca dati -
osservatorio dei lavori pubblici, di cui all'articolo 41;
g) l'aggiornamento e la pubblicazione dell'elenco prezzi di cui
all'articolo 42;
h) la conservazione e l'aggiornamento degli elenchi di cui
all'articolo 44, comma 5.
4. La struttura centrale di coordinamento di cui al comma 1, si
avvale di personale dipendente della Regione secondo la pianta
organica stabilita dalla Giunta regionale, nel rispetto della legge
regionale 45/1995, con la deliberazione di cui al comma 1.
5. La struttura centrale di coordinamento di cui al comma 1,
anche al fine della valorizzazione delle strutture interne
all'amministrazione regionale e della loro crescita professionale,
può comunque avvalersi della collaborazione delle unità
interdisciplinari previste dall'articolo 4, commi 7, 9 e 10.
6. Il dirigente responsabile della struttura centrale di
coordinamento, di cui al comma 1, assume le funzioni attribuite al
coordinatore unico di cui all'articolo 7, comma 1, della legge
109/1994 e successive modificazioni.
7. Nel caso delle forme di cooperazione di cui all'articolo 5,
una struttura centrale di coordinamento deve essere istituita
presso l'ente delegato sulla base di una convenzione tra gli enti
locali interessati. Tale convenzione deve specificare quali
funzioni, proprie del coordinatore del ciclo di cui all'articolo 4,
comma 3, sono trasferite alla corrispondente figura della struttura
centrale di coordinamento.
8. La stipulazione della convenzione di cui al comma 7, è
comunque subordinata alla previa acquisizione della progettazione
preliminare redatta ai sensi dell'articolo 12.
9. La convenzione di cui al comma 7, non può comunque
prescindere dall'obbligo dell'ente destinatario finale dell'opera
di approvare esplicitamente i contenuti funzionali ed economici
delle progettazioni, i tempi di esecuzione, lo schema di
finanziamento, i capitolati d'oneri di cui all'articolo 29, i
capitolati speciali d'appalto di cui all'articolo 30, le eventuali
modifiche dei fatti contrattuali, nonché di proporre istanze per il
rilascio di assensi amministrativi e di procedere all'accettazione
finale dell'opera.
10. La convenzione di cui al comma 7 può stabilire le modalità
di rimborso delle spese nel limite massimo di quelle effettivamente
sostenute e documentate dalla struttura centrale di
coordinamento.
Articolo 41 (Banca dati - osservatorio dei lavori pubblici)
1. Al fine di garantire l'osservanza dei principi di cui
all'articolo 1, entro sei mesi dall'entrata in vigore della
presente legge, presso la struttura centrale di coordinamento di
cui all'articolo 40, è istituita, con apposita deliberazione della
Giunta regionale, la banca dati - osservatorio dei lavori pubblici,
organizzata su base informatica.
2. La banca dati - osservatorio dei lavori pubblici, sulla base
dei dati acquisiti dai singoli cicli di realizzazione dei lavori
pubblici, determina:
a) l'incidenza del costo dei vari livelli di progettazione sul
valore finale delle opere;
b) il rapporto tra il valore posto a base d'asta ed il valore di
aggiudicazione rispetto al costo complessivo dell'opera;
c) i tempi impiegati per il compimento delle singole fasi
rispetto al tempo complessivo di realizzazione dell'intero
ciclo;
d) i costi parametrici per tipologie di opere, tenuto conto del
disposto dell'articolo 42;
e) i prezzi unitari delle singole voci elementari di lavorazione
e di materiali, tenuto conto dell'articolo 42;
f) un coefficiente medio di rivalutazione dei prezzi su base
annuale e per ciascun elenco prezzi, di cui all'articolo 42,
pubblicato negli anni precedenti.
3. La banca dati - osservatorio dei lavori pubblici deve
costituire archivi per la standardizzazione di specifiche tecniche
di documenti progettuali e di documenti di gara. Essa inoltre
costituisce repertori della normativa applicabile, nonché di dati
sullo stato di fatto.
4. In relazione agli archivi di cui al comma 3 promuove altresì
la standardizzazione delle caratteristiche funzionali e costruttive
delle singole categorie di lavori pubblici di cui all'allegato A e
le trasmette alla Giunta regionale che, con propria deliberazione,
può recepirle alla stregua di linee guida di riferimento per la
redazione degli studi e delle progettazioni.
5. Tutti i soggetti di cui all'articolo 3 sono tenuti a fornire
alla banca dati - osservatorio dei lavori pubblici le informazioni
di competenza.
6. La banca dati - osservatorio dei lavori pubblici procede alle
necessarie interconnessioni con altri sistemi regionali e statali
di raccolta dati uniformandosi alla normativa di indirizzo di fonte
statale.
7. Le funzioni dell'Osservatorio regionale degli appalti e
concessioni pubbliche di cui alla legge regionale 23 febbraio 1993,
n. 9 (Istituzione dell'Osservatorio regionale degli appalti e
concessioni pubbliche) sono svolte dalla banca dati - osservatorio
dei lavori pubblici di cui al comma 1.
8. La banca dati - osservatorio dei lavori pubblici svolge
altresì le seguenti funzioni:
a) raccolta da tutti i soggetti di cui all'articolo 3, dei dati
sulle forniture e sui lavori da essi affidati;
b) organizzazione sistematica delle informazioni sugli appalti e
le concessioni in una banca dati - osservatorio dei lavori pubblici
informatica;
c) redazione e pubblicazione semestrale di un notiziario
regionale degli appalti e delle concessioni di cui all'articolo
3.
9. Il notiziario di cui al comma 8, lett. c), pubblicato
semestralmente ai sensi dell'articolo 8 della legge 17 febbraio
1987, n. 80 (Norme straordinarie per l'accelerazione della
esecuzione di opere pubbliche), deve riportare i dati relativi:
a) alle gare d'appalto esperite nei sei mesi precedenti la sua
pubblicazione, il cui importo a base d'asta non risulti inferiore
ai 150.000 ECU, IVA esclusa; il numero dei partecipanti a ciascuna
gara, le modalità di aggiudicazione dei lavori, gli aggiudicatari,
la durata dei lavori;
b) alle concessioni affidate nei sei mesi precedenti la
pubblicazione con l'indicazione delle loro caratteristiche;
c) agli appalti, gli eventuali subappalti e le concessioni
ultimate nei sei mesi precedenti la pubblicazione, indicando per
ciascun lavoro e fornitura l'importo contrattuale, l'ammontare
delle perizie di variante e suppletive, l'importo revisionale
liquidato, le penali e le sanzioni applicate per ritardi ed
inadempienze; i premi di accelerazione corrisposti.
10. Con la stessa delibera di cui al comma 1, la Giunta
regionale deve stabilire le modalità di trasmissione delle
informazioni da trasferire alla banca dati - osservatorio dei
lavori pubblici e di quelle utili per la redazione del
notiziario.
11. Il notiziario regionale, redatto ai sensi del comma 10, è
inviato a tutti gli enti locali ed altri enti pubblici appaltanti,
i quali provvedono ad esporlo pubblicamente nei propri uffici; esso
viene inoltre inviato a tutte le categorie interessate.
12. Al fine di raccogliere e catalogare sistematicamente i dati
relativi agli appalti e concessioni di lavori pubblici, la banca
dati - osservatorio dei lavori pubblici di cui al comma 1, è
collegata in rete con tutti gli uffici dell'Amministrazione
regionale che espletano procedure di appalto e concessione e
prioritariamente con i servizi competenti dell'Assessorato
regionale dei lavori pubblici.
Articolo 42 (Elenco prezzi)
1. Ai fini della trasparenza e del coordinamento dell'attività
tecnico-amministrativa nel settore dei lavori pubblici, la Giunta
regionale approva, entro un anno dall'entrata in vigore della
presente legge, un elenco di prezzi unitari delle singole voci
elementari di lavorazione e delle forniture, nonché della
manodopera, dei noli, delle attrezzature e dei materiali da
applicarsi ai lavori pubblici di interesse regionale, tenuto conto
delle risultanze desumibili dalla banca dati - osservatorio dei
lavori pubblici di cui all'articolo 41.
2. L'elenco prezzi viene pubblicato nel Bollettino ufficiale
della Regione ed è aggiornato annualmente con scadenza alla data
del 31 marzo di ogni anno, sulla base di una proposta formulata
dalla struttura centrale di coordinamento di cui all'articolo
40.
3. L'elenco prezzi costituisce necessario parametro di
riferimento nella fase di progettazione, nonché nell'eventualità di
definizione o di concordamento di nuovi prezzi.
4. L'adozione di prezzi relativi a voci non previste nell'elenco
prezzi, di cui al comma 2, nonché l'adozione di prezzi diversi da
quelli previsti nell'elenco prezzi può avvenire soltanto sulla base
di un atto motivato dal coordinatore del ciclo di cui all'articolo
4, comma 3.
5. L'elenco dei prezzi, di cui al comma 1, comprende altresì
l'elenco dei prezzi parametrici desumibili dalle risultanze della
banca dati - osservatorio dei lavori pubblici di cui all'articolo
41, sia per tipologia di lavori che per localizzazione geografica,
calcolati su base statistica con riferimento all'ultimo
triennio.
6. La Giunta regionale può stabilire ulteriori modalità di
diffusione dell'elenco prezzi.
CAPO VIII Formazione professionale e certificazione della
qualità
Articolo 43 (Formazione degli addetti nel settore dei lavori
pubblici)
1. Al fine di favorire la qualificazione degli addetti nei
settori delle costruzioni, dell'ingegneria e dell'architettura,
anche con specifico riferimento al recupero ed allo sviluppo del
patrimonio architettonico e dell'artigianato della Valle d'Aosta
nell'ambito dei lavori pubblici, la Regione promuove la
valorizzazione degli addetti ai settori dei lavori pubblici nonché
al cantiere quali: addetto alla sicurezza in cantiere, addetto alla
qualità, assistente di cantiere, caposquadra, tecnico installatore,
elettricista, idraulico, manovratore di mezzi, muratore, manovale,
stuccatore, decoratore nonché rilevatori, topografi, tecnici del
territorio, disegnatori e ogni altra figura professionale prevista
dalla normativa vigente.
2. La formazione professionale deve assumere un carattere
eminentemente pratico e deve concludersi con il rilascio di un
attestato di professionalità basato sul risultato di una prova
pratica specifica.
3. Il programma regionale di previsione di cui all'articolo 7
indica i programmi di formazione di cui al comma 1 e le rispettive
risorse finanziarie da realizzarsi nel triennio ed identifica i
cantieri sperimentali, con preferenza per quelli relativi agli
interventi sul patrimonio esistente.
4. La natura sperimentale del cantiere dev'essere indicata, per
ogni singolo lavoro, nel programma regionale operativo di cui
all'articolo 8, comma 3, e riportata nel capitolato d'appalto, di
cui all'articolo 30, in quanto costituisce un elemento delle
pattuizioni di contratto.
Articolo 44 (Sistema di certificazione della qualità)
1. Al fine di assicurare il conseguimento degli obiettivi di cui
all'articolo 1, comma 1, i soggetti affidatari di lavori pubblici
devono improntare la loro attività ai principi della qualità, della
professionalità e della correttezza.
2. La Regione, anche attraverso l'attività di enti da essa
dipendenti, di società di capitali da essa partecipate, nonché da
enti terzi da essa riconosciuti, promuove la nascita, lo sviluppo e
l'affermazione di sistemi organizzativi per la conduzione aziendale
basata sulla qualità dei prodotti, dei processi e dei servizi in
materia di lavori pubblici. Ai predetti enti o società, nelle more
del completamento del sistema di certificazione di qualità, la
Giunta regionale, con propria deliberazione, può attribuire la
qualifica di soggetti abilitati alla certificazione.
3. L'attività di certificazione di cui al comma 2 dev'essere
prioritariamente rivolta ad accertare l'esistenza di:
a) manuali di qualità conformi alle norme europee della serie
UNI EN/ISO 9000;
b) sistemi di controllo dei processi costruttivi, che siano
fondati sul rispetto dei manuali di cui alla lett. a);
c) manuali di sicurezza del lavoro e conseguente articolazione
dell'organizzazione dei cantieri;
d) ulteriori requisiti tecnico-organizzativi, articolati secondo
importi e tipologie di lavoro. In particolare, la capacità
tecnico-organizzativa deve essere accertata:
1) sulla base dei titoli di studio e della professionalità
dell'imprenditore e dei dirigenti dell'impresa;
2) sulla base dei lavori eseguiti negli ultimi tre anni con
l'indicazione dei relativi importi, della tipologia e della buona
esecuzione;
3) sulla base delle attrezzature e dei mezzi d'opera;
4) sulla base dell'organico medio annuo, calcolato sull'ultimo
triennio, dettagliato per dirigenti, tecnici, impiegati e
manodopera, specializzata e no, integrato dalla certificazione
relativa alle coperture assicurative e previdenziali dei dipendenti
con riferimento agli ultimi tre anni rilasciate dagli enti e per
gli adempimenti di cui all'articolo 18, comma 7, della legge
55/1990, nonché sulla base di ogni altro elemento utile, tra cui la
documentazione attestante il corretto adempimento degli obblighi di
cui all'articolo 18, comma 8, della legge 55/1990 e dell'articolo
28 della presente legge;
e) ulteriori requisiti economico-finanziari. In particolare la
capacità economico-finanziaria deve essere attestata con i bilanci
o con la documentazione contabile relativi agli ultimi tre
esercizi, corredati di ogni altro elemento utile, quali referenze
bancarie, accesso documentato al credito, disponibilità di
fideiussioni ed altre garanzie;
f) qualità della formazione.
4. Entro un anno dall'entrata in vigore della presente legge,
con deliberazione della Giunta regionale sono definiti:
a) i requisiti di professionalità ai quali devono rispondere gli
organismi di certificazione riconosciuti ai sensi del comma 2;
b) le modalità di accertamento dei sistemi di qualità di cui al
comma 3, lett. a), nel rispetto della normativa vigente;
c) le modalità di accertamento degli ulteriori requisiti di cui
al comma 3, lett. b) e c).
5. La deliberazione di cui al comma 4 stabilisce la formazione
di elenchi, su base regionale, degli esecutori di lavori pubblici
che hanno conseguito la certificazione di cui al comma 3. Tali
elenchi sono redatti e conservati presso la struttura centrale di
coordinamento di cui all'articolo 40 che ne assicura la pubblicità
per il tramite della banca dati - osservatorio dei lavori pubblici
di cui all'articolo 41. Gli stessi elenchi debbono essere
aggiornati su base annua ed abilitano al rilascio di forme
probatorie semplificate attestanti il mantenimento del possesso dei
requisiti certificati ai fini della qualificazione di cui agli
articoli 24 e 25.
CAPO IX Disposizioni finanziarie inerenti ai servizi connessi
allo sviluppo del ciclo di realizzazione
Articolo 45 (Finanziamento dei servizi)
1. I costi relativi alla progettazione preliminare e definitiva,
insieme ai costi della progettazione esecutiva, concorrono alla
determinazione del costo complessivo dei lavori oggetto di
appalto.
2. Gli oneri inerenti alla progettazione esecutiva, alla
direzione dei lavori, alla vigilanza e ai collaudi nonché agli atti
pianificatori di cui agli articoli 7 e 8, fanno carico agli
stanziamenti previsti per la realizzazione dei singoli lavori negli
stati di previsione della spesa o nei bilanci delle amministrazioni
aggiudicatrici e degli altri enti aggiudicatori o realizzatori, nei
limiti di una percentuale fissata anno per anno al momento della
redazione dei suddetti atti pianificatori e tenuto conto dei
programmi in corso. Tale percentuale non deve comunque superare il
dieci per cento dell'importo previsto per ogni singolo lavoro, con
eventuali deroghe per particolari lavori ad elevato contenuto
tecnologico, espressamente stabilite con deliberazione della Giunta
regionale su proposta motivata dal coordinatore del ciclo di cui
all'articolo 4, comma 3.
3. Le somme eventualmente occorrenti ai fini di cui al comma 7
sono prelevate sulle quote degli stanziamenti annuali riservate a
spese di progettazione ed assegnate ad apposito capitolo dello
stato di previsione della stessa o ad apposita voce del bilancio
delle amministrazioni aggiudicatrici.
4. Le spese relative al funzionamento della commissione di
aggiudicazione previste dagli articoli 25 e 26, nonché le spese
relative ai collaudi di cui all'articolo 17, devono essere
ricomprese negli stanziamenti previsti per la realizzazione dei
singoli lavori.
5. Gli oneri derivanti dall'istituzione della banca dati -
osservatorio dei lavori pubblici di cui all'articolo 41, graveranno
sul capitolo n. 49035 del bilancio della Regione autonoma Valle
d'Aosta, che assume la seguente nuova denominazione "Spese per il
funzionamento della banca dati - osservatorio dei lavori
pubblici".
6. Alla copertura degli oneri relativi al funzionamento della
struttura centrale di coordinamento di cui all'articolo 40, e
previsti per l'organizzazione e la redazione dell'elenco prezzi di
cui all'articolo 42, nonché per dare attuazione a quanto disposto
dalla presente legge, la Regione Valle d'Aosta provvede con la
legge di bilancio ai sensi dell'articolo 15 della legge regionale
27 dicembre 1989, n. 90, come modificata dalla legge regionale 7
aprile 1992, n. 16 recante (Norme in materia di bilancio e di
contabilità generale della Regione Autonoma Valle d'Aosta).
7. Per il personale dipendente dell'Amministrazione regionale
incaricato della direzione lavori, della conduzione dei lavori in
economia diretta o nominato collaudatore, nonché individuato ai
sensi dell'articolo 4, comma 8, quale coordinatore del ciclo di
realizzazione, il contratto collettivo, nel rispetto della legge
regionale 45/1995, definisce il relativo trattamento economico
accessorio.
CAPO X Norme finali e transitorie
Articolo 46 (Applicazione della legge)
1. Le disposizioni di cui alla presente legge trovano immediata
applicazione per i cicli di realizzazione da avviare di cui
all'articolo 4, comma 1.
2. Le disposizioni della presente legge non si applicano:
a) ai lavori pubblici di interesse regionale per i quali il
provvedimento di indizione della gara sia stato adottato
dall'organo competente prima della data di entrata in vigore della
presente legge;
b) alle prestazioni di servizi di ingegneria e di architettura,
affidate prima della data di entrata in vigore della presente
legge, nonché alle relative procedure di selezione del prestatore
di servizio per le quali sia già stato adottato il provvedimento di
indizione della gara prima della data di entrata in vigore della
presente legge;
c) alle progettazioni esecutive già affidate dall'organo
competente, prima della data di entrata in vigore della presente
legge.
3. La presente legge sostituisce tutte le altre norme regionali
regolanti la materia degli appalti di lavori pubblici, con
l'esclusione del regolamento regionale 2/1994, come modificato dal
regolamento regionale 8/1995, in relazione al disposto
dell'articolo 15, comma 6.
4. Le norme di cui alla presente legge concernenti l'affidamento
di incarichi per prestazioni di servizi di ingegneria ed
architettura di cui agli articoli 20 e 21, nonché qualsiasi altro
incarico professionale inerente all'espletamento delle attività
connesse ad una delle fasi del ciclo di realizzazione di cui
all'articolo 4, comma 1, sostituiscono la normativa regionale in
materia di incarichi professionali di cui alla legge regionale 16
agosto 1994, n. 47 (Disciplina del conferimento di speciali
incarichi a soggetti esterni all'Amministrazione regionale e
dell'organizzazione, adesione e partecipazione a convegni e ad
altre manifestazioni).
5. Con separata legge la Regione procede ad uniformare ai
principi della presente legge la disciplina prevista per la
realizzazione di lavori relativi ai beni culturali.
Articolo 47 (Norme transitorie)
1. Nelle more dell'approvazione dei capitolati generali di cui
all'articolo 30 continua a trovare applicazione il capitolato
approvato con decreto del Presidente della Repubblica 16 luglio
1962, n. 1063 (Approvazione del capitolato generale d'appalto per
le opere di competenza del Ministero dei Lavori pubblici), in
quanto compatibile con le nuove disposizioni statali e regionali in
materia di lavori pubblici.
2. Entro dodici mesi dall'entrata in vigore della presente
legge, la Giunta regionale, avvalendosi della struttura centrale di
coordinamento di cui all'articolo 40, dispone il censimento degli
studi e delle progettazioni già acquisite o comunque affidate a
soggetti esterni, verificandone l'attualità e la corrispondenza dei
contenuti rispetto a quanto stabilito dagli articoli 9, 10, 11, 12,
13 e 14. Laddove la verifica si concluda col riconoscimento
dell'attualità, gli studi e le progettazioni sono classificati
sulla base dei requisiti necessari per l'inserimento nelle
rispettive fasi del ciclo di realizzazione di cui all'articolo 4,
comma 1. Rilevando l'incompletezza degli studi o progettazioni, la
Giunta regionale dispone l'integrazione dell'attività di redazione
degli studi o progettazioni nel rispetto delle disposizioni di cui
all'articolo 29 ed indicando il relativo onere finanziario previo
accertamento della sua copertura.
3. I risultati di cui al comma 2 contribuiscono alla prima
predisposizione degli atti pianificatori di cui agli articoli 6, 7
e 8.
4. Nelle more della redazione dell'elenco prezzi unitari di cui
all'articolo 42, trova applicazione un elenco prezzi elementare
predisposto dall'Assessorato regionale dei lavori pubblici ed
approvato con deliberazione della Giunta regionale entro un mese
dalla data dell'entrata in vigore della presente legge.
5. Nelle more della predisposizione dell'elenco prezzi di cui
all'articolo 42, la verifica delle offerte anormalmente basse di
cui all'articolo 25, comma 8, avviene secondo le vigenti
disposizioni comunitarie e nazionali.
Articolo 48 (Abrogazione di norme)
1. Sono abrogate tutte le precedenti norme regionali
direttamente attinenti alle varie fasi dei cicli di realizzazione
dei lavori pubblici, nonché tutte le altre norme regionali
incidenti sull'identificazione dei bisogni che richiedono la
realizzazione di lavori pubblici per il loro soddisfacimento,
limitatamente alle parti direttamente connesse con la materia dei
lavori pubblici.
2. La legge regionale 9/1993 è abrogata.
3. L'articolo 11 della legge regionale 11 aprile 1984, n. 6
(Finanziamento di opere pubbliche nell'interesse di enti locali) è
abrogato.
Allegato A Tabella delle categorie di lavori pubblici
Territorio ed ambiente:
1. sistema idrico integrato identificato nelle sue componenti
principali: captazione, stoccaggio, adduzione, distribuzione,
restituzione in fogna delle acque ad uso civile ed industriale,
trattamento acque reflue, loro restituzione e riutilizzo;
2. opere per garantire il corretto regime delle acque;
3. opere per la tutela, il riassetto e la difesa del suolo;
4. recupero e ripristino della qualità ambientale e
paesaggistica.
Turismo, beni culturali ambientali:
1. strutture per l'ospitalità;
2. strutture per il turismo, sport e tempo libero;
3. strutture per la cultura e lo spettacolo;
4. beni culturali.
Infrastrutture:
1. viabilità e trasporti:
a) viabilità extraurbana;
b) viabilità e sosta in città;
c) trasporto pubblico.
2. servizi sociali:
a) edilizia scolastica;
b) edilizia residenziale pubblica e convenzionata;
c) strutture socio-sanitarie.
3. attività produttive:
a) strutture per l'agricoltura, l'industria, l'artigianato ed il
commercio;
b) raccolta e smaltimento rifiuti solidi;
c) produzione e distribuzione dell'energia.
4. luoghi di culto ed altri edifici pubblici.
Presidente Ha chiesto la parola il relatore, Consigliere
Borre.
Borre (UV) Colleghi consiglieri, non sarò breve. Lo spessore
della legge, e non lo spessore della legge inteso come numero di
pagine ma come complessità, richiede non solo una relazione
articolata, ma richiede anche un dibattito articolato (o almeno mi
auguro).
La proposta di legge che oggi è all'esame del Consiglio
rappresenta il contributo di un serio lavoro di approfondimento
svolto dalla III e II Commissione. Sento pertanto il dovere di
ringraziare i commissari delle due commissioni, i funzionari delle
stesse e in particolare la dott.ssa Moretto, che ci ha fornito una
preziosa collaborazione.
Il lavoro delle commissioni è stato accompagnato da un'attenta
audizione di tutte le componenti interessate, si è sentito il
parere delle rappresentanze di ordine professionale, i comuni, le
Organizzazioni sindacali dei lavoratori dipendenti, le
organizzazioni di categoria degli artigiani e degli industriali,
gli enti previdenziali, componenti che già in parte costituivano il
gruppo di lavoro che ha collaborato al testo predisposto
dall'Assessorato ai lavori pubblici.
Credo che la proposta di legge rappresenti un serio e
ragionevole punto di incontro fra interessi talvolta anche non
omogenei delle varie categorie coinvolte, rappresenti una valida
sintesi indispensabile e anzi assolutamente urgente per l'economia
valdostana, per non lasciarla in balia dell'incertezza del sistema
legislativo nazionale in continua trasformazione.
La proposta di legge regionale vuole costituire quindi un punto
fermo per l'attività delle amministrazioni pubbliche valdostane,
attività esercitata nel rispetto della competenza primaria che il
nostro statuto attribuisce alla materia.
Da una prima lettura il testo può apparire complesso e di
difficile applicazione, in quanto richiede lo sforzo di avvicinare
la materia in modo nuovo, lasciando alle spalle le abitudini del
vecchio sistema. L'esigenza fondamentale è quella di tutelare gli
interessi della collettività, perché occorre non dimenticare che i
lavori pubblici sono patrimonio di tutti; il dovere della pubblica
amministrazione è quindi quello di garantire al cittadino la
corretta gestione della spesa attraverso la qualità, la
manutenzione del patrimonio e l'eliminazione degli sprechi. Da
questo punto di vista sono più che giustificate le scelte, anche se
severe, della legge proposta, che prova a superare la logica che ha
governato il comparto delle costruzioni negli ultimi 40 anni e che
ha determinato l'attuale crisi del sistema dei lavori pubblici:
assenza di programmazione, scarsa capacità gestionale della
committenza pubblica, impossibilità di premiare la professionalità
e l'imprenditorialità, appesantimento delle procedure, confusione
dei ruoli fra committenza, professionisti ed imprenditori. Forse
non riesce a superare tutti gli aspetti negativi, in quanto
nonostante la nostra competenza primaria non possiamo svincolarci
dai principi imposti dal legislatore comunitario e nazionale, ma
certamente il lavoro svolto ha tenuto in considerazione la realtà
valdostana.
In base alla fotografia del settore predisposto dal Centro
Sviluppo, risulta evidente che la crisi dello stesso in Valle
d'Aosta è una crisi strutturale e che per essere superata richiede
cambiamenti radicali. Dalla fotografia emerge che il settore
imprenditoriale presenta una scarsa cultura aziendale, è molto
polverizzato ed è poco organizzato. Le caratteristiche tipiche di
un ambiente assistito e protetto sono messe in discussione dallo
stesso mondo imprenditoriale, con riferimento al mercato
esclusivamente localistico, all'assenza di una mentalità
commerciale, alla scarsa propensione di collaborazione fra imprese,
all'assenza di figure manageriali, sia nelle aziende che nella
committenza pubblica.
A tutto ciò si affianca la scarsa capacità della struttura
pubblica ad adeguarsi ai cambiamenti imposti anche dall'evoluzione
legislativa. Il concetto di controllo nell'amministrazione pubblica
è esercitato in modo meramente formale e burocratico, con l'effetto
di appesantire i procedimenti e allontanare l'assunzione di
responsabilità.
Si è perso di vista lo scopo di un lavoro pubblico: realizzare
un'opera necessaria per il soddisfacimento di un bisogno della
collettività rispettando i tempi e i costi preventivati. Se ci
guardiamo attorno, abbiamo tanti esempi da citare per capire come
la realizzazione di un'opera pubblica non è mai oggetto di
certezze, fino al punto di vanificare l'obiettivo che l'aveva
determinata. Se da un lato è importante riqualificare il settore
delle imprese, dall'altro occorre regolamentare l'attività della
pubblica amministrazione, ma soprattutto occorre riportare la
progettazione in posizione di centralità nello svolgimento del
ciclo di realizzazione del lavoro pubblico.
La legge in esame sviluppa questi concetti organizzando il ciclo
di realizzazione del lavoro pubblico nella fase di pianificazione e
programmazione, nella fase di realizzazione fisica delle opere, e
nella fase di controllo e verifica dei risultati.
La progettazione è sempre il filo conduttore di tutto il ciclo,
infatti prevede: lo studio che individua le opere necessarie a
soddisfare i bisogni della collettività ricomprese nel piano
regionale dei lavori pubblici, che rappresenta l'atto di indirizzo
del Consiglio regionale per la politica di sviluppo del settore
nell'arco dei cinque anni; la progettazione preliminare che
determina la fattibilità dell'opera e individua l'ordine di
grandezza della spesa da programmare nell'arco di tre anni, per
inserire il lavoro nel programma di previsione della spesa; la
progettazione definitiva che determina i tempi e i costi per
ottenere le autorizzazioni, per programmare l'esecuzione dei lavori
nell'arco dell'anno, inserendoli nel programma operativo; la
progettazione esecutiva, che consente di avviare l'appalto e
all'impresa di formulare con consapevolezza e precisione
l'offerta.
Come si vede, i tre livelli di progettazione determinano lo
sviluppo del ciclo di realizzazione del lavoro pubblico ed il loro
avanzamento caratterizza il ruolo della pubblica amministrazione,
che non può più essere di tipo burocratico, bensì di tipo
gestionale.
Passare dal controllo burocratico al controllo gestionale è il
vero salto qualitativo che la legge impone. In sede di applicazione
della legge si è ritenuto indispensabile responsabilizzare tutti i
soggetti coinvolti: progettisti, funzionari pubblici e imprese. Fin
dal momento di avvio del ciclo di realizzazione è individuato il
funzionario responsabile del coordinamento dell'intero ciclo, al
quale la legge attribuisce la funzione gestionale dell'obiettivo
che ha determinato la scelta politica.
Perché tutta l'attività dell'ente sia posta sotto controllo, si
è ritenuto utile prevedere un'unità di coordinamento, rappresentata
dalla struttura centrale di coordinamento, il cui dirigente è
responsabile della gestione complessiva dei vari cicli e
costituisce il raccordo fra i vari coordinatori, assicurando la
gestione delle informazioni necessarie per l'aggiornamento del
piano dei lavori pubblici, del programma di previsione, del
programma operativo e dell'attività di appalto, tramite la Banca
Dati Osservatorio.
Affinché il sistema non si inceppi, si è ritenuto importante
obbligare coloro che redigono le progettazioni, i tecnici
incaricati della redazione, a stipulare una polizza assicurativa in
favore dell'Amministrazione, al fine di contenere i danni che
potrebbero ricadere sulla collettività.
Lo stesso concetto di responsabilità è esteso alle imprese, che
sono tenute ad esaminare con attenzione le progettazioni poste a
base di gara, dichiarandole eseguibili secondo le regole
dell'arte.
La proposta di legge, per facilitare il cambiamento strutturale
che viene imposto al nostro sistema, ha individuato l'utilizzo di
alcuni strumenti che possiamo così sintetizzare: aiuto ai comuni,
prevedendo forme di cooperazione fra enti locali e la possibilità
di utilizzare il capitolato generale, il regolamento dei lavori in
economia, il prezziario e la Banca Dati Osservatorio predisposti
dalla Regione, supporto al coordinatore del ciclo fornito anche da
esperti esterni, formazione degli addetti del settore con
particolare attenzione alle attività del cantiere e alla cultura
locale della professione, elenco dei collaudatori abilitati a
svolgere tale attività nella Regione Valle d'Aosta, bandi-tipo e
schemi di capitolato d'onere per l'affidamento dei servizi di
ingegneria e architettura, capitolato generale e documenti di gara
uniformi per tutte le amministrazioni, prezziario e Banca Dati
Osservatorio, albo di preselezione per le imprese aventi
un'organizzazione stabile sul territorio, sistema di certificazione
basato sulla qualità per far crescere la capacità imprenditoriale
delle imprese valdostane, stimolandole verso la costituzione di
consorzi stabili.
Certamente non dobbiamo illuderci che basti approvare una legge
per ottenere immediatamente il cambiamento che ci siamo proposti;
occorre del tempo e ci vuole la volontà di remare tutti nella
stessa direzione durante il rodaggio della legge proposta.
Personalmente sono convinto che la proposta in esame consenta
alla nostra regione di far ripartire il settore dei lavori pubblici
secondo schemi nuovi, in grado di dare risultati concreti in tempi
brevi.
Il grande volano dei lavori pubblici in Valle deve riprendere a
girare, ma lo deve fare con regole che valgano per tutte le
amministrazioni del nostro territorio. Ecco perché la legge vuole
assicurare uniformità di comportamenti fra le varie
amministrazioni, dare chiarezza a tutti gli operatori interessati,
assicurare rispetto delle peculiarità e dei valori
economico-sociali, culturali, istituzionali della Valle, recuperare
la capacità gestionale e decisionale della Regione e degli altri
enti locali valdostani, rappresentare un'occasione importante per
stimolare le imprese valdostane a ricercare nuove strategie di
crescita, promuovere l'utilizzo di risorse finanziarie private
verso il soddisfacimento dei bisogni della nostra collettività.
Non ritengo che tutta la passata organizzazione del sistema
regionale dei lavori pubblici possa essere giudicata negativa; sono
però altrettanto convinto che non sia più adeguata per fronteggiare
le nuove esigenze del sistema.
E' importante per la nostra Regione utilizzare in modo pieno la
potestà legislativa, affinché tutta l'organizzazione della materia
dei lavori pubblici sia sempre coerente con gli obiettivi e le
scelte politiche dettate dalla nostra micro-realtà.
Per tutte le cose dette, la struttura della legge assume una
valenza politica molto importante, limita il potere incondizionato
dei singoli in quanto premia il dibattito e il confronto
collegiale, esalta i ruoli e le competenze degli organi regionali
attribuendo al Consiglio il livello strategico e alla Giunta il
livello esecutivo, precisa la centralità del ruolo organizzativo e
funzionale con l'istituzione della struttura centrale di
coordinamento.
Penso quindi di poter dire che questa proposta di legge consente
una crescita dimensionata, una politica più a misura d'uomo, più
rispettosa del territorio, degli usi e dei costumi. A differenza di
molte altre leggi che affrontano solo la fase dell'affidamento, la
legge in esame integra la necessità di dare trasparenza al
procedimento con altri obiettivi altrettanto importanti, come
quelli dell'efficienza e dell'efficacia.
Come ho già detto, il ruolo della pubblica amministrazione viene
esaltato introducendo la pianificazione e la programmazione, al
fine di dare visibilità alla volontà politica e di creare un
mercato locale certo, individuando nell'organizzazione del ciclo di
realizzazione del lavoro pubblico tutte le professionalità
coinvolte ed attribuendo a ciascuna ruoli, competenze e
responsabilità, impostando le procedure di scelta del contraente su
requisiti di qualità verificabili ed accertabili, attribuendo alla
struttura centrale di coordinamento il ruolo di motore per il
funzionamento della legge durante la sua fase di attuazione
concreta.
Sintetizzando, i punti più significativi della legge sono:
- pianificazione e programmazione organizzate in piano regionale
dei lavori pubblici con validità quinquennale, programma di
previsione della spesa con validità triennale, programma operativo
con validità annuale;
- progettazione, organizzata in tre livelli: preliminare,
definitiva ed esecutiva;
- albo di preselezione, per l'affidamento dei lavori di importo
inferiore al limite che sarà fissato dalla Giunta regionale, con
l'obiettivo di snellire le procedure e di meglio tutelare gli
interessi regionali, dal momento che le imprese devono avere
un'organizzazione stabile sul territorio;
- subappalto, limitato alla quota del 30 percento, inoltre -
cosa non da poco - è prevista la possibilità di procedere al
pagamento diretto dei subappaltatori in caso di comprovata
inadempienza dell'appaltatore, vuoi per fallimento dello stesso o
per risoluzione o rescissione del contratto;
- economie, è integrato il regolamento regionale per le economie
e viene esteso anche agli enti locali in attesa che si dotino di un
loro regolamento, inoltre è prevista la possibilità di ricorrere
all'uso dell'economia sia in caso di abbandono del cantiere da
parte dell'appaltatore fallito, sia in caso di calamità;
- manutenzioni, la legge prevede la manutenzione programmata del
patrimonio esistente, con lo scopo di intervenire prima che i danni
diventino emergenza e con il fine di creare un vero e proprio
mercato locale, legato alle caratteristiche degli artigiani e delle
piccole imprese valdostane;
- formazione professionale, per avviare il sistema dei lavori
pubblici verso criteri di qualità certificata;
- Banca Dati Osservatorio, per dare unicità al testo di legge si
sono accorpate le funzioni dell'osservatorio con quelle della banca
dati;
- prezziario, è prevista la istituzione di un prezziario di
riferimento con funzione dinamica e non solo di mero bollettino,
tramite l'aggiornamento continuo;
- struttura centrale di coordinamento, un istituto avente il
compito di dare attuazione alla volontà espressa dagli organi
istituzionali della Regione;
- soggetto promotore, oltre alla figura del concessionario la
legge prevede quella del soggetto promotore per la realizzazione di
opere che possono produrre reddito e in quanto tali capaci di
attirare capitali di rischio;
- competenze e organi, in accordo con la riforma delle
competenze affidate ai dirigenti dalla legge regionale 45/95
vengono attribuiti con chiarezza i compiti che i vari soggetti
della pubblica amministrazione assumono nella gestione dei lavori
pubblici.
Il testo di legge in esame si presenta pesante e corposo in
quanto, come già detto, racchiude tutte le disposizioni in materia
di lavori pubblici, sia per quanto riguarda le norme comunitarie
che quelle nazionali, in più parti scende a regolamentare la
materia, rinviando al capitolato generale solo le clausole
contrattuali. La legge, essendo una legge di tipo gestionale,
riparte dalla norma fondamentale del 1865 e la aggiorna, tenendo
conto della necessità di riaffermare i valori che stanno alla base
del ruolo di committenza, che la pubblica amministrazione deve
esercitare.
In buona sostanza, si intende modificare e correggere i
comportamenti che si sono insediati nella cultura del funzionario
pubblico, con l'intenzione di riportarli in una logica di
efficienza gestionale e non di sola burocrazia. Forse, se con
l'andar del tempo la burocrazia non fosse prevalsa sull'efficienza,
la proposta di legge oggi in esame avrebbe potuto essere ancor più
snella, in quanto non sarebbe stato necessario scendere nel
dettaglio per spiegare come si svolge il ciclo di realizzazione di
un lavoro pubblico.
Vale la pena di ricordare che la proposta di legge, che viene
oggi sottoposta all'attenzione del Consiglio, è un punto di
partenza e non di arrivo, in quanto il Consiglio sarà chiamato a
valutare e deliberare gli atti che consentono l'immediato avvio del
nuovo sistema, primo fra tutti il capitolato generale che
costituisce il contratto tipo.
Al Consiglio verrà sottoposta anche una norma separata, volta a
regolamentare i lavori relativi ai beni culturali, al fine di
assicurare la loro armonizzazione con la presente proposta.
L'esperienza che ho maturato in commissione durante l'esame del
testo di legge proposto, mi ha reso consapevole della difficoltà
della materia e mi ha convinto che l'applicazione dovrà essere
seguita con attenzione e passo per passo. Stiamo introducendo
cambiamenti radicali nel sistema ed è nostro dovere vigilare con
attenzione sul meccanismo che andiamo a mettere in moto, per essere
pronti a portare gli eventuali miglioramenti che oggi non riusciamo
a vedere; per questo ritengo importante proporre l'esercizio di un
controllo continuo all'applicazione della legge almeno per il
periodo transitorio di un anno, da parte di un gruppo di lavoro che
rappresenti le categorie maggiormente interessate dal
provvedimento, in grado di relazionare e formulare tramite la
Giunta regionale eventuali proposte di modifica alla commissione
consiliare competente; la redazione di un manuale di applicazione
che aiuti tutti gli operatori ad utilizzare la legge secondo
logiche interpretative uniformi, precise, trasparenti e puntuali;
l'organizzazione di un corso di informazione e aggiornamento
strutturato durante l'anno transitorio, riservato ai segretari
comunali e ai funzionari interessati, da svolgersi a cura
dell'Amministrazione regionale.
Voglio ricordare ai colleghi consiglieri, ma anche agli
amministratori degli enti locali, ai professionisti e agli
imprenditori, che dal primo marzo 1996 trova piena applicazione la
cosiddetta legge "Merloni" e che, in assenza di una legge
regionale, deve essere applicata anche in Valle d'Aosta, nonostante
non sia adatta alla nostra realtà.
Nel ringraziare per l'attenzione prestata, vi chiedo di tenere
in conto la complessità della proposta di legge, il lavoro fatto
dalla commissione per semplificare la stessa per quanto possibile,
la richiesta di un gruppo di lavoro che possa proporre correzioni
di rotta nella fase di rodaggio, l'applicabilità della "Merloni"
dal primo marzo. Adesso è giunto veramente il momento di remare
tutti insieme in modo coordinato. Vi ringrazio per
l'attenzione.
Si dà atto che, dalle ore 12,15, presiede il Vicepresidente
Aloisi.
Presidente Ha chiesto la parola l'Assessore ai lavori pubblici,
Lavoyer.
Lavoyer (ADP-PRI-Ind) Questo mio primo intervento sarà
brevissimo, riservandomi di intervenire al termine del
dibattito.
Voglio anch'io ringraziare le commissioni competenti, i
commissari, i Presidenti Borre e Parisi per il lavoro approfondito
che hanno fatto per giungere ad un testo che all'apparenza sembra
complesso, ma che in realtà, secondo me, ha raggiunto l'obiettivo -
all'interno di quelle che sono le normative CEE e le normative
nazionali, che non possiamo derogare - di creare un provvedimento
che bene si inserisce nella realtà della Valle d'Aosta, una realtà
piccola e variegata dove esiste un artigianato diffuso e dove
l'organizzazione degli enti locali distribuiti sul territorio è
un'organizzazione modesta, che ha difficoltà a rispondere alle
direttive di una norma nazionale che è una norma di tipo
generale.
Pertanto la proposta di legge regionale oggi all'esame del
Consiglio attinge la sua legittimità nella potestà legislativa
della Regione autonoma Valle d'Aosta ed è da considerarsi il testo
legislativo in grado di rispondere agli obiettivi che ho detto
prima e, secondo me, ai seguenti che vado adesso ad elencare:
- dare attuazione alle direttive comunitarie sopra citate;
- integrare il quadro normativo nazionale, adattandolo alle
specificità della Valle d'Aosta;
- disciplinare gli appalti dei lavori pubblici e dei servizi ad
essi attinenti, architettura ed ingegneria, di importo inferiore
alla soglia comunitaria;
- uniformare il comportamento delle amministrazioni
aggiudicatrici operanti sul territorio della nostra regione;
- razionalizzare l'azione amministrativa secondo criteri di
trasparenza e di efficienza;
- creare un sistema mercato dei lavori pubblici tipico della
Regione Valle d'Aosta;
- promuovere la cultura degli investimenti pubblici, basata
sull'efficacia della spesa.
Le altre considerazioni mi riservo di farle al termine del
dibattito.
Presidente Ringrazio l'Assessore Lavoyer. Se non ci sono
osservazioni, chiuderemmo i lavori della mattinata con la relazione
del Consigliere Borre e l'intervento dell'Assessore Lavoyer per
riprenderli alle ore 16 con la discussione generale.
La seduta è tolta.
