Classificazione
SANITÀ VETERINARIA E ZOOTECNIA
Zootecnia



Oggetto del Consiglio n. 3281 del 6 febbraio 2008 - Resoconto
OGGETTO N. 3281/XII - Interrogazione: "Quantità delle quote
latte assegnate complessivamente alla Regione".
Interrogazione
Vista la legge regionale approvata nella precedente sessione
del 9-10 gennaio scorso dal Consiglio regionale concernente la
"Nuova disciplina delle quote latte";
Considerato che, in virtù dell'articolo 8 della citata legge,
il trasferimento o l'affitto delle quote latte disgiuntamente
dall'azienda è possibile a condizione che l'azienda dell'acquirente
o dell'affittuario "sia ubicata nel territorio regionale";
Considerato che, all'articolo 10 della stessa, la titolarità
delle quote latte relative ad alpeggi o mayen è assegnata "al
proprietario, anche se non conduttore";
Preso atto che, ex articolo 23, i criteri per l'attribuzione
delle quote della riserva nazionale assegnate alla disponibilità
regionale sono stabiliti con Deliberazione della Giunta
regionale;
il sottoscritto Consigliere regionale sottopone la
seguente
Interrogazione
all'Assessore competente per conoscere:
1) quale sia attualmente la quantità di quote latte assegnate
complessivamente alla nostra regione e quale l'incidenza delle
quote effettivamente utilizzate;
2) se la norma che vieta il trasferimento di quote
disgiuntamente dall'azienda risponda ad una necessità reale del
mercato regionale;
3) quali sono i criteri che sono stati stabiliti fino ad oggi
per l'assegnazione delle quote della riserva nazionale assegnate
alla disponibilità della Regione;
4) quali sono le ragioni per le quali i titolari proprietari
degli alpeggi o mayen possono continuare a detenere le quote latte
loro assegnate, anche se non conduttori di azienda.
F.to: Bortot
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'interrogazione e partendo
dal primo quesito: "quale sia attualmente la quantità di quote
latte assegnate complessivamente alla nostra regione e quale
l'incidenza delle quote effettivamente utilizzate". Posso riferire
che l'ammontare dei quantitativi di riferimento assegnati ai
produttori della Regione per la campagna 2007-2008 ammonta:
consegne kg 41.194.463, vendite dirette kg 15.623.027, per un
totale di 56.817.490.
Le produzioni relativamente alla campagna 2006-2007 - le
produzioni della campagna in corso saranno disponibili solo dopo il
15 maggio 2008 - ammontano a kg 45.746.798 con una percentuale di
utilizzo di circa 80%. I due dati non sono direttamente
sovrapponibili, trattandosi di campagne diverse. La percentuale di
utilizzo corrisponde a circa l'80% sia per le consegne sia per le
vendite dirette.
In merito al secondo quesito, "se la norma che vieta il
trasferimento di quote disgiuntamente dall'azienda risponda a una
necessità reale del mercato regionale", si può dire che il divieto
di trasferimento delle quote disgiuntamente dall'azienda risponde
alla necessità di tutelare il quantitativo globale produttivo
assegnato alla regione, evitando che una parte delle quote venga
venduta all'esterno del territorio regionale, impoverendo quindi la
potenzialità produttiva della regione. Di questo se ne ha la
consapevolezza circa il fatto che le quote latte all'esterno del
territorio hanno una valutazione molto superiore alle quotazioni e
prezzi di vendita interni. Bisogna anche ricordare che, comunque,
le quote revocate ai produttori della regione per il loro mancato
utilizzo o per un uso inferiore al 70% - in riferimento
all'articolo 22 della legge - vengono riassegnate alla
disponibilità regionale per la loro attribuzione ai produttori che
ne fanno richiesta. La legge, ai sensi dell'articolo 9, consente
inoltre affitti in corso di campagna tra produttori in attività,
che in molti casi permette una sorta di precompensazione fra
produttori, sovente facenti capo allo stesso acquirente, in modo da
evitare il pagamento del prelievo supplementare previsto nel caso
di superamento della quota, quindi fa da ammortizzatore.
"Quali sono i criteri stabiliti fino ad oggi per l'assegnazione
delle quote della riserva nazionale assegnata alla disponibilità
della Regione". I criteri utilizzati finora fanno capo alla
deliberazione di Giunta n. 3828/2005 e sono riassumibili in una
tabella (tabella A): punteggio 100 per i giovani agricoltori non
titolari di quota latte, conduttori di azienda agricola che al
momento della presentazione dell'istanza di assegnazione abbiano
un'età compresa fra 18 e 40 anni. È evidente che nell'ambito di
questa assegnazione di punteggi si tiene conto della politica in
atto dal punto di vista agricolo. Punteggio 80 per giovani
agricoltori già titolari di quota latte, conduttori di azienda
agricola che al momento della presentazione dell'istanza di
assegnazione abbiano un'età compresa fra 18 e 40 anni, oppure
titolari e conduttori di azienda agricola non titolari di quota,
con età al momento della presentazione superiore a 40 anni.
Punteggio 75 per azienda destinata ad alpeggio in produzione non
titolare di quota, oppure titolare conduttore di azienda agricola
già titolare di quota con età al momento della presentazione
dell'istanza di assegnazione superiore a 40 anni. Punteggio 60 per
azienda destinata ad alpeggio in produzione, già titolare di quota
e per aziende sperimentali ed istituti di istruzione o altri enti
di ricerca e aziende di enti e istituti di carattere benefico e di
pena non titolari di quota latte. Punteggio 45 per aziende
sperimentali di istituti di istruzione e altri enti di ricerca e
aziende di enti ed istituti a carattere benefico e di pena titolari
di quota latte.
I punteggi non sono cumulabili. Per le aziende già titolari di
quota si applica un'ulteriore differenziazione, applicando in
aggiunta ai punteggi sopra indicati, quelli di seguito esposti
nella tabella B: punteggio 10 per azienda agricola titolare di
quota A + B inferiore a 30 tonnellate; punteggio 5 per azienda
agricola titolare di quota A + B superiore a 30 tonnellate.
Ultimo quesito: "quali sono le ragioni per le quali i titolari
proprietari degli alpeggi o mayen possono continuare a detenere le
quote latte loro assegnate, anche se non conduttori di azienda".
Considerato che nella maggior parte dei casi gli alpeggi e talora
anche i mayen non sono gestiti direttamente dai proprietari, ma da
affittuari con ricambio degli stessi a fine contratto, si è
rilevata l'opportunità di mantenere in capo a tali realtà il
quantitativo di riferimento, legandolo al proprietario che con
contratto cede terreni e quote per poter produrre.
Altro fatto importante riguarda la tempistica relativa alla
definizione dei contratti di cui sopra, che sovente sono stipulati
ad inizio di anno solare, quindi l'affittuario rilevante non
potrebbe accedere in tempo per un'assegnazione straordinaria di
quota, stante le modalità e la tempistica con cui AGEA comunica
alla Regione le quote assegnate a seguito di revoca. Il rischio
infatti è quello di avere alpeggi o mayen sprovvisti di
quantitativi di riferimento, quindi senza possibilità di
commercializzare latte e/o prodotti lattiero caseari assolutamente
indispensabile per una gestione economicamente valida e anche in
relazione al fatto che tali realtà, senza bestiame da latte,
rischierebbero uno sfruttamento non razionale e solo con capi
improduttivi. L'opportunità quindi di assegnare tali quantitativi
ai proprietari risponde all'esigenza di tutelare la produzione di
qualità realizzata in tali realtà.
Presidente
- La parola al Consigliere Bortot.
Bortot (Arc-VA)
- Sono soddisfatto della risposta
dell'Assessore, perché è una risposta dettagliata che ci permetterà
di lavorare su questi dati e soprattutto capire l'intoppo. Ho
capito bene il fatto delle quote assegnate all'alpeggio e non a chi
affitta l'alpeggio, perché in questo caso le quote sono vincolate e
non possono essere commercializzate o altro, ma questo crea un
rischio di penalizzazione agli affittuari degli alpeggi nella
misura in cui, anno dopo anno, non accedono sempre allo stesso tipo
di alpeggio.
Chiederei all'Assessore una copia dei dati per poterci tornare
sopra e capire meglio come si potrebbe addivenire alla soluzione di
questo intoppo. Non è un gran problema, solo che più volte mi sono
sentito dire: quest'anno affitto un alpeggio tipo a
Saint-Barthélemy, l'anno prossimo non mi metto più d'accordo, e la
possibilità in qualche... però se affitto le quote per un altro
alpeggio, se l'alpeggio viene affittato a un terzo non ci sono più
le quote... insomma, c'è un inghippo da definire.
