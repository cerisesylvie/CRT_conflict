Classificazione
LAVORO
Politica del lavoro



Oggetto del Consiglio n. 2368 del 21 dicembre 2006 - Resoconto
OGGETTO N. 2368/XII - Ritiro della mozione: "Accessibilità
alla piattaforma informatica per le procedure in materia di
apprendistato".
Mozione
Premesso che:
- La Regione nel regolamentare agli adempimenti obbligatori
per la gestione dei rapporti di lavoro con qualifica di apprendista
ha previsto l'uso esclusivo di un protocollo informatico su di un
sito dedicato gestito dall'Agenzia del Lavoro;
- Tale piattaforma informatica risulta compatibile soltanto
con il "software proprietario" della Microsoft, ignorando
completamente - il sempre più diffuso - sistema operativo libero e
gratuito Linux;
- la direttiva sul "riuso" prevede per l'accessibilità ai
documenti della P.A. almeno un formato aperto, alfine di consentire
l'indipendenza da specifici "software proprietari";
Rilevato che l'attuale impostazione di tale piattaforma
informatica costituisce - in violazione delle norme nazionali ed
europee, oltreché dell'ampia giurisprudenza, in materia di
concorrenza - una posizione di monopolio a favore di Microsoft,
obbligando le aziende ad utilizzare questo software per poter
adempiere ad un obbligo normativo;
Il Consiglio regionale della Valle d'Aosta
Impegna
la Giunta regionale a rendere accessibile entro 30 giorni
anche ai software cosiddetti open source la piattaforma informatica
inerente le procedure obbligatorie in materia di apprendistato e a
prevedere per ogni futura gestione telematica di servizi attivati
dall'Amministrazione regionale l'uso di protocolli di comunicazione
compatibili ai "sistemi non proprietari".
F.to: Frassy - Tibaldi - Lattanzi
Presidente
- La parola al Consigliere Frassy.
Frassy (CdL)
- Questa mozione nasce da una problematica
che - direi - di politico ha poco, ed è una mozione che potremmo
definire "squisitamente tecnica", nel senso di andare incontro alle
esigenze di coloro che hanno necessità di fruire dei servizi o,
meglio, le procedure che vengono attivate tramite Web.
Abbiamo constatato che, dando applicazione alle norme
conseguenti al decreto legislativo attuativo della "legge Biagi" in
materia di apprendistato, l'Amministrazione regionale ha
predisposto una piattaforma informatica che è stata messa "online"
ed è obbligatoria per tutte le aziende che abbiano apprendisti, per
poter espletare la procedura di registrazione degli adempimenti
necessari e obbligatori per effettuare la formazione prevista dalla
"legge Biagi". Abbiamo riscontrato come questa piattaforma abbia un
difetto di comunicazione, ovvero la piattaforma è completamente
gestibile solo con un determinato "software", che è il "software"
della "Microsoft", mentre con altri "software", in particolare con
i cosiddetti "sistemi operativi liberi e gratuiti" a cui fa
riferimento tutto il mondo "Linux", non è possibile espletare le
procedure previste dalle normative regionali. Considerando che su
tutta questa materia ci sono una serie di direttive europee e anche
una serie di decreti ministeriali, in particolare con il Ministero
dell'innovazione tecnologica, che aveva visto attivarsi l'allora
Ministro Lucio Stanca in uno sforzo di informatizzazione...
(il Presidente richiama l'aula al silenzio)
... anche perché su questo aspetto il Consiglio è chiamato ad
esprimere un voto, è un aspetto poco politico, ma proprio per
questo forse meriterebbe di essere capito nella sua essenza: quella
di andare incontro alle esigenze delle aziende che, in base
all'attuale piattaforma, hanno l'obbligo di usare un determinato
sistema operativo. È un po' come se noi, nell'andare ad aprire
un'autostrada, decidessimo che su quella autostrada ci possono
andare solo quelli che hanno le auto "FIAT"... sicuramente
sarebbero contenti i signori della "FIAT", probabilmente un po'
meno tutti gli altri produttori e soprattutto tutti coloro che
hanno altri automezzi, perché per percorrere quella strada
dovrebbero cambiare l'automezzo!
Chiediamo solo che si renda accessibile... abbiamo individuato
un termine di 30 giorni perché è un problema reale, nel senso che è
da molto tempo che le aziende hanno l'obbligo di interagire con
questa piattaforma, perciò pensiamo che andare a modificare le
possibilità di accesso anche per "software liberi" siano procedure
facilmente gestibili in questo lasso di tempo individuato. Trenta
giorni non sono però l'elemento centrale della richiesta contenuta
nella mozione, perché se anziché 30 dovessero essere 65,
sicuramente non cambia la sostanza; quello che però vorremmo
passasse come concetto che l'Amministrazione d'ora in avanti, ogni
qualvolta attiva delle procedure non facoltative, ma obbligatorie -
e qui, siamo in questa situazione -, attivi delle procedure
facilmente intercomunicabili con i vari sistemi operativi e non
delle procedure che obblighino l'utente finale ad adeguarsi ad un
determinato "software". Penso che sia un discorso non solo di
rispetto delle norme della concorrenza, non solo del rispetto
dell'utenza, ma sia un concetto di civiltà informatica: attivare
delle piattaforme, cioè, che siano fruibili da quelli che sono i
maggiori "software" in essere.
Ritengo che il problema sia stato sintetizzato in maniera chiara
nella mozione, l'ho solo ricordato per quanti non avessero avuto
modo di leggere il testo o potessero avere qualche dubbio sulla
sintesi del testo. Mi auguro che la discussione che seguirà possa
recepire la nostra istanza.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Vorrei intervenire per esplicitare
che quanto detto dal collega Frassy e quanto è abbozzato
all'interno della mozione non è in contrasto con quanto viene fatto
e con il pensiero del Governo e delle strutture, però mi tocca
riprendere il ragionamento fatto dal collega Frassy per condividere
con lui il pensiero che questa è una materia abbastanza tecnica e
che merita un approfondimento e un confronto che non è politico, ma
strettamente tecnico-operativo, fermo restando che c'è una
condivisione di fondo sulla necessità di avere dei sistemi
aperti.
Nel condividere questo, nei 30 giorni non si capisce alla fine
cosa si vuole, nel senso che se c'è un riposizionamento del sistema
apprendistato sul sistema operativo "Linux", è un'operazione
costosissima e non abbiamo i soldi. Se l'obiettivo è renderlo
accessibile da "browser liberi", questa è un'operazione possibile
con dei costi anche contenuti, il problema diventano "i 30 giorni".
C'è un'altra soluzione: quella di rendere disponibili i formati
documentabili su piattaforme aperte, quindi ancora una cosa
diversa.
Allora, se il collega Frassy è d'accordo, chiederei... non so se
è la IV Commissione che si occupa del tema, ma di convocare i
tecnici, perché mi trovo nella difficoltà di dare delle indicazioni
in aula su temi così specificatamente tecnici, che rischiano di
portarci lontano. Condivido l'impostazione, quindi ci possiamo
attivare per fare questo mestiere, ma un confronto con i tecnici
che ci permettono di circoscrivere questo ragionamento è un
percorso più opportuno, per cui vi chiederei la disponibilità ad
affrontare questo tema nel più breve tempo possibile, ad esempio da
qui alla fine dell'anno o alla prima settimana dell'anno, in
commissione, in modo da poterci confrontare e in modo da avere
anche subito dai tecnici alcune proiezioni, sia temporali, sia di
costi.
Presidente
- La parola al Consigliere Venturella.
Venturella (Arc-VA)
- Credo che la mozione dei colleghi
di "Forza Italia" abbia una sua ragion d'essere, sia interessante,
perché ha individuato uno specifico tema sul quale lavorare l'"open
source"; ho provato a collegarmi sia su piattaforma "open" che su
piattaforma "Microsoft" e "Internet", hanno tutte e 2 aperto e mi
sono anche registrato come utente. Vorrei capire però il secondo
passaggio: richiede la documentazione, ad esempio l'elenco completo
delle aziende oppure l'elenco completo con dossiers attivi, sia da
piattaforma "Microsoft" che da piattaforma "open", c'era scritto
"no documents found", cioè non vi sono documenti e mi hanno
bloccato comunque; vorrei capire dal collega Frassy se ha provato,
e in che modo, perché credo che occorra un approfondimento anche in
commissione.
Siamo favorevolissimi a questa impostazione, credo che la
mozione non chieda la luna, ma sia ragionevole, forse si può
rivedere il tempo di 30 giorni, ma credo che l'argomento sia da
approfondire. Naturalmente chi più di noi, anche come "forma
mentis", è disponibile a lavorare, perché non tutte le
applicazioni, ma alcune applicazioni siano su piattaforma
"open"...
Presidente
- La parola al Consigliere Frassy.
Frassy (CdL)
- Prendo atto delle buone volontà
dell'Assessore Marguerettaz, sul presupposto che la questione,
essendo eminentemente tecnica come già avevo evidenziato nella mia
breve illustrazione, può essere meglio sviscerata in
commissione.
L'invito che faccio, e all'Assessore e al Presidente della IV
Commissione, che so che è stato oggetto di qualche "tirata
d'orecchie" non più tardi della giornata di ieri, è a prendere in
considerazione questo problema con sollecitudine, perché è un
problema aperto, è un problema con il quale si devono confrontare
da un paio di mesi a questa parte le aziende, perciò sarebbe
opportuno che, se non sono i 30 giorni, siano i 45 o i 50 giorni,
ma si arrivi a definire un percorso che renda accessibile in un
rispetto dell'utenza queste piattaforme obbligatorie.
Ritiriamo la mozione con questo intendimento.
Presidente
- La mozione è ritirata.
Il Consiglio prende atto, concordando.
