Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 1843 del 8 giugno 2011 - Resoconto
OGGETTO N. 1843/XIII - Interpellanza: "Revisione dei criteri
per l'assunzione di personale a tempo determinato in qualità di
assistente alle manifestazioni da parte della Società di Servizi
S.p.A.".
Interpellanza
Preso atto che la Società di Servizi Valle d'Aosta S.p.A. ha
indetto una selezione pubblica, per titoli ed esami, per
l'assunzione di personale a tempo determinato nel profilo
professionale di Assistente alle manifestazioni per l'assistenza
nelle attività di valorizzazione e custodia dei beni culturali,
nonché nella gestione di attività culturale e fieristiche e che la
prova d'esame si è svolta venerdì 20 maggio;
Constatato il contenuto dell'articolo 5 del bando: "Articolo
5 - Prova d'esame - 1. La prova d'esame vertente su storia,
geografia, castelli, monumenti della Valle d'Aosta è così
strutturata:
- quesiti a scelta multipla (almeno tre opzioni);
- quesiti attraverso domande del tipo "vero/falso";
- quesiti a completamento;"
Rilevato che i candidati ammessi alla prova d'esame, pur
operando in servizi da rendere presso l'Amministrazione regionale,
in stretta sinergia e collaborazione con personale regionale, non
sono sottoposti ad alcun accertamento di piena conoscenza della
lingua francese e di una lingua straniera;
Rilevato altresì che nel bando non è fatta menzione di un
riconoscimento per coloro che abbiano già superato in passato una
prova di piena conoscenza della lingua francese o siano in possesso
di un diploma di scuola secondaria di secondo grado che sia stato
conseguito ai sensi del Decreto Legislativo 21 settembre 2000, n.
281, "Norme di attuazione dello statuto speciale della regione
Valle d'Aosta concernente l'utilizzo della prova di francese, già
sostenuta nell'esame di Stato per l'accesso all'impiego negli
uffici periferici delle amministrazioni statali" pubblicato nella
Gazzetta Ufficiale n. 240 del 13 ottobre 2000;
Rilevato ulteriormente che non si riconosce alcun punteggio
particolare a coloro che sono in possesso di un titolo di studio,
legalmente riconosciuto, inerente alla conoscenza di una lingua
straniera;
Appurato che in Europa e nel mondo per coloro che lavorano in
questa tipologia di servizi è spesso richiesta la conoscenza di più
lingue;
Considerato che dal punto di vista contrattuale, non aver
verificato specifiche conoscenze linguistiche all'atto della
selezione, comporterà delle difficoltà a garantire la tenuta dei
livelli stipendiali, dequalificando il personale;
il sottoscritto Consigliere regionale
Interpella
la Giunta per sapere se intenda rimediare a questa evidente
deficienza procedurale, sia sul piano del riconoscimento di titoli
già acquisiti per i precari storici e per i valdostani francofoni,
sia per quanto attiene ai requisiti minimi di
professionalità.
F.to: Donzel
Président
- La parole au Conseiller Donzel.
Donzel (PD)
- Egregio Presidente, cari colleghi, il tema
in oggetto è molto delicato, perché in questa fase - che sappiamo
essere molto difficile - della costituzione della Società dei
Servizi della Valle d'Aosta, partecipata per intero dalla Regione,
è chiaro che è in atto un processo di passaggio che, dal punto di
vista tecnico, presenta delle oggettive difficoltà, che non è
nostra assoluta intenzione strumentalizzare, anzi; speriamo che i
recenti pareri unificati della Corte dei Conti non intervengano
anche a mettere a rischio questo tipo di progetto. Neanche è nostra
intenzione mettere in discussione l'esito della prova; ci sono
state delle acclamazioni entusiastiche da parte di alcuni
sindacati, e pensavo che se c'è qualcosa da acclamare è che tutto
si è svolto con regolarità e che le posizioni sono oggettive.
Quindi non è neanche in questo che vogliamo attirare
l'attenzione.
Vogliamo invece attirare l'attenzione su una tipologia di
servizio che a nostro avviso richiede delle competenze, che ci
sembra abbastanza pleonastico ribadire per noi valdostani e che
sono, fra l'altro, la conoscenza delle due lingue del nostro
territorio, italiano e francese; eventualmente aggiungo anche la
conoscenza di un'altra lingua straniera come l'inglese, il tedesco
o lo spagnolo. Si tratta di alcuni servizi che sono svolti in una
situazione in cui c'è un contatto con il pubblico: in questo senso
ha fatto specie che di questo non si sia tenuto conto, tanto più
che alcuni di questi soggetti tali prove di esame in passato le
avevano superate, ad esempio avevano fatto delle verifiche su una
conoscenza della lingua francese e nel precedente contratto
percepivano un'indennità legata alla conoscenza della lingua
francese. Ora, l'impressione che si ha è che, non avendo superato
questa prova, saranno nella condizione di non beneficiare
dell'indennità di piena conoscenza della lingua francese. Poi è
chiaro che si potranno trovare degli artifici contrattuali per
andare a compensare la mancata erogazione di un'indennità con dei
bonus
, con degli
una tantum
, con delle altre forme
contrattuali, ma una cosa è dare ad un lavoratore un corrispettivo
per una precisa voce contrattuale riconosciuta in Valle d'Aosta per
chi lavora presso l'Amministrazione regionale, altra cosa è
inventarsi qualche norma; fra l'altro, gli stessi lavoratori
potrebbero rivalersi sul fatto che la prestazione non cambia e
quindi, a parità di prestazioni, potrebbero richiedere la stessa
erogazione di stipendio, anche qui andando a finire in chissà quali
meandri di confronto sindacale che, a partire dal casinò e passando
per l'USL, stanno da anni contraddistinguendo il rapporto fra
dipendenti e amministrazione.
Dal nostro punto di vista, quindi, questa è una lacuna a cui
bisogna sopperire, si chiamino corsi di formazione
successivi...sarà compito della società trovare senza stravolgere
graduatorie - non è nostra intenzione mettere in discussione quanto
è stato fatto - un modo per migliorare questo tipo di servizio,
tanto più se questo personale si trova ad operare in un contesto di
contiguità con personale della Regione, quindi due persone che
prestano un servizio molto vicino uno all'altro, a comunicare fra
di loro, penso che ci sia una comunicazione fra i dipendenti di
ruolo dell'Amministrazione regionale e questo personale che viene
assunto, in cui esiste una palese difformità dal punto di vista di
un principio che è quello della conoscenza linguistica. Quindi a
nostro avviso questo è un limite molto forte di tale procedura e
vorremmo capire come si procederà in futuro.
Président
- La parole au Président de la Région,
Rollandin.
Rollandin (UV)
- Grazie Presidente.
Nel merito vorrei ricordare che c'è una differenza sostanziale
tra l'assunzione in una pubblica amministrazione e il fatto di
essere nella Società di Servizi, società che è riferita - come da
legge - ad un impegno a sostenere una serie di attività, fra cui
anche quella delle mostre. Quindi è evidente che, qualora si
dovesse poi modificare la pianta organica della Regione prevedendo
un aumento del numero di assistenti a manifestazioni, questi
faranno regolare concorso con prova di francese, se non l'hanno già
sostenuta, come è normale, cioè seguiranno quello che è l'iter
normale. In questo caso l'iter è stato concertato con le
organizzazioni sindacali per essere nella graduatoria della Società
di Servizi (voglio precisare che oggi si chiede come mai non è
stata fatta una prova per la conoscenza di francese, quando
dall'altra parte è stata fatta una guerra da parte di un sindacato
per non far fare le prove nemmeno delle conoscenze minime per fare
l'assistenza!).
Permettetemi di dire che un po' di stupore c'è, quindi prendo
atto di questa richiesta di prova di lingua francese per il
personale precario, per il quale, a tutti i livelli, non è mai
stata fatta la prova di francese a nessuno. Prendo atto che oggi,
da parte di un Consigliere del PD, si chiede la prova di francese;
io voglio solo dire che da parte nostra non è previsto di far
sostenere la prova di francese a queste persone, perché hanno un
ruolo precario, seppure nei tre anni, ma ripeto che mi stupisce
molto, oggi, sentir chiedere come mai non è stata fatta la prova,
proprio da coloro che non volevano la prova normale che invece si
richiede a tutti come conoscenza di base per fare l'assistente alle
mostre! Questo, permettetemi...un po' di stupore c'è! Quindi
confermiamo che l'andamento...e, fra l'altro, il dibattito fatto da
una forza sindacale, perché solo una forza sindacale ha avuto
questo atteggiamento, di non volere le prove selettive per gli
assistenti alle mostre, questo è noto al collega interpellante,
credo che lo sappia, e si sosteneva che questo avrebbe creato
problemi a quelli che avevano già lavorato e che avevano
esperienza. Per fortuna, fatte le prove secondo le regole che sono
state concertate con tre sindacati su quattro, c'è stata la normale
partecipazione di tutti quelli che avevano lavorato prima, che
hanno superato la prova e che saranno chiamati per svolgere il loro
ruolo normalmente.
Credo che, per quanto ci riguarda, non ci sarà alcun
escamotage
, alcun tentativo di coprire l'indennità e non
l'indennità, perché l'indennità per i precari non è mai stata data
e non sarà data nella Società di Servizi.
Président
- La parole au Conseiller Donzel.
Donzel (PD)
- Sono sorpreso e, mi consenta, anche un po'
scioccato, Presidente, della sua risposta, perché lei, anziché
rispondermi nel merito, mi ha parlato di quelli che...io non so chi
sono "quelli che", se si riferiva ad amici che frequento io...mi
dica, forse ho delle frequentazioni che lei non gradisce!
Io sto entrando nel merito di questa questione, noi stiamo
dicendo che...lei ha detto che non si fa la prova; io le sto
dicendo che, a mio avviso, per lavorare come addetto ad un castello
o ad una mostra è importante la conoscenza delle lingue straniere,
e ho escluso il francese dalle lingue straniere, perché lo ritengo
una lingua che sta sullo stesso piano dell'italiano. Non è stato
neanche immaginato nel formulario che un cittadino valdostano
potesse sostenere questa prova in lingua francese, ne avrebbe tutto
il diritto! Ma glielo chiedo a lei...
(interruzione del Presidente della Regione, fuori
microfono)
...ma glielo chiedo a lei! Lei mi dice: a noi non ce ne importa
niente. Bene, prendiamo atto che a questa Amministrazione non
gliene importa niente! Scusi, lei mi ha risposto: non se ne parla
perché i precari non sono tenuti, ma queste persone già
precarie...mi dà fastidio che siano precarie, tanto per parlarci
chiaro, mi dà fastidio che si dica già che per tre anni i precari
stanno parcheggiati lì, e poi di nuovo altri tre anni di
precariato...quindi già quello mi dà fastidio! Però, ancora di più
mi dà fastidio che si dica: siccome è un concorso aperto a tutti,
hanno concorso centinaia di persone, può concorrere chiunque...
(nuova interruzione del Presidente della Regione, fuori
microfono)
...una selezione, poteva concorrere chiunque. Noi sappiamo che
potremmo avere addetta ad una mostra una persona che non sa una
parola di francese, che non sa una parola di inglese! Questo ai
fini della prova che è stata messa in campo!
Lei dice: a noi sta bene così; io le dico che a noi del PD non
sta bene, questo è il punto! Poi lei mi può tirare fuori cosa ha
detto dieci anni fa un sindacato o un altro sindacato...io dico che
in questo momento di fronte alla necessità...fra l'altro, non
esiste un giovane valdostano diplomato che non sia in grado di
superare una normalissima prova che gli consenta di dire...
(nuova interruzione del Presidente della Regione, fuori
microfono)
...ma scusi, lei ha il dovere, nel momento in cui assume una
persona, di verificare questa cosa, tanto più che non cade nella
questione che lei pone e che hanno posto alcuni sindacati: voi
volete delle prove difficili per far fuori le persone che sono lì
dentro da anni. Noi, per le persone che erano lì dentro da anni,
chiedevamo un percorso separato come è avvenuto ovunque...anzi,
queste persone avevano addirittura già superato delle prove!
Allora, a mio avviso, questo è un problema; si tratta di società
partecipate regionali finanziate interamente dall'Amministrazione
regionale...non può essere che in questi percorsi non si tenga
conto...torno a ribadirle una questione che abbiamo già discusso,
Presidente, con assoluto rispetto, quando abbiamo parlato dei
forestali: noi dobbiamo dare dei messaggi ai giovani, non tanto a
quelli che sono lì da dieci anni a fare questo lavoro, che sono il
primo a difenderli, che non devono essere toccati, ma ai giovani
valdostani, che qui bisogna studiare di più! Questo è il messaggio
che cerchiamo di dare dai banchi del PD!
La "sua" Amministrazione mi pare che su questo punto non voglia
recepire. Mi dispiace, me ne rammarico.
