Classificazione
BILANCIO E CONTABILITA' REGIONALE



Oggetto del Consiglio n. 61 del 25 luglio 2013 - Resoconto
OGGETTO N. 61/XIV - Interpellanza: "Situazione debitoria
dell'Amministrazione regionale nei confronti di imprese e
società".
Presidente
- Ha chiesto la parola il collega Gerandin, ne
ha la facoltà.
Gerandin (UVP)
- Merci Président.
La nostra interpellanza nasce dalla preoccupazione e dalla
difficoltà che il sistema economico-produttivo valdostano in questo
momento sta vivendo. Questa difficoltà, che spesso è aggravata da
una carenza di liquidità che deriva pure dal ritardato pagamento da
parte delle pubbliche amministrazioni, è una difficoltà non solo
valdostana, lo riconosciamo, ma è una difficoltà nazionale. Questa
carenza di liquidità a volte, soprattutto in questo difficile
momento, dobbiamo sommarla anche alla restrizione del sistema
bancario nell'erogazione del credito e questa è una grande
difficoltà con la quale le imprese, ma anche i comuni cittadini
devono confrontarsi. La nostra preoccupazione nasce perché pure le
controllate regionali, che sono in presenza di crediti...vantano
crediti verso l'Amministrazione regionale, in questo momento
debbono ricorrere a richieste di credito presso istituti di
credito. Noi nella nostra interpellanza ne abbiamo citata una ad
esempio: quella di Projet Formation, a noi risulta che Projet
Formation vanta un credito con la Regione a tutt'oggi di oltre
2.200.000 euro, che si è fatto fronte con patrimonio netto e
prestiti con istituto di credito e sono rallentati i pagamenti dei
fornitori, che le convenzioni tra Projet Formation e Regione vanno
a rilento...un anno, il tempo per sottoscrivere queste convenzioni
sulla base delle quali poi possono essere eventualmente elargite
queste somme dovute. Risulta che questo ritardo delle convenzioni
sia una prassi comune, per cui, tenuto conto di queste difficoltà,
la prassi è quella di non siglare le convenzioni...ma potremmo
citare anche INVA, ecco, perché...non voglio essere male
interpretato, ma leggo dalla relazione del Collegio dei revisori
dei conti in cui si dice:
"la gestione operativa nei
primi...dell'esercizio 2013 sconta il fisiologico rallentamento
dovuto ai consueti ritardi nella definizione dei rapporti
contrattuali con i clienti e le loro ridotte capacità di spesa.
Alla data della presente relazione non risultano pertanto ancora
contrattualizzati tali servizi, che, nelle more della loro
definizione economica, vengono comunque erogati e garantiti da
società sostenendo in via anticipata i relativi oneri",
alla
data relativa significa 13 maggio 2013.
Noi pertanto vorremmo capire, oltre a queste difficoltà ad
erogare questi crediti verso le partecipate, perché ricordo che
Projet Formation è una controllata di Finaosta al 91 percento, che
INVA è una società
in house
nella quale la partecipazione
azionaria della Regione è molto significativa, è
maggioritaria...vorremmo capire, oltre a queste difficoltà, quali
sono...a quanto ammontano questi debiti verso...queste
amministrazioni...del sistema delle controllate regionali. Vorremmo
conoscere:
"a quanto ammontano gli impegni della Regione
nei confronti dei privati per contributi loro dovuti"
e non
erogati, conoscere
"la situazione attuale del bilancio di
cassa..."
, e qua voglio fare un cenno al patto di stabilità,
già citato in precedenti interventi, vorremmo capire se questo
patto di stabilità è già stato siglato con lo Stato; se è vero,
come da più voci circola, che l'abbiamo già sforato, perché,
leggendo un po' di variazioni di bilancio, che peraltro saranno
all'esame poi nei prossimi punti all'ordine del giorno, assistiamo
a variazioni di bilancio che impegnano nel triennio. Significa
forse che le risorse disponibili erogabili nell'anno di competenza
2013 sono già esaurite? E che abbiamo già impegnato nei bilanci
futuri o che addirittura avevamo già impegnato le risorse 2013 in
bilanci precedenti? Noi allora vorremmo capire veramente qual è lo
stato di salute della finanza regionale, quali sono le effettive
risorse disponibili. Siamo veramente convinti che il bilancio che
ci è stato presentato e che è stato approvato a livello regionale
non sia l'effettivo bilancio di disponibilità. Vorremmo capire se
il bilancio attuale ci permette di far fronte agli impegni assunti
nei periodi precedenti, vorremmo conoscere:
"quali siano gli
intendimenti per fronteggiare le attuali difficoltà nei pagamenti e
quali misure si intendano attuare e quali priorità definire in
merito alle scelte derivanti da questa diminuzione di risorse del
bilancio regionale"
. Grazie.
Si dà atto che dalle ore 10,24 riassume la presidenza il
Presidente Emily Rini.
Rini (Président)
- Merci. Pour la réponse, la parole à
l'Assesseur Baccega.
Baccega (SA)
- Sì, grazie Presidente. Io ringrazio i
Consiglieri per aver posto all'attenzione del Consiglio, con
quest'interpellanza, quella che è una situazione che
inevitabilmente doveva essere valutata ed approfondita soprattutto
all'inizio di questo percorso, di questa legislatura che nasce a
metà dell'esercizio finanziario 2013. In realtà, devo dire che sono
stati posti ulteriori quesiti ai quali eventualmente ci riserveremo
di rispondere in altri ambiti, in quanto l'interpellanza...nel suo
intervento, Consigliere Gerandin, ha ampliato lo spazio delle
richieste; peraltro ieri molti Consiglieri, il Consigliere
Grosjean, il Consigliere Nogara, il Consigliere Ferrero hanno fatto
un'apertura di credito, se vogliamo, dando il beneficio del
noviziato anche a noi della Giunta, quindi, da questo punto di
vista, questo ci rasserena un po'.
Entrando però proprio nel merito del quesito n. 1:
"a quanto
ammontano i debiti nei confronti del sistema delle imprese e delle
società..."
, ebbene i debiti che risultano esigibili agli atti
degli uffici del Dipartimento bilancio nei confronti del sistema
delle imprese e delle società sono pari a 386.957 euro, tale
importo coincide con le liquidazioni già firmate dai dirigenti
delle strutture di gestione, per i quali però non è stato ancora
emesso il pagamento, ma siamo in fase di emissione del mandato. Si
informa che per l'anno 2013 non esiste agli atti dell'Assessorato
del bilancio alcuna nota di sollecito di pagamento. In modo analogo
non risulta utilizzata da parte di alcun creditore la piattaforma
web che è stata costituita dal Ministero dell'economia e alla quale
la Regione ha aderito col decreto legge n. 35 del 2012, quindi il
sistema delle imprese è comunque sotto osservazione.
Al quesito n. 2 chiedete:
"a quanto ammontano gli impegni nei
confronti dei privati per contributi loro dovuti"
, bene, gli
impegni - che sono cosa diversa da quello che si dovrà erogare -
nei confronti dei privati a titolo di contributo sono pari a
22.272.759 euro relativi alla competenza 2013. Ribadisco: sono
impegni, perché tutte queste procedure vanno esaminate
approfonditamente, come noto, non sono tutti euro da erogare,
perché bisogna espletare le procedure per la verifica dei requisiti
e degli adempimenti posti appunto a carico dei privati, non tutti
hanno diritto alla contribuzione. Completo questo tipo di
esposizione informando il Consiglio che sono depositate presso
l'Assessorato, Dipartimento del bilancio, richieste di variazione
per l'ampliamento di disponibilità di cassa delle strutture
regionali che ammontano circa a 3 milioni complessivi. Queste
richieste sono in questa fase sospese in quanto ovviamente, come ha
sottolineato anche il Consigliere Gerandin, siamo in attesa di
definire con lo Stato l'accordo per il patto di stabilità.
Al quesito n. 3 si chiede:
"qual è la situazione attuale del
bilancio di cassa ed, in particolare, se lo stesso consenta,
nell'immediato, di far fronte agli impegni assunti nei periodi
precedenti e, entro l'esercizio finanziario in corso, a quelli già
assunti o preventivati per il corrente anno"
, possiamo
tranquillamente rispondere che il bilancio di cassa della Regione
per il 2013 non presenta grosse criticità, se non quella di una
gestione prudente monitorata nella sua dinamica. È la stessa cosa
che ho vissuto fino a qualche mese fa al Comune di Aosta, un
bilancio costantemente monitorato, perché ovviamente il rispetto
del patto di stabilità è elemento pregnante e fondante per queste
amministrazioni. Il saldo di cassa a fine anno 2012 è risultato
pari a 337 milioni di euro, che era superiore ad esercizi
precedenti, e questa consistente giacenza ha permesso di pagare nei
primi giorni del gennaio 2013 tutte le liquidazioni riportate
dall'anno 2012 e di riprendere l'attività con i consueti standard
di attività normale. In linea di massima i soliti 50 giorni di fine
anno hanno prodotto alcuni ritardi nel pagamento di alcune fatture
che sono state liquidate ad inizio anno. A questo proposito, gli
uffici del Dipartimento del bilancio hanno effettuato un'analisi
dei tempi di pagamento dalla quale risulta un tempo medio di
giacenza presso il dipartimento delle liquidazioni di 5,45 giorni
in chiaro miglioramento rispetto agli anni precedenti, laddove nel
2011 erano 8,4 giorni, nel 2012 7,19 e nel 2013 siamo ad una media
di 5,45; questo permette di valutare anche il tempo medio dalla
data del protocollo della fattura di pagamento: il tempo medio è di
27,09 giorni. Direi che nei 30 giorni l'Amministrazione regionale
paga in modo sistematico, laddove ovviamente ci sono le
documentazioni predisposte per far sì che le fatture possano essere
pagate.
Più nello specifico della domanda: se l'attuale bilancio di
cassa
"consenta di far fronte agli impegni assunti nei periodi
precedenti"
, ebbene, la risposta a questo quesito dipende
essenzialmente da due fattori: il primo, il tasso di smaltimento
dei residui passivi, e su questo gli uffici stanno facendo un
lavoro direi piuttosto significativo per andare a verificare tutte
le strutture della Regione; l'altro fattore...dipende - ritorneremo
più volte su quest'argomento - dall'esito dell'accordo riguardante
appunto il patto di stabilità con lo Stato. A questo proposito,
ricordiamo al Consiglio che, a partire dal decreto legislativo
"salva-Italia", il patto di stabilità non incide più solo quale
tetto di spesa, ma prevede che il valore dei contenimenti
realizzati attraverso la riduzione della spesa siano trattenuti
dalle imposte compartecipate della Regione. In altre parole dal
2010 la manovra normativa in materia di patto di stabilità ha un
effetto sul lato spesa, impegni e pagamenti, sia sul flusso di
cassa in entrata. Ovviamente avverso queste norme è pendente il
ricorso della Regione in Corte costituzionale. In questo momento
tuttavia il vincolo del patto di stabilità è più pregnante che la
disponibilità sul bilancio di cassa. Il fondo cassa al 18 luglio
2013 è pari a 127 milioni di euro. Le argomentazioni sopra dette
evidentemente valgono anche per la seconda parte del quesito,
ovvero se il bilancio di cassa
"consente di far fronte, entro
l'esercizio finanziario in corso, agli impegni già assunti o
preventivati"
. La verifica dello smaltimento dei residui quindi
ci consentirà nei prossimi due mesi, un mese e mezzo, quindi per
settembre, di avere una maggiore chiarezza e di capire quale sarà
il limite massimo dei pagamenti complessivi e disponibili.
In conclusione si conferma che la previsione di bilancio di
cassa è coerente con il bilancio di previsione approvato dal
Consiglio regionale. L'attività di gestione del bilancio, in modo
simile a quanto effettuato in passato e, come avviene per tutte le
altre Regioni, è un compito che il Governo svolge responsabilmente
nell'ambito dei limiti imposti appunto dal patto di stabilità. La
suddivisione delle risorse tra i diversi dipartimenti avvenuta nel
bilancio 2013 è completamente diversa rispetto al passato e ha
assegnato a ciascuna struttura il monitoraggio dell'andamento della
spesa, vi è quindi una verifica costante da parte dei vari
Assessorati.
Con quest'interpellanza colgo anche l'occasione per dare
risposte ad alcuni quesiti che mi hanno posto alcuni dipendenti,
dicendo: "ma è vero che sono in crisi i nostri stipendi?". Queste
presunte difficoltà nel pagamento degli stipendi dei dipendenti
regionali assolutamente non ci sono, in quanto la legge di
stabilità ha introdotto l'obiettivo...Presidente, posso finire? Il
discorso è piuttosto articolato...è stato introdotto l'obiettivo
euro-compatibile sul quale non incidono i pagamenti a titolo di
stipendio.
Quesito n. 4:
"quali siano gli intendimenti per fronteggiare
le attuali difficoltà nei pagamenti e quali misure si intendano
attuare e quali priorità definire in merito alle scelte derivanti
dalla diminuzione delle risorse del bilancio"
, ribadisco quanto
detto poco fa: ad oggi non ci sono difficoltà nei pagamenti e si
stanno svolgendo con una certa regolarità. Volendo andare oltre il
contenuto del quesito, si informa che la continua trattativa con lo
Stato per la definizione del patto di stabilità...e che a breve
verrà avviato l'iter, appunto, di predisposizione di un disegno di
legge che andrà ad individuare una variazione di bilancio in modo
chiaro e corretto per andare anche a definire le priorità...
Presidente
- La invito a concludere.
Baccega (SA)
- ...che sottolineava lei nella sua
interpellanza. Per quanto riguarda...
Presidente
- Scusi, però, Assessore, la invito a
concludere!
Baccega (SA)
- ...Presidente, mi rendo conto... sì, sono
dati...l'interpellanza era corposa, se mi concedete 30 secondi
rispetto al Projet Formation...
Presidente
- Va bene? Va bene.
(interruzione del Consigliere Donzel, fuori
microfono)
...ho chiesto, collega Donzel...ho appena chiesto.
Baccega (SA)
- ...risponderò in un altro momento rispetto
al Projet Formation, abbiate pazienza...
Presidente -
Se la minoranza dell'interpellanza non è
d'accordo, invito l'Assessore a concludere e vi fornirà i
dati...
(interruzione di alcuni Consiglieri, fuori microfono)
...è d'accordo...collega Donzel, le ricordo di tenere dei toni
congrui a quest'aula! Grazie. Continui Assessore.
Baccega (SA)
- La ringrazio...
(interruzione di alcuni Consiglieri, fuori microfono)
Presidente
- Collega Donzel, la invito davvero a tenere
dei toni congrui a quest'aula! Ha capito?
(nuova interruzione di alcuni Consiglieri, fuori
microfono)
Baccega (SA) -
...allora riassumo brevemente quanto ci è
stato segnalato dal Projet Formation: non è possibile procedere
alle liquidazioni di alcune spettanze proprio perché si è in attesa
dei certificati antimafia che sono stati richiesti l'8 aprile del
2013 e quindi non c'è nessun ritardo nelle liquidazioni,
"non
appena arriveranno i certificati antimafia
- rispondono dal
Projet Formation -
si provvederà immediatamente alla
liquidazione"
. Grazie.
Presidente
- Grazie Assessore. Per la replica, la parola
al collega Gerandin.
Gerandin (UVP)
- Grazie Assessore Baccega. Devo dire che
per alcune parti mi ha risposto e inizio dicendo che anch'io, come
i miei colleghi, le riconosco il noviziato, per cui assolutamente
avremo modo di interloquire in fasi successive.
Alcuni passaggi non mi hanno tanto convinto, comincio
dall'ultimo sul Project Formation quando ha detto che non hanno
ancora sottoscritto l'antimafia o quant'altro. A me risulta che il
vero problema sia che siete in ritardo di un anno sulla firma delle
convenzioni, allora è ben diversa la cosa! Allora, se qualcuno non
è erogabile per l'antimafia, mi sta bene, ma che l'Amministrazione
regionale sia per Projet Formation che per INVA sia in ritardo di
un anno sulle convenzioni significa che o le disponibilità
finanziarie non ci sono, o avete trovato un sistema per rallentare
l'attività di queste partecipate. La verità è questa, non c'è altra
chiave di lettura su questo!
Beh, che ci siano più di 22.700.000 di impegni su privati...sono
cifre importanti in questo momento per l'Amministrazione regionale,
è vero che sono impegni e bisognerà verificare la possibilità di
essere liquidati, però, ecco quello di cui vogliamo essere certi
noi è che, qualora venga accertata la correttezza della richiesta,
questi impegni siano erogabili, perché a noi risulta che ci sono
tanti privati che vanno negli uffici e gli uffici molte volte,
anzi, il più delle volte, pur essendo uffici competenti e molto
gentili, si trovano a volte...si mettono la mano sulla coscienza:
"ma non state neanche a fare molte domande tanto non ci sono
neanche le disponibilità per questi contributi".
Mi sarei aspettato qualcosa di più sul patto di stabilità. È
vero, lo ammetto, non era inserito nell'elenco delle domande, ma,
in qualità di Assessore, sono certo che la prima sua preoccupazione
sia stata quella di capire a che punto siamo con la trattativa con
lo Stato per il patto di stabilità, perché da questo dipende il
bilancio regionale. La ringrazio che mi abbia illustrato quelli che
sono i contenuti del patto di stabilità, ma devo dire che,
purtroppo, li conoscevo già. Ecco, questo è quanto, nel senso che
avrei veramente gradito di capire a che livello, a che punto siamo
con queste trattative e soprattutto che cosa significherà, ecco, in
previsione futura questo, per cui io le chiederei, a nome anche dei
miei colleghi di minoranza, di dare la sua disponibilità al più
presto in II Commissione, perché, come lei ha detto, c'è la
necessità di approfondire quelli che sono, diciamo, i termini del
bilancio, le risorse disponibili, quelle effettivamente...e
riprogrammare il bilancio sulla base di questo famoso patto di
stabilità, o almeno su quanto avete previsto di accantonare per il
patto di stabilità, per cui le chiederei davvero la disponibilità
al più presto di essere in II Commissione, perché siamo molto
interessati a quella che è la situazione finanziaria della
Regione.
Sono felice per quel che riguarda la garanzia che ci ha dato
pubblicamente in quest'aula: che non vi è nessuna difficoltà per i
pagamenti degli stipendi dei pubblici dipendenti, perché anch'io
come lei avevo sentito circolare questa voce, è una voce che in un
momento così delicato non tranquillizza nessuno...pertanto, ecco,
sollecito veramente un incontro in II Commissione al più presto.
Grazie.
Presidente
- Grazie collega. Possiamo passare al punto 45
all'ordine del giorno.
