Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 180 del 7 aprile 1982 - Resoconto
OGGETTO N. 180/VII - PARTECIPAZIONE DI GIOVANI ATLETI ALLE
GARE SCIISTICHE DI DISCESA LIBERA. INTERVENTI PER UNA MAGGIORE
SICUREZZA DEI TRACCIATI DELLE GARE STESSE -
(Interpellanza).
PRESIDENTE:
Do lettura dell'interpellanza presentata dal
Consigliere De Grandis:
Preso atto che recentemente diversi atleti valdostani
partecipanti a gare di discesa libera sono stati vittima di gravi e
luttuosi incidenti sportivi;
Venuto a conoscenza che in Valle d'Aosta gi sciatori
appartenenti alle categorie "Allievi" e "Ragazzi" vengono costretti
a cimentarsi nelle gare di discesa libera, pena l'esclusione da
quelle di slalom speciale;
Rilevato che la mancata partecipazione alla gara di discesa
libera comporta l'automatica esclusione dalla partecipazione alle
gare valide per il Campionato Italiano di categoria;
INTERPELLA
il Presidente della Giunta regionale e l'Assessore al
Turismo, Urbanistica e Beni Culturali per sapere:
1) se risulta essere vero che se un atleta appartenente alla
categoria "Allievi" o "Ragazzi" della Federazione Italiana Sport
Invernali, Comitato Valdostano A. S. I. V. A. non partecipa alla
specialità della discesa libera non è convocato nella
squadra
rappresentativa
del Comitato Zonale Valdostano;
2) se risulta essere vero che per tale motivo non possono
partecipare ai campionati Italiani "Allievi" e "Ragazzi" coloro che
si rifiutano di partecipare a gare di discesa libera;
3) se non si ritiene opportuno, alla luce degli ultimi tragici
eventi che si sono registrati a danno di atleti valdostani,
effettuare un sopralluogo sulle piste di discesa libera
regolarmente omologate dalla F. I. S. I. in Valle d'Aosta per
constatare lo stato attuale delle misure di sicurezza e per
predisporre eventualmente un piano di interventi atto a rendere più
sicure le piste e conseguentemente le competizioni di discesa
libera;
4) nel caso di risposte affermative, se non ritiene opportuno,
l'Assessore competente, sentito anche il parere del Delegato
regionale del C.O.N.I., di intervenire affinché cessi questa
discriminazione che obbliga ad una disciplina oltremodo rischiosa e
pericolosa, ragazzi che sovente non possono disporre per gli
allenamenti, di piste chiuse, sicure ed opportunamente preparate,
eccezione fatta - forse - per la pista di Chamois.
PRESIDENTE:
La parola al Consigliere De Grandis che
illustra l'interpellanza.
DE GRANDIS - (P.R.I.):
Gli incidenti avvenuti
recentemente a ragazzi che praticano l'attività sportiva dello sci,
in particolare la disciplina della discesa libera, hanno certamente
colpito un po' tutti per la loro gravità e anche per la loro
frequenza. Mi sembra che da parte della A.S.I.V.A. ci sia una
normativa che prevede che se i ragazzi non partecipano alle gare di
discesa libera non sono ammessi all'accredito dei punteggi ottenuti
nelle gare di slalom gigante e di slalom speciale; siccome la gara
di discesa libera ritengo sia insopprimibile per la sua validità
sotto l'aspetto tecnico e sotto l'aspetto sportivo - è anzi
ritenuta la disciplina più affascinante di questo sport
particolarmente praticato in Valle d'Aosta - è necessario però che
siano osservate alcune cautele per evitare incidenti gravi o
addirittura mortali, che si sono verificati ultimamente nella
nostra Regione e ad atleti valdostani fuori della Valle
d'Aosta.
La gara di discesa libera non solo richiede una capacità
atletica particolarmente spiccata, ma richiede anche di essere
dotati di una rapidità di riflessi del tutto eccezionale. La
mancanza o la scarsa dotazione di queste specifiche caratteristiche
può determinare di per sè stessa degli incidenti, perché le
altissime velocità che si raggiungono con questa disciplina
richiedono allo sciatore, in caso di difficoltà determinate dal
terreno, dalla velocità stessa, o da cattive condizioni di
visibilità, tempi di reazione di una immediatezza eccezionale. Se i
tempi di reazione non sono adeguati, l'atleta è esposto ai rischi
gravissimi di cadere, di uscire di pista, di finire sulle piante,
come è capitato.
Quello che chiedo all'Assessore è, innanzitutto, se non, sia
possibile rimuovere questa normativa che pretende di obbligare
l'atleta a partecipare a questo tipo di gare: evidentemente, se uno
vi partecipa perché vi è portato è una cosa, se invece la
partecipazione è obbligatoria, si possono determinare situazioni di
paura, e sappiamo come la paura, l'attimo di smarrimento provochi
un blocco della capacità di reazione sia psicologica che fisica,
determinando quelle condizioni di pericolo gravissimo che si
vogliono evitare.
In secondo luogo, chiedo se non sia possibile fare una serie di
sopralluoghi sulle piste che vengono messe a disposizione degli
atleti per gli allenamenti, per fare in modo che questi tracciati
non solo siano chiusi in modo assoluto all'accesso degli altri
sciatori, ma siano anche preparati in modo tale da creare le
massime condizioni di sicurezza. Per quello che mi risulta, c'è'un
solo tracciato che risponde a queste caratteristiche di massima
sicurezza, ed è quello di Chamois; se non mi sbaglio, si tratta
della pista del lago di Lod.
Credo che la questione non possa essere trascurata e debba
essere senz'altro affrontata con il massimo impegno, perché se lo
sport è una pratica che dobbiamo in tutti i modi favorire per i
suoi riscontri favorevoli nell'attività dei giovani e anche per il
fatto che li distrae da altre cose non auspicabili, dobbiamo però
operare in maniera tale che tutte le possibili norme di sicurezza
vengano attentamente attuate affinché lo sport non si trasformi,
come purtroppo è accaduto ad alcuni nostri atleti, in una tragedia
irreparabile.
PRESIDENTE:
La parola all'Assessore al Turismo,
Urbanistica e Beni Culturali Pollicini per la risposta.
POLLICINI - (D.P.):
Va detto innanzitutto che il problema
così come è stato posto, cioè in relazione a fatti luttuosi,
certamente lascia perplessi per i rischi che questo sport comporta.
D'altra parte, questo si può dire per tutti gli sport, e comunque i
rischi si corrono tutti i giorni anche camminando per la
strada.
Vorrei precisare, però, che i due incidenti mortali che si sono
verificati, uno a Pila nel gennaio dello scorso anno e l'altro in
Val Zoldana recentemente, hanno riguardato la categoria "Giovani",
cioè quella dei nati dal '63 al '66; per questa categoria non
esiste alcuna norma che regoli la partecipazione alle tre
specialità; non è cioè una delle categorie sottoposte alla norma di
partecipazione obbligata alle tre specialità. Dirò poi di questa
"partecipazione obbligata" alla discesa, allo slalom gigante e a
quello speciale.
I due atleti vittime di incidenti mortali, a detta di tutti,
erano preparatissimi, allenati, idonei alla specialità, tant'è che
quello recentemente scomparso in Val Zoldana faceva parte della
squadra zonale e rappresentava la Valle d'Aosta ai Campionati
Nazionali. Consideriamo anche un altro fatto - bisogna riconoscerlo
per essere obiettivi nella valutazione - e cioè che i due incidenti
sono avvenuti in zone non pericolose; l'ultimo, quello in Val
Zoldana, addirittura sull'arrivo, dove normalmente il tracciato è
diritto, largo, non in pendenza, privo di ostacoli: quindi è stata
una fatalità che l'incidente sia avvenuto sul punto più sicuro:
certamente il più sicuro dei tratti di una qualsiasi discesa libera
è quello dell'arrivo, specialmente a dieci metri dal traguardo.
Per quanto riguarda il regolamento della cosiddetta
obbligatorietà a partecipare alla libera se si vuol partecipare
anche alle altre specialità, innanzitutto esso riguarda le
categorie "Allievi" e "Ragazzi", e poi va detto che questo
regolamento non costringe nessun atleta a partecipare alla libera:
lo dimostra il fatto che alla libera sono iscritti 120 atleti -
parlo della stagione appena conclusa -, allo slalom speciale 140,
al gigante 220. Quindi nello slalom gigante sono iscritti il doppio
degli atleti iscritti alla libera, e non c'è un collegamento
diretto. Esiste invece la cosiddetta "regola del 3 a 1", cioè ogni
club ha la possibilità nella gara di slalom abbinata alla libera -
normalmente si fa la libera il sabato e lo slalom la domenica - di
iscrivere in aggiunta ai tre ragazzi che hanno partecipato alla
libera e che quindi sono iscritti allo slalom, un altro
concorrente, esclusivamente per lo slalom speciale, che non ha
partecipato il giorno prima alla libera.
Questa è una regola normalmente applicata, e va detto anche che
proprio in questa categoria dove è applicata la "regola del 3 a 1"
non si sono verificati incidenti mortali e negli ultimi anni
neanche incidenti traumatici, fratture e altro che invece si sono
verificati nelle specialità dello slalom. Questa regola discende
dal Regolamento federale, il quale prevede che per la ammissione
alle fasi zonali e quindi ai Campionati Italiani, per le categorie
"Allievi" e "Ragazzi", debba essere fatta una graduatoria sulla
base della somma dei punteggi ottenuti nelle tre specialità; quindi
ogni Comitato Zonale per poter accedere ai Campionati Italiani deve
presentare la graduatoria di atleti che hanno punteggi nelle tre
specialità della discesa libera, dello slalom speciale e dello
slalom gigante. Quindi un ragazzo che va ai Campionati Italiani è
previsto dal Regolamento federale che partecipi a tutte e tre le
specialità. Di li è nata la cosiddetta "regola del 3 a 1".
In base a questo Regolamento, che fra l'altro è conosciuto
all'inizio della stagione dai ragazzi e dai genitori, poiché ai
Campionati Italiani non sono previste delle riserve, se c'è un
ragazzo che non vuole partecipare alla libera, proprio per non
perdere il punteggio lo lasciano a casa, altrimenti si ridurrebbe
la presenza, sul piano della graduatoria, della rappresentanza
zonale. Tutto questo deriva dal Regolamento federale.
Vorrei ora fare alcune considerazioni sui problemi sollevati
nell'interpellanza. La prima cosa da dire è che coloro che
intendono praticare lo sci agonistico lo fanno per libera scelta,
non esiste certamente alcun obbligo; chiaramente gli stessi rischi
ci sono quando ai ragazzini si affidano i motorini o altri mezzi
moderni che comportano gli stessi pericoli; del resto il caso
avvenuto sta a dimostrare che si è trattato di fatalità, tant'è
vero che, come dicevo, nelle categorie per le quali c'è la
partecipazione obbligatoria, incidenti non ne sono avvenuti.
Altra cosa da considerare è che lo sci, comunque, ha un suo
coefficiente di rischio, come tutti gli sport, anche quelli più
semplici.
Per quanto riguarda la domanda più specifica, se non sia
opportuno rimuovere la normativa, va detto che c'è una autonomia
delle Federazioni che certamente non può essere sottoposta alla
censura di un organo esterno quale potrebbe essere la Regione. Le
nostre piste - e rispondo ad un'altra domanda - sono in regola,
perché sono state omologate sia a livello nazionale che a livello
internazionale; l'omologazione è fatta da tecnici, da esperti e
sarebbe strano che l'Assessore, il C.O.N.I. o un Magistrato
facessero un sopralluogo e giudicassero della pericolosità o meno
della pista. Questo giudizio deve essere dato dagli esperti, dai
tecnici e non da chi tecnico non è, come il C.O.N.I., o l'Assessore
al Turismo, o il Magistrato.
Va riconosciuto poi che le gare di discesa libera per giovani,
proprio per il rapporto lunghezza-dislivello sono certamente meno
pericolose delle gare di discesa libera per adulti; questo rapporto
impedisce il raggiungimento di elevate velocità; sotto questo
aspetto, l'unica pista che ha una vera sicurezza è quella di
Chamois: è una pista totalmente all'aperto, priva di alberi o altri
ostacoli; è difficile però trovare un terreno idoneo e realizzare
una pista dove non ci siano ostacoli che possano costituire
elemento di pericolo.
E' opportuno, e probabilmente nel tempo sarà possibile, creare
tre piste di discesa libera con i requisiti di sicurezza: una in
Alta Valle, una in Media Valle, una in Bassa Valle; non
dimentichiamo però che la libera per sua natura è una gara che
presenta un certo grado di rischio, che dipende -è inutile
nasconderlo - dal fatto che si raggiungono velocità superiori che
nelle altre specialità. Mi pare perciò che si debba considerare che
quando una pista di discesa libera è stata omologata dagli organi
tecnici, dopo la valutazione dei rischi e la ricerca di tutte le
garanzie possibili, non è possibile aggiungere ulteriori interventi
perché altrimenti si rischia di interferire in una competenza che è
esclusiva degli organi tecnici della A.S.I.V.A o della F.I.S.I.,
che sono tutte affiliate con il C.O.N.I. e quindi dipendono dal
Comitato Olimpico Nazionale Italiano, che è il massimo organo che
_gestisce lo sport nel nostro Paese.
C'è poi una valutazione mia, personale, per la quale la prudenza
comunque va raccomandata; le piste vengono continuamente
migliorate, però è difficile che un intervento regionale possa
arrivare là dove non è arrivata la Federazione; io sono convinto
che la Federazione e i tecnici della A.S.I.V.A. e della F.I.S.I.
abbiano il massimo senso di responsabilità, per dare il massimo
delle garanzie compatibili con la specialità.
PRESIDENTE:
La parola al Consigliere De Grandis per la
replica.
DE GRANDIS - (P.R.I.):
Prendo atto della risposta
dell'Assessore Pollicini, però credo che qualcosa di più si possa
fare. Se è vero che questa normativa che obbliga i giovani a
praticare anche la discesa libera riguarda gli "Allievi" e i
"Ragazzi", è altrettanto vero che queste sono le categorie più
vulnerabili. Non mi sembra sufficiente la considerazione che in
queste categorie non si siano verificati incidenti gravi o
gravissimi, perché l'incidente è sempre in agguato. Credo che in
effetti per questo tipo di gara esista un coefficiente di rischio
ineliminabile, però ritengo anche che il coefficiente di rischio
debba essere in qualunque modo ridotto al minimo; eliminarlo forse
non si può, ma ridurlo al minimo è necessario.
D'altra parte, la omologazione delle piste da parte dei tecnici
della F.I.S.I. tiene conto certamente dei fattori di sicurezza,
però è fatta in funzione di atleti adulti; l'atleta "Allievo" o
"Ragazzo" non è un atleta adulto, è un atleta in fase di
formazione; le norme di omologazione non sono rapportate alle sue
capacità, ma sono rapportate alle capacità di un atleta già
completamente formato: è questo che può creare motivi di
preoccupazione ed è questo che mi preoccupa in effetti. Atleti come
Stenmark o Gustavo Thoëni non mi danno queste preoccupazioni perché
si tratta di uomini fatti, di atleti completi, i quali però non
soggiacciono all'obbligo di partecipare alla discesa libera; ci
sono state delle normative per la Coppa del Mondo che attribuivano
punteggi per la combinata, cioè chi partecipava anche alla discesa
libera poteva ottenere punteggi per la combinata, però non c'è mai
stata l'esclusione dell'acquisizione di punteggi nelle singole
specialità per quegli atleti che non partecipavano alle gare di
discesa libera. Ora, mi sembra un controsenso porre questo obbligo
per gli "Allievi" e per i "Ragazzi", ossia per le categorie di
atleti giovani, più vulnerabili. Anche perché io sono convinto di
un altro fatto, che se un giovane, un "Allievo" o un "Ragazzo", si
avvicina alla discesa libera per sua naturale attrazione, per sua
naturale predisposizione i rischi sono di gran lunga inferiori a
quelli cui vanno incontro coloro che sono costretti a farla da
regolamenti core quelli che sono in atto. E' questo che mi
preoccupa. E' vero che queste normative dipendono dalla F.I.S.I. e
non dall'Assessore regionale al Turismo ed allo Sport della Regione
Valle d'Aosta, però io credo che un'azione per sensibilizzare i
responsabili e attirare la loro attenzione su questo problema, la
Regione e il Delegato regionale del C.O.N.I. possano e anzi debbano
farlo.
Così come credo sia importante che le piste, anche se omologate
dalla F.I.S.I. per la discesa libera e quindi dotate di tutte
quelle caratteristiche di lunghezza, pendenza, dislivello e
sicurezza per gli atleti adulti, siano riviste per le gare degli
"Allievi" e dei "Ragazzi", perché "Allievi" e "Ragazzi" hanno
bisogno di una maggiore tutela, non possono certamente competere
con atleti di 18, 2C, 25 anni. che hanno ben altra struttura fisica
e psicofisica e quindi possono affrontare situazioni che non sono
alla portata dei ragazzini i quali, oltre tutto, hanno in genere
una maggiore predisposizione a rischiare, proprio perché vedono
meno il pericolo di quanto pub vederlo un atleta adulto. Di questa
minore capacità di vedere e di affrontare il pericolo noi adulti
dobbiamo tenere conto, dobbiamo farcene carico, così come ci
preoccupiamo di non mandare il nostro bambino in mezzo al traffico
della superstrada che attraversa la città, o facciamo particolari
raccomandazioni nel momento in cui lo vediamo andare in motorino o,
come padri, ci rifiutiamo di comprarglielo proprio perché abbiamo
paura dei rischi che è costretto ad affrontare se usa un mezzo di
questo genere; evidentemente anche in campo sportivo uno sforzo di
questo tipo lo possiamo fare.
Io credo quindi che l'Assessore possa assumere qualche
iniziativa attraverso il Delegato del C.O.N.I. o direttamente o
parlando con i responsabili dell'A.S.I.V.A. per vedere se non si
pub in campo nazionale fare recedere la F.I.S.I. da una normativa
che io credo abbia in sè i germi di un rischio che noi dobbiamo
evitare.
PRESIDENTE:
Passiamo alla trattazione dell'oggetto
iscritto al n. 9 dell'ordine del giorno.
