Classificazione
ACQUE
Acque pubbliche
ENERGIA
Energia idroelettrica



Oggetto del Consiglio n. 816 del 22 ottobre 2014 - Resoconto
OGGETTO N. 816/XIV - Interpellanza: "Eventuale proroga dei
termini della limitazione di nuove concessioni di derivazione
d'acqua ad uso idroelettrico".
Presidente -
Per l'illustrazione, la parola al
Consigliere Roscio.
Roscio (ALPE) -
Grazie Presidente.
Brevemente, si torna a parlare di produzione di energia
elettrica da fonti rinnovabili e, nello specifico, di sostenibilità
di tale produzione. Abbiamo già avuto modo di discutere in diverse
occasioni di questo tema, non ultimo nell'approvazione del PEAR,
dove evidentemente avevamo qualche idea e qualche visione non
proprio identica e, in più, questa interpellanza ha anche lo scopo
di raccogliere alcuni elementi, alcuni dati per poter fare dei
ragionamenti più approfonditi. Diciamo che l'intento prende proprio
spunto da una deliberazione della Giunta regionale, quando allora
era Assessore l'attuale Presidente del Consiglio, Viérin, dove -
richiamo proprio le parole testuali - si dice che:
"data la
limitata disponibilità dei corsi d'acqua sfruttabili a fini
idroelettrici e dei gravi impatti potenziali conseguenti sul
territorio in termini di alterazione"
...in questa deliberazione
si stabiliva di rendere indisponibili le nuove concessioni d'acqua
ai fini della produzione di energia per un periodo di tre anni su
tutto il territorio regionale. Da allora, è il caso di dirlo, molta
acqua è passata sotto i ponti, perché comunque le vecchie domande
continuavano a essere valide e quindi vi erano ancora
autorizzazioni di nuove concessioni, di nuovi prelievi, e intanto
siamo andati avanti. La delibera di Giunta era del 2012, nel 2015
scadranno questi fatidici tre anni, ecco perché si vuole andare a
chiedere se vi è l'intenzione di prorogare la validità di questa
delibera...noi facciamo anche un passo un po' più avanti, ne
avevamo già discusso, magari individuando anche delle aree e dei
siti non idonei...queste sono parole proprio prese dalla
deliberazione. Magari, facendo un ragionamento più complessivo, si
può arrivare non a limitare
tout court
le nuove domande, ma
ad individuare delle zone particolarmente delicate in cui si possa
andare a dire: "lì non farò mai, ma in altre zone..." fino ad
arrivare ad una saturazione, che ormai è quasi prossima, dello
sfruttamento, in modo che comunque rimanga...come dire? una
sostenibilità dell'ecosistema complessivo e ci si fermi lì.
Noi vorremmo appunto avere sia i dati per capire se questa
delibera ha avuto degli effetti, quindi quante sono state
complessivamente le concessioni rilasciate ad oggi, quante quelle a
seguito della delibera, quante ve ne sono ancora in attesa di
essere autorizzate, com'è già stato ricordato nel PEAR, dove si
aveva l'intenzione di andare a raggiungere gli obiettivi proprio
dando le concessioni che già erano previste...e poi quanto abbiamo
già chiesto: se vi è l'intenzione di prorogare questo limite per
gli anni futuri. Grazie.
Presidente -
Per la risposta, la parola all'Assessore
Baccega.
Baccega (SA)
- Grazie Presidente.
Sì, questa interpellanza avvia probabilmente un confronto che ci
sarà nei prossimi mesi, un confronto che ci porterà a prendere
delle decisioni importanti che dovranno essere prese sicuramente in
armonia con la commissione, col Consiglio, e sul quale sicuramente
ci confronteremo, ma sarà un confronto che avverrà solo ed
esclusivamente sulla base di presenze di dati certi.
Nel frattempo, entrando nel merito dell'interpellanza, vado a
rispondere a quelle che sono le richieste dell'interpello. In
realtà sono 286 le subconcessioni di derivazioni d'acqua ad uso
idroelettrico che, alla data del 15 ottobre, risultano rilasciate
dall'Amministrazione. Successivamente all'approvazione della
delibera della Giunta regionale, la 1253 del 2012, quella che
dettava gli indirizzi per limitare il rilascio di nuove concessioni
di derivazioni d'uso idroelettrico, sono state rilasciate 50 nuove
subconcessioni, di cui solo 9 relative a domande presentate dopo
l'approvazione della deliberazione, e comunque conformi alle
disposizioni della deliberazione.
Il secondo quesito chiede quante sono le domande ancora
giacenti: agli atti dell'Ufficio gestione demanio e risorse idriche
sono giacenti e in corso di istruttoria 68 domande di derivazione
d'acqua. Alcune fra queste, però, sono in concorrenza fra loro, di
cui 27 presentate dopo l'approvazione della deliberazione della
Giunta regionale n. 1253.
Al terzo quesito rispondo dicendo - è un percorso che lei ha già
citato, che il mio predecessore aveva già sottolineato in
quest'aula proprio in occasione dell'interpellanza che fu fatta nel
2012, la n. 2538, che voi citate comunque nella premessa della
vostra interpellanza; gli uffici regionali stavano seguendo i due
grandi temi che avevano appunto motivato l'assunzione di quella
delibera: il primo era l'evoluzione normativa per quanto concerne
gli incentivi economici e, il secondo, l'attuazione della direttiva
europea in materia di acque, in particolare per quanto concerne gli
obiettivi di qualità delle acque stesse presenti nella nuova
programmazione europea e nazionale del settore idrico, appunto
previsti per il 2015. Il primo tema, ovviamente, impatta
notevolmente sull'economicità o meno di un intervento, infatti con
la chiusura del vecchio sistema tariffario incentivato è ormai
affermazione comune, nell'ambito dei produttori di energia, che
l'idroelettrico ha un futuro piuttosto incerto in Italia. Sul
secondo tema gli uffici stanno lavorando in ambito di Autorità del
Bacino del Po all'aggiornamento del piano di gestione del
distretto, un processo che è stato avviato il 21 dicembre 2012 con
la pubblicazione del calendario, programma di lavoro e misure
consultive per il riesame e l'aggiornamento del piano. Il 20
dicembre 2013 è stato pubblicato il documento intitolato
"Valutazione globale provvisoria dei principali problemi di
gestione delle acque del distretto idrografico del fiume Po" quale
documento per la raccolta di osservazioni e proposte di
integrazione e modifica da utilizzare per la redazione del progetto
di piano del distretto idrografico, che sarà sottoposto a confronto
a partire dal dicembre 2014, quindi a breve. La valutazione globale
provvisoria declina le scelte strategiche e le priorità di
intervento per il prossimo piano di gestione, sulla base dello
stato di attuazione del precedente e di eventuali altre emergenze
che sono sorte nel frattempo per motivi che possono essere i
cambiamenti climatici, i cambiamenti dei piani socio-economici,
eccetera. Gli uffici stanno quindi ultimando la raccolta di tutte
queste informazioni e la conseguente analisi, secondo i criteri
stabiliti in Autorità di Bacino, per aggiornare in modo
significativo il quadro delle criticità presenti sui corsi d'acqua
regionali e per definire le misure di tutela e di recupero previste
dalla normativa comunitaria più idonea a far fronte alle eventuali
criticità rilevate. Quindi i prossimi mesi saranno importanti per
valutare il quadro conoscitivo che emerge dalle analisi per
definire gli obiettivi che si intende realizzare e per individuare
gli interventi necessari per conseguirli. Il confronto non sarà
soltanto tecnico, ma coinvolgerà, come previsto dalla normativa
comunitaria, tutti i portatori di interesse e, ovviamente, anche il
Consiglio regionale. Tra le misure adottabili il Governo regionale
valuterà attentamente la possibilità di escludere la realizzazione
di nuovi prelievi idrici nelle aree maggiormente compromesse (un
po' come lei ha sottolineato poco fa); si passerebbe così da una
moratoria alla presentazione di nuove domande generalizzate
sull'intero territorio all'individuazione puntuale di aree e di
siti ritenuti non idonei a seguito di un'analisi approfondita e
nell'ambito di un insieme di misure e di tutele stabilite
attraverso lo strumento di pianificazione principale di gestione
delle risorse idriche.
In ogni ambito nazionale, quindi, per concludere, la Regione
Valle d'Aosta è considerata un punto di riferimento importante e di
eccellenza per quanto riguarda, appunto, la gestione e la
valutazione degli impianti e delle derivazioni idroelettriche. È
l'inizio di un percorso. Quando avremo i dati avremo l'opportunità
di confrontarci e di andare a valutare quali sono le migliori
opportunità che vanno nella direzione della tutela dell'ambiente,
ma anche nella direzione dell'utilizzo di una risorsa così
importante come l'acqua. Grazie.
Presidente -
Per la replica, la parola al Consigliere
Roscio.
Roscio (ALPE) -
Grazie. La ringrazio, Assessore.
Mi sembra che nella sostanza questa interpellanza cada a
fagiolo, sembra quasi che siamo d'accordo non solo sul tema, ma
addirittura sui principi che stanno poi alla base, perché io ho
sentito dire che siamo in corso di raccolta dei dati, stiamo
cercando di avere più elementi a disposizione per poter fare delle
scelte, ma l'ottica è quella di andare a continuare a produrre
energia con fonti rinnovabili, tutelando però, nel contempo, anche
l'ambiente. Mi fa piacere anche sentire che la direzione è quella
di non avere una semplice moratoria generalizzata, ma quella di
andare verso l'individuazione di aree non idonee, proprio come era
richiesto, certo dopo gli approfondimenti e comunque...sì, però mi
sembra di capire che l'intenzione è quella, poi ovviamente
serviranno degli approfondimenti, serviranno i confronti in
commissione col Consiglio e con tutti i portatori di
interesse...vedo che il Presidente non è tanto d'accordo su questo,
ma mi sembra di aver ascoltato queste cose dalle sue
parole...quindi, se non ho capito male, mi sembra che si vada in
questa direzione...ho capito male, Presidente? Bene, grazie.
Presidente -
Punto 33 all'ordine del giorno.
