Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 3328 del 27 marzo 2018 - Resoconto
OGGETTO N. 3328/XIV - Interpellanza: "Valorizzazione del sito
archeologico individuato nel cantiere per la realizzazione del
nuovo ospedale".
Farcoz (Président)
- Point n° 14 de l'ordre du jour. La
parole au collègue Bertin pour l'illustration.
Bertin (CC-MOUV) -
In quest'ultimo Consiglio affronteremo
questioni estremamente gravi e di attualità, in particolare quella
della variazione di bilancio che colpirà la possibilità di spesa
della Regione e che porterà effetti negativi sull'intera Valle. Non
affronto adesso tale questione, l'affronteremo dopo, in questo
Consiglio.
Con questa interpellanza ci spostiamo invece nel tempo passato e
futuro di questa regione, sperando che il futuro sia migliore
dell'attuale, il quale francamente è molto preoccupante e
desolante.
Mi riferisco in particolare al ritrovamento dell'ormai famoso
guerriero celtico di alcuni anni fa nel sito nel quale si stava
realizzando il nuovo ospedale regionale, al ritrovamento di una
tomba risalente a circa 2.700 anni fa. Dal punto di vista
archeologico il ritrovamento è molto importante, anche gli esperti
internazionali chiamati a dare le loro valutazioni sul sito lo
ritengono di valore internazionale ed invitano ad una sua
valorizzazione. Qui non riprendo nemmeno la questione
dell'ospedale, se non marginalmente. In quel posto non si sarebbe
dovuto fare un ospedale nuovo, l'abbiamo detto in tempi non
sospetti, poiché era impraticabile. Si sapeva che, per ragioni
logistiche, i lavori in pieno centro città sarebbero stati
estremamente complicati e avrebbero avuto effetti negativi
sull'intero comprensorio; oltretutto vi era un'alta possibilità di
avere problemi relativi proprio a ritrovamenti di tipo
archeologico. Sappiamo che sotto questo di punto di vista la nostra
città ha avuto fortunatamente nella sua storia molti momenti
importanti.
Veniamo però alla questione posta dall'interpellanza. Proprio in
ragione di questi lavori che sono iniziati per realizzare
l'ospedale - soltanto sinora sono stati spesi circa 15 milioni di
euro senza realizzare niente - l'unico aspetto positivo è stato il
ritrovamento di questo guerriero celtico. Volevo pertanto fare il
punto della situazione: se oltre agli scavi già realizzati -
relativi a questo sito, che ormai si può considerare "sito
archeologico" - ne siano in programma di nuovi e con quale finalità
e costi; se a tre anni dal ritrovamento del guerriero celtico vi
siano orientamenti in merito alla valorizzazione di questo
importante sito e, infine, se tra gli strumenti di valorizzazione
si intende prendere in considerazione anche la possibilità di
attribuire un nome al guerriero celtico come si è fatto per Ötzi,
l'uomo venuto dal ghiaccio, la mummia del Museo archeologico di
Bolzano, scelta che ha avuto un grande successo e che per anni ha
portato a Bolzano migliaia di visitatori. Qualche tempo fa, al
momento del ritrovamento del guerriero celtico, avevo lanciato in
modo un po' scherzoso un concorso di idee sul nome da attribuire a
questo guerriero celtico e le risposte erano state abbastanza
numerose. Al di là di quello, credo che questa iniziativa
estemporanea di qualche anno fa sia una possibilità da prendere
seriamente in considerazione.
Président -
La parole à l'Assesseur Rini pour la
réponse.
Rini (UV) -
Si premette che è stata appositamente
predisposta da COUP una programmazione annuale, il PEA (Programma
esecutivo annuale) 2018 e una programmazione triennale POST
(Programma operativo strategico triennale) 2018/2020. È quindi
previsto il completamento dell'indagine archeologica per la
realizzazione del nuovo Presidio ospedaliero come conseguenza delle
relative scelte progettuali. Sono previsti nel 2018 due nuovi scavi
ubicati in zone strategicamente importanti per la conoscenza
complessiva del sito: il primo su viale Ginevra (la porzione nord),
in corrispondenza del sottopasso previsto dal progetto ospedaliero
e, il secondo, ad est del tumulo già rinvenuto nell'estremità
orientale dell'area di cantiere, in corrispondenza alla rampa di
accesso ai parcheggi interrati del progetto ospedaliero stesso. Lo
scavo archeologico previsto su viale Ginevra, già aggiudicato per
un importo di 360 mila euro previsti nel progetto, consentirà di
indagare archeologicamente una porzione finora mai esplorata di
collegamento tra due aree già note: l'area di ampliamento e l'area
della piastra dell'ospedale. I risultati di queste indagini
concorreranno a definire le strategie progettuali, ovviamente
future. Lo scavo previsto nella porzione orientale è invece ancora
in fase di progettazione, con una previsione di spesa di circa 150
mila euro, e consentirà di verificare l'eventuale presenza di altri
tumuli satelliti gravitanti intorno a quello definito "principale",
sulla scorta del recente ritrovamento di un altro tumulo funerario
in via Saint-Martin-de-Corléans durante la posa della rete del
teleriscaldamento. Sono inoltre previsti lavori di scavo
archeologicamente assistito del fronte nord per il completamento
della zona nord dell'area di ampliamento ospedaliero, il cui costo
è ancora in fase di progettazione e quindi di stima. Verranno
infine ultimati i lavori di completamento dello scavo archeologico
stratigrafico del terzo e quarto millennio avanti Cristo
nell'angolo nord-est dell'area di ampliamento ospedaliero, per un
costo di circa 40 mila euro: è uno spessore di scavo medio di circa
trenta centimetri, utile al fine di ultimare l'indagine delle
testimonianze archeologiche risalenti al terzo e quarto millennio
avanti Cristo.
Per quanto riguarda la sua seconda domanda, la valorizzazione
del sito e la sua relativa musealizzazione dovranno necessariamente
seguire il programma di realizzazione del Presidio ospedaliero,
compresa l'eventuale attribuzione del nome del guerriero. La
ringrazio, collega, per aver sollevato un tema che ci sta a cuore,
su cui avevamo già lavorato negli anni passati, poiché abbiamo
cercato di costruire un
brand
intorno alla figura di questo
guerriero, il quale, al di là della valenza storica che può avere,
può essere un forte indotto, un richiamo commerciale con tutte la
ricaduta turistica che può manifestarsi. Lei ha ricordato molto
bene Ötzi, sappiamo quanto questo personaggio sia diventato famoso
e abbia fatto anche da traino per altri settori. Sicuramente il
guerriero celtico ha tutte le potenzialità. Uno studio è già stato
fatto su questo personaggio, lo abbiamo fatto all'incirca un anno e
qualche mese fa, con il suo nome, con la sua storia che può essere
accattivante anche per attirare la fascia dei più piccoli. Spero
davvero di poter presentare tale progetto prima della scadenza di
questa legislatura, affinché chi arriverà possa poi portare avanti
quello che sicuramente può essere un volano di conoscenza e di
diffusione di un sito così importante.
Président -
La parole au collègue Bertin pour la
réplique.
Bertin (CC-MOUV) -
Purtroppo se questo sito archeologico
si collega alla realizzazione dell'ospedale non avremo né il sito,
né l'ospedale. È del tutto evidente che non si riuscirà a
realizzare un ospedale in quell'area, le due cose finiranno per
essere separate, ma con un allungamento dei tempi e dei costi
notevoli. Questo intervento di un altro mezzo milione per scavi -
che sono interessanti dal punto di vista archeologico - credo sia
inutile dal punto di vista della realizzazione dell'ospedale.
Bisognerà che la prossima legislatura prenda atto
dell'impossibilità di realizzare quel progetto com'era stato
concepito e che in quell'ambito si vada oltre, si utilizzi il
ritrovamento del guerriero celtico per realizzare qualcos'altro in
quell'area e per rilanciare la città.
Come dicevo in precedenza, già al momento del ritrovamento del
guerriero celtico avevo lanciato un po' per scherzo l'idea di
attribuire un nome a questo guerriero. Mi auguro che questa idea
venga seguita, anche perché comunque dà la possibilità di creare un
brand
e di attirare dal punto di vista turistico fasce più
ampie di interesse rispetto a ritrovamenti archeologici. È
importante farlo in fretta. Questo dovrebbe però essere
assolutamente separato dalla realizzazione dell'ospedale, la quale
a mio avviso è stata un'idea sbagliata che non fa altro che far
perdere tempo. Su quell'area nella quale è stato ritrovato il
guerriero celtico e zone annesse devono essere individuate altre
soluzioni. È di tutta evidenza che è impossibile realizzare un
ospedale con le caratteristiche che si pensavano, pertanto
occorrerebbe semmai utilizzare quell'area per altre funzioni.
Detto questo, mi auguro che al più presto si realizzi questo
brand
del guerriero celtico e che serva a lanciare tale area
archeologica, affinché non diventi un'altra "cattedrale nel
deserto".
