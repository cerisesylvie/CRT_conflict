Classificazione
TRASPORTI E VIABILITÀ
Viabilità
Strade di interesse regionale


Resoconto integrale del dibattito dell'aula
Oggetto del Consiglio n. 635 del 26 maggio 1999 - Resoconto
SÉANCE DU 26 MAI 1999 (MATIN)
OGGETTO N. 635/XI Dati relativi ai lavori di allargamento della
strada Gressan-Les Fleurs e ai flussi di traffico per Pila.
(Interrogazione)
Interrogazione Premesso;
- che la vecchia strada di Gressan-Les Fleurs è oggetto di
consistenti lavori di sbancamento e allargamento del tracciato;
- che il traffico veicolare per Pila avviene prevalentemente
sulla strada di Charvensod già oggetto di ampliamenti;
i sottoscritti Consiglieri regionali
Interrogano
L'Assessore al territorio, ambiente e opere pubbliche per
sapere:
1) quali esigenze hanno determinato l'avvio dei lavori;
2) quali importi sono stati stanziati e quanti chilometri sono
interessati;
3) se esistono dati relativi ai flussi di traffico.
F.to: Frassy - Tibaldi - Lattanzi
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) La strada regionale n. 40 di Les Fleurs, in Comune
di Gressan, ha una lunghezza di 11,7 chilometri; all'inizio degli
anni '90 sono stati oggetto d'intervento e di ammodernamento i
tratti fino alla frazione Moline, in corrispondenza del km 3,9.
La strada ha una larghezza adeguata agli standard regionali dal
km 6,5 al km 11,7; rimane quindi da ammodernare il tratto
ricompreso fra i km 3,9 e 6,5, dove la larghezza media è di 4,2
metri a fronte dello standard regionale di metri 6 minimi. Quindi
per l'ammodernamento di questo tratto è in corso la procedura di
valutazione d'impatto ambientale del progetto, che ammonta a un
totale di 4 miliardi circa. Il primo tronco di questo lotto è stato
inserito nel piano triennale 1999-2001.
L'intervento attualmente oggetto dei lavori è ricompreso fra le
progressive 8,47 e 8,920 e si è reso necessario soprattutto per
sistemare il movimento franoso che interessa il tratto fra le
progressive citate. L'intero intervento ammonta a complessivi 2,880
miliardi, ridotti a 2,333 miliardi per effetto del ribasso d'asta.
Questi sono lavori finanziati interamente dallo Stato all'interno
di programmi di finanziamento per sistemazioni di versanti.
Per quanto riguarda l'ultima domanda, se esistono dati relativi
ai flussi di traffico, per la strada in questione abbiamo dei dati
risalenti a un censimento del 1986, che poi fornirò al Consigliere,
e dati che si riferiscono a un censimento fatto nei giorni 15 e 16
ottobre 1997. Sono dati che consentono di considerare la strada di
basso o medio traffico, anche se nel week-end e nei giorni festivi
il traffico su questa strada è comunque elevato.
Quindi l'esigenza di adeguare questo tratto di strada più che ai
livelli di traffico, che ripeto sono comunque elevati nel week-end,
risponde ad esigenze di sicurezza e di transitabilità e di
adeguamento allo standard regionale minimo, che prevede una
larghezza per le strade regionali di minimo 6 metri.
Président La parole au Conseiller Frassy.
Frassy (FI) Ho ascoltato la risposta dell'Assessore e devo dire
che non sono soddisfatto non tanto della risposta in quanto tale,
ma della scelta politico-amministrativa che sta alla base della
delibera oggetto dell'interrogazione.
Come accennava l'Assessore, questo è un progetto che risale
indietro negli anni, al 1982, perché la delibera recente richiama
una delibera del 1982. In quell'anno l'allora Assessore ai lavori
pubblici faceva una piccola premessa sulla necessità di questo
allargamento e la motivava con una situazione di traffico che c'era
sulla strada regionale di Pila, quella che passa per il Comune di
Charvensod, e tra l'altro veniva ipotizzato allora il senso unico a
salire da una parte e a scendere dall'altra, anche perché se
ricordo bene in quegli anni la telecabina Aosta-Pila era ferma.
Erano anni durante i quali nevicava abbondantemente e l'accesso
alla stazione di Pila diventava problematico con i pullman di linea
che salivano e scendevano con i pullman turistici che invece
salivano per tutta la mattinata, tanto che all'epoca si pensava di
fare il senso unico.
Da allora sono cambiate tante cose. È stata riaperta la
telecabina, è stata allargata in grandi tratti o perlomeno in
quelli più disagevoli la strada regionale di Pila, quella che passa
da Charvensod; ecco perché fa strano che 17 anni dopo si rimetta
mano a un progetto senza domandarsi se quel progetto abbia ancora
una sua attualità.
I dati di traffico, che non conosco ma che penso di poter
presumere, come chiunque conosca quella zona, sono dati di traffico
che saranno sicuramente risibili dal punto di vista del flusso
veicolare. Allora se è vero che c'è un'esigenza di standard
regionali, ma sono standard che riguardano le strade regionali, non
capiamo per quale motivo non sia stata fatta una scelta diversa e
di attualità, di declassamento di una strada regionale a una strada
comunale e intercomunale. Anche perché sappiamo bene che quella è
una strada che non serve a null'altro che ad accedere alle
residenze, che sono ormai residenze che hanno il loro traffico
limitato in certi periodi ma che comunque è un traffico
risibile.
Non risibili sono invece i costi dell'opera e non risibile è
l'impatto ambientale, tant'è che con recente delibera è stato
affidato a quello stesso professionista che nel 1992 aveva fatto il
progetto lo studio d'impatto ambientale. L'unica cosa che è
progredita in questa vicenda è l'esperienza professionale di questo
geometra, nel frattempo divenuto architetto, e quelli che sono i
costi: 10 milioni per la progettazione esecutiva nel 1982, 50-70
milioni per lo studio d'impatto ambientale.
Non condividiamo questa scelta di politica amministrativa,
perché la riteniamo fine a sé stessa, cioè fine all'appalto e
all'incarico professionale; non ha nessuna e alcuna utilità. Una
cosa non abbiamo capito e ci piacerebbe avere poi una precisazione;
ci risulta che i lavori siano partiti indipendentemente
dall'impatto ambientale, che è stato successivamente commissionato;
non solo sono partiti, ma sono partiti con opere di sbancamento
significative.
Diceva l'Assessore che c'è un motivo di sicurezza su quello che
può essere un movimento franoso; noi abbiamo constatato de visu che
il tratto interessato è in totale piano, nel senso che dove stavano
lavorando questa primavera i mezzi della ditta che si era
aggiudicata i lavori era un tratto di strada compreso fra due prati
in leggero declivio.
Inviteremmo l'Assessore, quando rimette mano a vecchi progetti a
verificare intanto se c'è ancora l'attualità di questi vecchi
progetti, perché purtroppo queste delibere sono state prese senza
nessuna valutazione, semplicemente per dare compimento a vecchie
scelte superate dal tempo.
La nostra regione è ricca di collegamenti superati dai tempi e
da nuovi collegamenti; se dovesse prevalere la logica che tutte le
vecchie strade devono essere adeguate agli standard delle strade
regionali, nel corso di questa legislatura assisteremmo ad un
eccesso di cantieri stradali che non hanno nessuna utilità, tolta
quella dell'impresa appaltatrice.
