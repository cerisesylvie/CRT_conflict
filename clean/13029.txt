Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3985 del 30 novembre 1992 - Resoconto
OGGETTO N. 3985/IX Comunicazioni del Presidente del Consiglio
e della Giunta regionale.
Bich (Presidente)
Prima di cominciare vorrei far
presente che ci è pervenuta la richiesta firmata da 26 consiglieri
per la convocazione di una sessione straordinaria del Consiglio.
Sarà mia cura convocare la Conferenza del capigruppo al più presto
per poter stabilire l'ordine dei lavori.
In questo porrò in atto il massimo scrupolo per adempiere in
modo formale, secondo la volontà dei capigruppo, per il calendario
dei lavori stessi. Direi senz'altro di passare all'esame
dell'ordine del giorno.
C'era il Presidente della Giunta che voleva fare una
comunicazione, se è urgente può farla.
Lanivi (GM)
Nella mia possibilità di fare questo tipo
di intervento, e mi riferisco alla sentenza che il Tribunale di
Aosta che ha emesso sabato, per comunicare al Consiglio regionale
che nella giornata di oggi, quindi in tarda serata e domattina, le
forze politiche della maggioranza si riuniranno per adottare una
decisione - questo in sintonia anche con l'interessato stesso - e
che nella giornata di domani verrà comunicata la posizione politica
di questa maggioranza rispetto a quella sentenza.
Presidente
In ordine alle comunicazioni del Presidente
della Giunta la parola al Consigliere Riccarand.
Riccarand (VA)
Io credo che la comunicazione che
ha fatto il Presidente della Giunta in ordine all'esito della
sentenza del Tribunale di Aosta sul procedimento penale che
concerneva Rollandin, Follioley e Garda, non fornisca nessun
elemento di chiarimento rispetto alla posizione della Giunta
regionale e della maggioranza regionale in conseguenza dell'esito
di questo procedimento.
Un chiarimento che invece è doveroso, visto che ci troviamo già
da un mese in una situazione ibrida, con un'autosospensione che è
stata inventata e che adesso rappresenta un nodo che deve essere
sciolto definitivamente, alla luce di una sentenza di condanna che
è intervenuta.
Io credo quindi che non sia sufficiente la comunicazione del
Presidente della Giunta di un rinvio della decisione, credo che il
Consiglio oggi sia riunito in seduta straordinaria per altri
oggetti, ma sicuramente ha necessità di prendere atto di quelle che
sono le decisioni che verranno assunte rispetto a questo
problema.
Se vogliamo si può fare anche un'interruzione nei lavori del
Consiglio, una sospensione, la maggioranza si può riunire, può fare
tutte le valutazioni che vuole e credo che da parte dei consiglieri
della minoranza ci sia disponibilità ad aspettare tutto il tempo
necessario, però è necessario che venga data comunicazione a questo
Consiglio di quelle che sono le conseguenze che si vogliono trarre
da una vicenda processuale che è conclusa in questa sua prima fase
e ha dato un esito molto chiaro, molto preciso.
Presidente
Passiamo all'esame dell'ordine del giorno.
La parola al Consigliere Riccarand.
Riccarand (VA)
Io credo che non sia possibile chiudere
con il silenzio, proseguendo l'ordine del giorno, questa questione
che è una questione rilevante e credo che non sia nei rapporti
corretti all'interno di questo Consiglio, fra maggioranza e
minoranza, cercare di eludere questo problema.
Se la maggioranza non intende dare una risposta alla richiesta
di una posizione precisa, anche attraverso una sospensione dei
lavori, io formalizzo la richiesta di iscrizione di urgenza
all'ordine del giorno dei lavori di questo Consiglio, ai sensi
dell'articolo 53, secondo comma, del Regolamento, di un punto
specifico riguardante le conseguenze della sentenza del Tribunale
di Aosta, in modo che il Consiglio ne possa discutere e possa
formulare delle valutazioni, visto che mi sembra che non ci sia la
volontà di chiarire delle posizioni che, a questo punto, dovrebbero
essere tutte tratte e tutte chiare.
Presidente
La parola al Consigliere Milanesio.
Milanesio (PSI)
Intervengo sulle "non
comunicazioni" del Presidente della Giunta, perché il Presidente
della Giunta ci ha detto quello che sapevamo tutti, perché leggiamo
i giornali e guardiamo la televisione.
Pensavamo che, nel chiedere la parola per fare delle
comunicazioni urgenti al Consiglio, ci desse delle notizie in
ordine a decisioni, qualunque esse potessero essere, intercorse nel
frattempo nella maggioranza, o nella Giunta, circa la vicenda
dell'autosospensione, che scadeva oggi, se non vado errato, e
dell'esito processuale.
Il Presidente ci ha comunicato che non era stata presa nessuna
decisione, cioè ci ha fatto una non comunicazione.
Mi sembra che di solito le comunicazioni vengano fatte per dire
qualcosa che è intervenuto e che è ignoto al Consiglio e quindi,
per informare il Consiglio di un avvenimento, di un accadimento, di
una lettera, di un'iniziativa, di una proposta.
E' la prima volta che ci troviamo di fronte a delle
comunicazioni che ci comunicano che la maggioranza prenderà in
considerazione l'esito processuale questa sera o domani
mattina.
Credo che abbia titolo la richiesta del Consigliere Riccarand,
visto che il Consiglio è stato investito di questo problema dal
Presidente della Giunta stesso, di farne oggetto di discussione,
così magari la Giunta e la maggioranza avranno anche motivi di
orientamento che scaturiranno anche dai banchi consiliari, per
decidere nella loro sovranità e nella loro autonomia.
Penso che non sarebbe male accedere alla richiesta avanzata dal
Consigliere Riccarand, che mi sembra estremamente sensata, visto
che in qualche modo questo argomento è stato posto all'ordine del
giorno.
Presidente
La parola al Presidente della
Giunta.
Lanivi (GM)
Al di là delle considerazioni svolte e
indubbiamente dell'opportunità che questo tipo di argomento può
offrire, in quanto gioco politico, anche all'interno di quest'aula,
io ho ritenuto opportuno fare la seguente segnalazione, che non è
nè rinvio, nè tentativo di eludere un problema.
Sabato nella tarda serata c'è stata una sentenza, questo è un
Consiglio straordinario che ha nel suo ordine del giorno argomenti
che non prevedevano nè le comunicazioni del Presidente del
Consiglio, nè le comunicazioni del Presidente della Giunta.
La mia comunicazione, che voleva essere rassicurante nei
confronti di tutto il Consiglio, è di questo tipo: problemi di
tempo, problemi di approfondimento che le forze politiche a cui si
richiama questa maggioranza e la maggioranza stessa, entro la
giornata di domani, cioè entro domani sera, formulerà una
risposta.
Questo è quanto avevo comunicato e, tra parentesi, voglio
riferirmi ad una linea di estrema correttezza e linearità che
questa Giunta, rispetto a questo episodio, ha tenuto malgrado
previsioni che mettevano in discussione la parola data da me stesso
o dalla Giunta rispetto al passato, ha fedelmente, coerentemente e
lealmente seguito una linea.
Quindi entro la giornata di domani, e questo esclusivamente per
dare la possibilità alle forze politiche di fare delle
considerazioni, delle riflessioni su una sentenza che, come ho
detto, è avvenuta nella tarda serata di sabato.
Ho detto queste cose in occasione della convocazione di
un'adunanza straordinaria del Consiglio regionale per assicurare al
Consiglio stesso che entro il termine della giornata di domani -
questo per dare il minimo di tempo alle forze politiche per fare le
loro considerazioni - la Giunta e la maggioranza, oltre alla
persona interessata, forniranno una risposta.
Presidente
Non ci siamo più allora, il Presidente dà
la risposta e basta, già siamo fuori da ogni ordine di regolamento,
anche perché io ho parlato e non dovevo fare comunicazioni nè
niente, però non voglio con questo ridimensionare il
dibattito.
Il Consigliere Ricco ha chiesto la parola.
Ricco (DC)
Venti giorni fa circa, se non erro, questo
Consiglio regionale discusse ampiamente questo problema, delle
dimissioni eventuali dell'Assessore all'agricoltura e l'interessato
pervenne all'ibrida decisione della autosospensione - questo lo
sappiamo tutti - che voleva significare, a modo di intendere di
tutti, ponderare durante questo tempo sulle decisioni da prendere
in caso, o meno, di condanna.
Condanna che, purtroppo - questo a titolo personale - c'è stata
e quindi le decisioni andavano prese anche prima per non perdere
del tempo, per il rispetto che tutti dobbiamo a questo
Consiglio.
Pertanto, a nome della minoranza, visto che non si è ancora
deciso, vorrei chiedere una sospensione di 10 minuti.
Presidente
C'è una richiesta di sospensione, la Giunta
concorda e, come di consueto, il Consiglio viene sospeso.
Quindi 10 minuti per richiesta avanzata dal Consigliere
Ricco.
Si dà atto che la seduta è sospesa dalle ore 16,44 alle ore
17,06.
Presidente
Possiamo riprendere i lavori
interrotti?
La parola al Presidente della Giunta.
Lanivi (GM)
Che questa sia una fase difficile per la
vita della nostra Regione e molto delicata per la vita di questo
Consiglio regionale, il suo modo di essere ed i rapporti esterni,
credo che sia nella coscienza di tutti.
Che forse, per motivi che esulano dalle volontà dei singoli, ma
che sono legati a date e a tempi, a situazioni che si prestano
anche a tipi di atteggiamento in altre situazioni, in altri
momenti, ritenuti difficili da sostenere, questo non toglie che in
certi momenti ci siano, anche se dolorosi, dei momenti di
responsabilità che superano la dimensione o la volontà complessiva
di una maggioranza.
Sono scelte e atteggiamenti che vanno oltre la difesa di una
parte, ma che cercano di contribuire ad una crescita che è
complessiva di tutti, indipendentemente dalla collocazione in cui
ognuno di noi si trova, temporaneamente, di persona o di
consigliere partecipante alla maggioranza o all'opposizione.
Avevamo chiesto non per motivi dilatori, ma semplicemente per
concedere alle forze politiche un minimo di riflessione su una
sentenza, questo fatto non pare sia accettabile da parte
dell'opposizione, per cui sono qui per dire che l'interessato nella
riunione della maggioranza ha manifestato la sua volontà di
dimettersi da Assessore.
Questa valutazione, questa scelta, che è personale e, se mi
permettete, di alta responsabilità personale che credo faccia onore
a tutto il Consiglio, sarà discussa ugualmente dalle forze
politiche di maggioranza.
Volevo segnalare questo fatto, se questo può contribuire a
superare una sorta di tenzone che poco ha di produttivo per i
lavori di questo Consiglio.
Presidente
La parola al Consigliere Riccarand.
Riccarand (VA)
Io prendo atto della comunicazione del
Presidente della Giunta e mi rendo conto che la situazione è
cambiata rispetto a mezz'ora fa e questo ci conferma ancora di più
la validità della tesi sostenuta da parte dei gruppi di
minoranza.
Non c'era nessun motivo per non arrivare oggi in Consiglio con
una decisione rispetto a delle dimissioni che erano doverose, era
un atto dovuto e non c'era nessun motivo per procrastinare queste
decisioni a tempi ulteriori creando una situazione d'incertezza che
sicuramente non avrebbe favorito i lavori di questo Consiglio.
Noi avevamo chiesto di affrontare subito questo argomento, una
risposta ci è stata data ed è una risposta parziale, nel senso che
riguarda un aspetto di questa vicenda, che sono le dimissioni
dell'Assessore all'agricoltura; ci sono altre questioni che
riguardano anche l'ineleggibilità sopravvenuta, ma che saranno
affrontate nel tempo dovuto.
Quindi io penso, anche a nome degli altri gruppi di minoranza,
di poter ritirare la richiesta che ho presentato in Consiglio di
iscrizione d'urgenza di un punto specifico all'ordine del giorno
dei lavori di questo Consiglio, proprio per sollecitare una
decisione che adesso finalmente è intervenuta.
Presidente
Quindi viene ritirata la richiesta di
iscrizione?
Altri chiedono la parola?
Allora possiamo passare all'esame dell'ordine del giorno.
