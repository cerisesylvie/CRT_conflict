Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 80 del 26 luglio 1993 - Resoconto
OGGETTO N. 80/X - Riapprovazione ai sensi dell'ultimo comma
dell'articolo 31 dello Statuto Speciale della legge regionale:
"Norme in materia di uso razionale dell'energia, di risparmio
energetico e di sviluppo delle fonti rinnovabili".
Presidente -
Qualcuno intende prendere la parola?
La parola al Vicepresi­dente, Viérin Marco.
Viérin M. (DC) -
Mi sento in dovere di dire
qualche cosa in merito, non specificatamente su questa
riapprovazione ma in generale, per evitare poi di ripetermi sulle
altre riapprovazioni.
Mi sento obbligato di esternare a voi colleghi consiglieri, ma
soprattutto ai mass media, che sono coloro che hanno la
re­sponsabilità di comunicare con chi ci ha voluto qui, la mia
grande delusione nel vedere, dopo neanche un mese, venir me­no i
buoni propositi del Presidente della Giunta regionale, an­nunciati
nella sua relazione di investitura.
Faccio un esempio:
"Quello che i cittadini invocano è un modo
diverso di fare poli­tica, essi pretendono la massima trasparenza
nella gestione della cosa pubblica e sollecitano un maggiore
coinvolgimento, anche perché vogliono partecipare alle scelte sul
loro futuro".
Altra dichiarazione fatta:
"Le deleghe in
bianco non esistono più, il pubblico amministratore dovrà
confrontarsi giorno dopo giorno, problema dopo problema, con la
comunità tutta".
Altra affermazione:
"Occorre una
maggioranza forte e compatta, pri­va di personalismi e aperta a
tutti i contributi, anche a quelli della minoranza, in modo che le
decisioni del Consiglio regiona­le siano frutto di un confronto e
di un dibattito approfondito".
Ma dov'è la trasparenza, la
partecipazione, il confronto con la pubblica opinione se questo non
avviene neanche con noi con­siglieri regionali, e non certo per
nostra unanime volontà, ma per la volontà di alcuni che hanno
organizzato il tutto per avere le deleghe in bianco? Non è infatti
ammissibile che si invii un ordine del giorno aggiuntivo, come
abbiamo già detto più volte, sulla questione del Casinò,
comprendente disegni di legge per un Consiglio regionale che inizia
lunedì alle ore 9,15.
É vero, Consigliere Rollandin, come da lei già affermato nella
prima Commissione, dodici sono le riapprovazioni già proposte dalla
Giunta per sottolineare e riaffermare la competenza
dell'Am­ministrazione regionale, come previsto dall'articolo 31
dello Statuto Speciale, e sempre si è fatto così; ma c'è una grande
dif­ferenza perché questo Consiglio si è rinnovato al 60 percento.
Vi sono 21 consiglieri su 35 che questi testi non li hanno mai né
visti né analizzati, consiglieri che potrebbero avere anche altre
idee sui problemi trattati; invece, dovranno ancora,
eventual­mente, dare la loro delega in bianco. Perché? Sfido
chiunque in 48 ore a leggere e documentarsi su un malloppo di atti
con uno spessore di circa 30 cm., come quelli ricevuti venerdì
sera.
Non si sono potuti neanche utilizzare gli uffici regionali in
quanto le 48 ore sono coincise con il sabato e la domenica;
scarogna, dirà qualcuno, ma così è. Ci sono degli argomenti
importantissimi per la nostra Regione come sanità, Casinò,
risparmio energeti­co, che oltretutto significheranno, se
approvati, una spesa non indifferente per i futuri bilanci
regionali. Questo doveva essere il primo appuntamento per
l'ipotetico confronto tanto decanta­to, ma già dimenticato, per
rintanarsi nel vecchio metodo di fa­re politica. Altro che
"Occorre elaborare una proposta per me­glio distinguere i ruoli
della Giunta e del Consiglio regionale"
, come ha detto il
Presidente della Giunta un mese fa. Qui è già stato tutto
elaborato.
Volevo anche dire due cose sulla vicenda Casinò. Il Presidente
ha ricordato in proposito:
"priorité fixée dans le programme de
Gouvernement"
. Ma credo che anche queste cose fossero fissate
nel programma del Governo come il discorso del Casinò. E an­cora:
"Non è la sola urgenza che il Consiglio ha"
. Questo è vero,
ma è anche vero che il Consiglio deve avere la possibilità di
do­cumentarsi. Faccio un esempio: se un capofamiglia dovesse
comprare la sua auto, la sua casa e non avere la possibilità di
documentarsi, di sapere a che cosa va incontro, le spese a cui va
incontro, quello che acquista, le caratteristiche di quello che
acquista, io credo che sarebbe un cattivo capofamiglia. Inoltre
volevo riprendere quello che dicevano alcune persone su queste
vicende. Mi riferisco alla seduta antimeridiana del 22 luglio del
1991 - e precisamente cito il Consigliere Riccarand - che diceva:
"Il Presidente del Consiglio nelle sue comunicazioni ha elencato
una serie di riunioni di commissioni che si sono svolte tra il
precedente Consiglio e quello che inizia oggi. Credo che il dato
del numero delle commissioni sia indicativo, secondo alcuni, di un
lavoro intenso fatto dal Consiglio e, secondo altri invece, di una
operazione che è il sostanziale svuotamento delle funzioni delle
commissioni. Abbiamo infatti assistito nel corso della scorsa
settimana ad una serie di convocazioni di urgenza di commissioni,
mattinate in cui si riunivano contemporaneamen­te tre commissioni
convocate con telegramma di urgenza".
É quello che è avvenuto in questa settimana; e poi proseguiva:
"Questo è il modo di operare nelle commissioni del Consiglio, è
il risultato di una serie di affermazioni fatte sulla centralità
del Consiglio, sulla centralità dei lavori di Commissione, sulla
ne­cessità di approfondimento. Si tratta di fatti estremamente
gra­vi perché, al di là della retorica, qui ci sono dei modi che
nega­no le funzioni del Consiglio e il suo ruolo di dibattito e
credo che questo andasse sottolineato proprio a partire dalla
comunica­zione del Presidente del Consiglio. Questa centralità del
Consi­glio era un puro espediente retorico ed è affondata
puntualmen­te nell'arco di pochi mesi; del resto, devo dire che
anche il Pre­sidente del Consiglio ha dato il suo contributo perché
questo av­venisse, agendo come uomo di maggioranza e per conto
degli interessi di maggioranza e contribuendo fortemente perché
questa situazione si determinasse. La conclusione di queste
os­servazioni, che ritenevo necessario fare, è che ancora una volta
la centralità del Consiglio non esiste, ancora una volta i piccoli
gruppi del Consiglio si trovano posti in condizione di operare con
estrema difficoltà, ancora una volta le forze di minoranza si
trovano di fronte a delle prassi che tendono ad escludere la loro
possibilità di incidenza. Noi contro questo sistema tenteremo di
assumere tutte le iniziative opportune, di ribaltare questa
situa­zione sapendo però anche che non sarà la retorica o la
propa­ganda di questa maggioranza a cambiare quello che è dato
pre­sente e sotto gli occhi di tutti".
Questo è quanto ha dichiarato l'attuale Assessore Riccarand
durante la seduta consiliare del 22 luglio 1991. C'è poi anche una
dichiarazione dello stesso Consiglio su questa vicenda che è una
fotocopia di quanto ab­biamo vissuto oggi.
L'attuale Assessore Ugo Voyat allora dice­va:
"Signor
Presidente, volevo metterla al corrente del fatto che come
consiglieri ci troviamo in difficoltà a seguire i lavori del
Consiglio in quanto, come già viene dicendo il Consigliere
Ric­carand, oltre ai due ordini del giorno, quello del Consiglio
pre­cedente e quello della convocazione odierna, ho ricevuto solo
questa mattina l'ordine del giorno aggiuntivo. Mi permetto di
richiedere ai colleghi della maggioranza una maggiore
collabo­razione in quanto, se non abbiamo la possibilità di
approfondi­re gli argomenti, le difficoltà maggiori sorgeranno al
momento della discussione".
Chiudo dicendo ai nuovi colleghi consiglieri che all'uscita di
questa sala qualsiasi cittadino ci potrà chiedere i contenuti e le
eventuali aspettative delle leggi che stiamo per emanare. Se è vero
che vogliamo cambiare il metodo di fare politica dobbiamo guardarci
bene negli occhi prima di esprimerci con il nostro voto su proposte
che, oltre a non essere state elaborate da noi, perché il 60
percento di questo Consiglio non è più lo stesso - cosa che non era
mai successa - sono state l'espressione di altre persone.
Ora, io non mi sento di votare queste leggi perché devo
risponderne in maniera diretta presso chi mi ha voluto qui co­me
Marco Viérin. Queste proposte tra l'altro non sono neanche a nostra
chiara conoscenza e pertanto, lo ribadisco, chi darà deleghe in
bianco non potrà giustificarsi all'esterno nei con­fronti di
nessuno, ma lo avrà fatto di sua spontanea volontà e quindi dovrà
rispondere dei suoi atti. Grazie.
Presidente -
Ha chiesto la parola il Consigliere
Chiarello.
Chiarello (RC) -
Come gruppo di Rifondazione,
visto l'oggetto sul quale discu­tiamo mi dispiace astenermi dal
voto perché in campagna elet­torale abbiamo insistito
particolarmente sull'importanza di questa legge sull'uso razionale
dell'energia. Io chiedo una so­spensione fino al prossimo Consiglio
della definizione di questi atti, perché potrei astenermi, ma non è
quello che avevo pro­messo agli elettori.
Chi era già presente nello scorso Consiglio probabilmente ha
delle nozioni su queste cose ma io non so quali siano i tempi entro
cui la Giunta può presentare i docu­menti al Consiglio e quelli che
il Consiglio ha per prendere atto del tutto. Io non sono qui per
fare polemica, ma mi troverei a votare contro o astenermi di fronte
ad una legge che potrebbe andare bene. Io non ritengo che sia
urgente l'approvazione di questa legge e chiedo di rimandarla al
prossimo Consiglio.
Presidente -
Io voglio ricordare ancora una volta
ai colleghi consiglieri che la scelta di tenere l'ultimo Consiglio
oggi e domani è stata fatta dai Capigruppo all'unanimità, sapendo
coscientemente che sa­rebbero stati anche riportati i vecchi
disegni di legge che erano stati rinviati, disegni di legge di cui
era stato anche distribuito l'elenco. La parola al Consigliere
Linty.
Linty (LN) -
Io vorrei solo fare una domanda
all'Assessore, ma prima faccio una breve premessa. Guardando questa
proposta vedo che al titolo terzo si parla di
"soggetti
beneficiari di questi contributi per il contenimento dei consumi
energetici; sono concessi contri­buti nel settore industriale,
artigianale, terziario per gli inter­venti di realizzazione o
modifica di impianti fissi, sistemi o componenti".
Visto che la
politica energetica, e nella fattispecie idroelettrica, sta molto a
cuore alla Lega Nord in Valle d'Aosta, volevo sapere dall'Assessore
se tra questi beneficiari rientrano anche gli enti locali: questo,
per un motivo molto semplice. Mentre continuiamo a bruciare gasolio
con dei costi elevatis­simi, mi chiedo se non sia il momento di
cominciare a sensibi­lizzare anche gli enti locali a prodursi
l'energia elettrica di cui abbisognano.
Questa azione contribuirebbe infatti sicuramente ad un
contenimento dei costi di riscaldamento mediante una energia
rinnovabile e pulita quale è l'acqua.
Vorrei dunque sapere se gli enti locali sono appunto inseriti
nel campo d'intervento.
Presidente -
Io tengo a ricordare che c'è stata un
proposta di rinvio sulla quale è necessario discutere. Qualcuno
chiede la parola? La pa­rola all'Assessore dell'industria,
commercio e artigianato, Ma­frica.
Mafrica (GV-PDS-SV) -
In merito alla proposta di
rinvio fatta dal Consigliere Chiarello devo dire di essere
spiacente di non poterla accogliere perché questo disegno di legge
ha avuto un iter molto travagliato: è stato atteso dalle varie
associazioni per un tempo molto lungo. Le osservazioni del
Presidente della Commissione di Coordi­namento sono marginali.
Abbiamo il dubbio che, riprendendo la discussione, non si riesca
a terminarla entro l'anno mentre, ri­presentando il disegno al
Governo, invece che osservazioni marginali che vengono corrette si
potrebbero avere osservazioni molto più sostanziali. In quanto alla
richiesta del Consigliere Linty, il titolo settimo è interamente
dedicato alla produzione di energia idroelettrica e se va a vedere
all'articolo 24 comma 11 si vede che ai fini del finanziamento sono
considerate priori­tarie nell'ordine le iniziative dei comuni,
delle comunità mon­tane e dei loro consorzi, delle società e
consorzi a maggioranza pubblica, delle cooperative di utilizzatori,
dei consorzi di privati utilizzatori, dei privati; questo è
l'ordine con cui vengono am­messe a graduatoria le richieste di
contributo.
Presidente -
Se nessun altro chiede la parola
voglio ricordare che si votano solo gli articoli modificati e poi
la legge nel suo insieme. Metto in votazione la proposta di rinvio
fatta dal Consigliere Chiarel­lo. I consiglieri sono invitati a
votare.
Esito della votazione
Presenti: 33
Votanti: 31
Favorevoli: 6
Contrari: 25
Astenuti: 2 (Linty e Tibaldi)
Il Consiglio non approva.
Presidente -
Si mette ora in votazione l'articolo
3. Ha chiesto la parola il Consigliere Marguerettaz.
Marguerettaz (DC) -
Credo che a fronte di una
votazione di questo genere sarebbe il caso di sottolineare che
questa non è una presa d'atto ma è una riapprovazione di cose che
altri avevano approvato. Per noi, per lo meno per 21 persone
presenti in questo Consiglio, si tratta di una approvazione, cioè
di una prima approvazione.
Ecco perché mi sembra di vedere una eccessiva urgenza nella
necessità di procedere a queste votazioni. Certamente si può dire
che la Democrazia Cristiana aveva fatto così o cosà, la Democrazia
Cristiana si sarà espressa dopo un confronto col gruppo
consi­liare: la Democrazia Cristiana che si è insediata dopo il 30
maggio ha bisogno di conoscere, di confrontarsi, di sapere.
A questo riguardo ci aspettavamo, senza pretendere delle
rela­zioni fiume perché la materia è già conosciuta da 14
consiglieri, una qualche indicazione da parte degli Assessori
proponenti. Io leggo:
"Relatore l'Assessore all'industria,
commercio e artigia­nato";
ora, se la relazione è meramente
procedurale, poteva es­sere relatore il Presidente del Consiglio,
il quale ci illustrasse che ai sensi dei vari articoli il Consiglio
regionale era tenuto a...; se, invece, la procedura è di tipo
diverso, relatori dovrebbe­ro essere gli Assessori competenti,
senza nessuna pretesa di instaurare dei dibattiti sulle varie
questioni ma, anche qui, co­me atto di informazione nei confronti
dei consiglieri.
In un certo senso posso condividere la posizione del Consigliere
Chia­rello perché obiettivamente ci è sottoposta tutta una serie di
ri­approvazioni di leggi che meriterebbero una analisi;
sicura­mente su tutte queste riapprovazioni che ci vengono
sottoposte il gruppo della Democrazia Cristiana, avendo la
possibilità di analizzare, di andare a capire meglio i contenuti di
queste leg­gi, avrebbe davvero potuto comportarsi nel modo che
ricordavo ancora prima, e cioè cercare di entrare nel merito dei
problemi, valutarli, e comportarsi di conseguenza.
Questo ancora una volta non è possibile, ma non è possibile a
maggior ragione se c'è una assenza totale a livello di
"renseignements"
da parte dei membri della Giunta. Come è
possibile pensare a un dibattito consiliare a fronte di così tante
riapprovazioni che ci vengono riproposte venerdì pomeriggio e con
la convocazione del Con­siglio per il lunedì mattina? Diventa
insostenibile pensare di continuare a svolgere la funzione di
Consigliere regionale in questo modo.
Presidente -
Ha chiesto la parola il Consigliere
Florio.
Florio (VA) -
Se ben capisco, anche perché sono
uno di quei 21, mi sembra che si stia facendo confusione tra
questioni di metodo e que­stioni di sostanza. Mi sembra di capire,
anche da quello che ha detto Stévenin, che qui oggi non
ridiscutiamo le leggi nel loro contenuto ma ridiscuteremo e
voteremo su quelle parti delle leggi che sono state cassate dal
Commissario di Governo.
Sino ad oggi, qui dentro già sarà successo altre volte di
trovarsi in presenza di leggi cassate solo in parte e segnatamente
in parti anche trascurabili, di dettaglio, non di sostanza delle
leggi stesse. Come ci si è comportati in questi casi? Presumo che
nel passato ci si sia comportati prestando, in questo caso, più
attenzione all'ultimo comma dell'articolo 31 dello Statuto che non
alla sostanza delle leggi stesse, vale a dire si è preferito
sottolineare il fatto che, nei confronti del Commissario di
Go­verno, le competenze del Consiglio regionale in termini di
meri­to sono prevaricanti e quindi si è lasciata perdere la
discussione sul contenuto. Se le cose stanno così, la questione
come viene posta mi sembra corretta. Anche noi abbiamo nei
confronti delle leggi che sono qui in discussione delle valutazioni
diverse rispetto a quelle che probabilmente hanno fatto i 35
consiglieri solo 3 mesi fa; ma se siamo chiamati a riaffermare il
diritto stabilito dall'ultimo comma dell'articolo 31, così si ha da
fare. Non dobbiamo richiedere la ridiscussione completa e
comples­siva di ogni singola legge.
Presidente -
La parola al Vicepresidente, Viérin
Marco.
Viérin M. (DC) -
Volevo solo dire al collega che
mi ha pre­ceduto che è vero quello che ha detto ma è altrettanto
vero che non erano solo 12 le leggi rinviate dal Coordinamento,
erano molte di più, ed è stata la Giunta a decidere e proporre
quelle che andavano ripresentate nella maniera prima enunciata dal
Consigliere Florio. Ora, analizzando quelle leggi che ho avuto modo
di studiare più dettagliatamente, ci sono cose che il sotto­scritto
non può accettare, o meglio, deve in tutta coscienza sol­levare.
Detto questo, se si applica questo iter noi dobbiamo ap­provare a
scatola chiusa, accettando gli eventuali rilievi del
Co­ordinamento.
Faccio un esempio: c'è una legge che prevede la concessione di
contributi, fino a qui nulla da obiettare se non il fatto che
questa legge chiede solo i preventivi. Io ritengo che, oggi come
oggi, non si possa fare una legge che permette l'ero­gazione di
milioni e milioni senza chiedere poi un consuntivo. Questo è un
chiaro esempio di come le cose siano cambiate e come anche le leggi
debbano necessariamente modificarsi. Il nostro obiettivo è quello
di avere il tempo per valutare più ap­profonditamente queste leggi
senza per questo voler arrivare a criticare tutte le leggi. Una
situazione come quella in cui ci siamo trovati non credo si sia mai
verificata ed è inutile che ci veniate a dire che è sempre successo
così, visto che è la prima volta che il Consiglio ha cambiato oltre
il 60 percento dei suoi componenti.
Presidente -
La parola al Consigliere Chiarello
per il suo secondo intervento.
Chiarello (RC) -
Volevo solo dire al Consigliere
Florio che io chiedo unicamente di poter fare il mio lavoro; non mi
sembra normale venire qui e votare senza avere delle informazioni
precise per poter valuta­re.
Presidente -
Se non ci sono altri interventi
chiudo la discussione generale e do la parola al Presidente della
Giunta, Viérin Dino.
Viérin D. (UV) -
Les thèmes de la transparence, de la
confrontation, de la participation ont été évoqués ce matin et,
également, cet après-midi. La question du droit à l'information des
conseillers est un thème important que l'on ne peut pas réduire à
une simple confrontation ou comparaison entre déclarations
exprimées lors de la présentation du programme de Gouvernement et
la situation actuelle.
Je crois que sur ces thèmes nous devrons nous confronter, mais
dans des situations normales, à partir de la reprise des travaux au
mois de septembre parce qu'en plus ou au delà des changements qui
sont intervenus dans la composition de ce Conseil, je crois que
chaque changement de législature nécessite une période de
transition et de passage entre ce qui a été approuvé et décidé lors
de la législature précédente et ce qui se retrouve à l'examen du
nouveau Conseil. C'est dans ce sens que nous parlons de continuité,
non pas pour dire et pour affirmer qu'on a toujours fait comme ça
et donc nous devons continuer, mais parce qu'il y a des nécessités
objectives.
Tout d'abord je crois, et je le répète, que nous ne pouvons pas
prendre comme donnée de référence cette période du mois de juillet
au cours de laquelle se réunit, pour les premières séances, le
Conseil régional. Nous avons cette contrainte des dates qui ont été
fixées mais, également, nous ne pouvons pas prendre comme référence
d'autres périodes ou d'autres situations qui sont tout à fait
différentes. Marco Viérin se référait à une période où il y avait
eu certaines prises de positions quant à des projets de loi qui
avaient été présentés; donc, il s'agissait de nouveaux projets de
loi. Ici il s'agit de réapprobation et donc c'est la signification
politique, c'est l'acte politique auquel est appelé ce Conseil qui
est prééminent. Nous devons réaffirmer une compétence, le pouvoir
de ce Conseil par rapport à un organe de contrôle et les problèmes,
les thèmes qui sont en discussion se rapportent exclusivement à ces
remarques et non pas parce que les remarques du Président de la
Commission de Coordination doivent toujours être prises en
considération ou acceptées, mais parce que la procédure qui a été
fixée est une procédure aux termes du dernier alinéa de l'article
31 du Statut Spécial.
Compte tenu de l'importance des problèmes qui avaient déjà été
discutés et qui attendent encore une solution en raison des
remarques de la Commission de Coordination, c'est une procédure
qui, si nous l'adoptons, nous permet d'avoir des réponses et de
pouvoir atteindre l'objectif dans des temps qui sont définis. Le
choix a évidemment été fait par le Gouvernement, par la majorité,
par rapport aux remarques formulées et, donc, dans le cas où les
remarques formulées par le Président de la Commission de
Coordination ne touchent pas aux fondements du principe politique
de compétence de ce Conseil et, donc, du fait qu'on ne peut
accepter des jugements quant à l'opportunité de certaines
décisions.
Là nous avons pris une décision, nous avons adopté une position
qui est différente: ces projets de loi n'ont pas été reproposés,
ils suivront le processus ordinaire et donc ils seront représentés
par la suite et rediscutés au sein des Commissions. Ici, s'agissant
de réaffirmer un certain principe, nous allons, en tant que
Gouvernement, proposer au Conseil la réapprobation. Nous ne faisons
pas tous partie de la première Commission, mais elle s'est réunie
lundi, a examiné ces projets de lois, qui ont été inscrits par la
suite avec procédure d'urgence. Il s'agit, en cette époque et en
cette période, de procédures qui ont un caractère exceptionnel mais
qui se rapportent exclusivement pour cette période de transition et
de passage, de la nécessité de respecter ce principe de continuité
et surtout de la volonté de réaffirmer, par un acte politique, un
principe également de nature politique, de la compétence de la
Région en certaines matières.
Presidente -
Così come è previsto dalla legge, si
votano solo gli articoli mo­dificati e poi la legge nel suo
insieme.
Metto in votazione l'articolo 3. I consiglieri sono invitati ad
esprimere il loro voto. Ricordo ancora che è prevista la
maggio­ranza assoluta dei voti.
Articolo 3 - (Piano di interventi)
1. Nel caso in cui il CIPE non abbia effettuato la ripartizione
dei fondi in relazione a ciascuno degli interventi di cui agli
arti­coli 8, 10 e 13 della legge 10/1991, i fondi assegnati alla
Regio­ne, ai sensi dell'articolo 9 della medesima legge, sono
ripartiti fra i seguenti settori di intervento con le percentuali a
fianco di ciascuno indicate:
a) edilizia 40 percento
b) industria 45 percento
c) agricoltura 15 percento.
2. Ove i fondi destinati ad un settore, in base alle percentuali
indicate al comma 1, non vengano interamente utilizzati, la somma
disponibile viene ripartita proporzionalmente o asse­gnata agli
altri settori.
Esito della votazione
Presenti: 34
Votanti: 28
Favorevoli: 28
Astenuti: 6 (Bavastro, Chiarello, Collé, Lanièce, Marguerettaz e
Viérin Marco)
Il Consiglio approva.
Presidente -
Votiamo ora l'articolo 17.
Articolo 17 - (Osservatorio energetico regionale)
1. La Regione, nell'ambito delle finalità previste dall'articolo
1, si dota di strutture adeguate ad un'efficace gestione delle
pro­blematiche energetiche regionali.
2. É istituito a tal fine un Osservatorio energetico regionale
con i seguenti compiti:
a) costituzione di una rete per la rilevazione dei dati di
consu­mo dei vari settori per la formazione di una adeguata
banca-dati a livello regionale;
b) rilevazione di fatti energetici salienti con particolare
riferi­mento ai processi di sostituzione di fonti energetiche
tradizio­nali con fonti rinnovabili o assimilate;
c) segnalazione di particolari problemi ed opportunità nell'uso
delle fonti di energia e suggerimenti all'utenza di interventi
migliorativi;
d) diffusione di informazioni di natura tecnico-economica nel
campo dell'energia.
3. L'assegnazione di personale regionale necessario al
funzio­namento dell'Osservatorio è demandata alla revisione della
pianta organica dell'Assessorato dell'industria, del commercio e
dell'artigianato.
4. In attesa della suddetta revisione la Giunta regionale è
au­torizzata ad affidare speciali incarichi a liberi
professionisti, ad esperti e consulenti, nei modi e nei termini di
cui alle leggi re­gionali e statali vigenti in materia.
Esito della votazione
Presenti: 34
Votanti: 28
Favorevoli: 28
Astenuti: 6 (Bavastro, Chiarello, Collé, Lanièce, Marguerettaz e
Viérin Marco)
Il Consiglio approva.
Presidente -
Votiamo infine l'articolo 18.
Articolo 18 - (Comitato regionale per l'energia)
1. É istituito il Comitato regionale per l'energia.
2. Il Comitato è così composto:
a) dall'Assessore dell'industria, del commercio e
dell'artigianato o, in sua assenza, dal Dirigente del Servizio
industria, artigia­nato e energia, con funzioni di Presidente;
b) un Dirigente dell'Assessorato dell'agricoltura, forestazione
e risorse naturali;
c) un Dirigente dell'Assessorato dell'ambiente, territorio e
tra­sporti;
d) un Dirigente dell'Assessorato dei lavori pubblici;
e) il Primo Segretario, capo del Servizio energia
dell'Assesso­rato dell'industria, del commercio e
dell'artigianato;
f) un esperto designato dall'ENEA;
g) quattro esperti designati dalla Giunta regionale;
h) un esperto dell'Università degli Studi di Torino.
3. Il Comitato è costituito con decreto del Presidente della
Giunta regionale, su proposta dell'Assessore dell'industria, del
commercio e dell'artigianato.
4. Le funzioni di segreteria del Comitato sono svolte da un
funzionario del Servizio energia dell'Assessorato dell'industria,
del commercio e dell'artigianato.
5. Ai componenti del Comitato estranei all'Amministrazione
regionale è corrisposto, per ogni giorno di seduta, un compenso
lordo di lire 200.000, oltre al rimborso delle spese sostenute
nella misura prevista per il personale dipendente
dell'Ammi­nistrazione regionale.
Esito della votazione
Presenti: 34
Votanti: 28
Favorevoli: 28
Astenuti: 6 (Bavastro, Chiarello, Collé, Lanièce, Marguerettaz e
Viérin Marco)
Il Consiglio approva.
Presidente -
Si vota ora il disegno di legge nel
suo complesso.
Esito della votazione
Presenti: 34
Votanti: 28
Favorevoli: 28
Astenuti: 6 (Bavastro, Chiarello, Collé, Lanièce, Marguerettaz e
Viérin Marco).
Il Consiglio approva.
Il Consiglio è convocato alle ore 9.15 di domani mattina.
La seduta è tolta.
La seduta termina alle ore 20,17.
