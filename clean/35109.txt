Classificazione
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 2676 del 13 novembre 2012 - Resoconto
OGGETTO N. 2676/XIII - Interpellanza: "Interventi per la
sospensione dei cantieri di lavoro sulla tratta autostradale
Pont-Saint-Martin-Courmayeur nei periodi di maggiore flusso
turistico".
Interpellanza
Preso atto che per gli interventi di manutenzione e
ristrutturazione del tratto autostradale da Pont-Saint-Martin a
Courmayeur, sono sistematicamente aperti dei cantieri che limitano
a una sola corsia la marcia delle vetture o in alcuni casi a corsie
con senso alternato di marcia, anche in galleria e senza possibile
fermata di emergenza;
Ribadita l'importanza di tali interventi per migliorare e
garantire la sicurezza dell'Autostrada;
Rilevato che in alcuni periodi dell'anno però il traffico è
così intenso da rendere molto più problematica la percorrenza in
presenza di cantieri;
il sottoscritto Consigliere regionale
Interpella
l'Assessore competente per sapere se intenda valutare la
possibilità di sospendere l'attività dei cantieri e ripristinare la
normale viabilità almeno nei giorni dal 20 dicembre all'8 gennaio e
dal 10 al 18 agosto.
F.to: Donzel
Président -
La parole au Conseiller Donzel.
Donzel (PD)
- Grazie Presidente.
Abbiamo appreso con piacere che si infittisce la corrispondenza
fra l'Amministrazione regionale e i responsabili della tratta
autostradale, anche al fine di contenere i costi, sebbene siano un
po' come le grida manzoniane queste lettere che vanno dalla Valle
d'Aosta verso la società e i rappresentanti nazionali che
determinano anche certi meccanismi di calcolo, nel senso che alla
fine tutto va avanti come prima e scriviamo tante lettere, ma i
risultati sono quelli che sono. C'è però una preoccupazione
maggiore che mi è stata segnalata, cioè nei momenti in cui si
intensifica il traffico sull'autostrada alcuni cantieri sono
difficilmente percorribili e in alcuni casi addirittura abbiamo il
doppio senso di marcia nelle gallerie, con delle difficoltà enormi
quando si incrociano dei grandi mezzi di trasporto. Da questo punto
di vista, un suggerimento era di vedere se almeno dove sappiamo che
ci sono quei momenti particolarmente intensi del traffico si può
trovare il meccanismo per cui almeno le gallerie tornano non dico
ad una sola corsia, ma percorribili non in senso alternato come
avviene adesso. Trovare cioè quelle soluzioni che garantiscono alle
persone che accedono alla nostra Regione anche per motivi turistici
di arrivarci nel modo più tranquillo evitando i rischi che si
corrono in questo momento relativi all'intensa attività di
cantierizzazione.
Siamo a conoscenza del fatto che molti dei cantieri sono
finalizzati a migliorare la sicurezza dell'autostrada, ma quello su
cui tentiamo di fare un ragionamento è che, visto che il fine di
questi cantieri è la sicurezza, visto che generalmente si cerca di
agevolare chi si sposta e di evitare di fare delle uscite sulla
statale creando più problemi alla circolazione, almeno in alcuni
periodi dell'anno che sappiamo essere periodi di intensa
percorrenza dell'autostrada si possano trovare delle soluzioni per
cui le gincane in autostrada siano ridotte al minimo, non come
adesso che si vede l'autostrada tempestata di cantieri.
Président
- La parole au Président de la Région,
Rollandin.
Rollandin (UV)
- Grazie Presidente.
Il tema della viabilità, in particolare quella autostradale,
credo sia da tempo oggetto di attenzione da parte di tutti, tenendo
conto dell'impatto che ha sia sulla viabilità ordinaria della
popolazione che dei turisti e del traffico commerciale.
Condividiamo quindi le preoccupazioni del collega. Voglio solo in
premessa sottolineare che le possibilità per quanto riguarda la
Regione di intervenire per la chiusura e la sospensione dei
cantieri, purtroppo, non è data all'Amministrazione regionale, ma è
di competenza delle società concessionarie che ricevono
l'autorizzazione direttamente dall'ANAS. Da parte della Regione c'è
sempre stata una costante attenzione nei confronti dei lavori di
manutenzione delle tratte autostradali, in particolare per i disagi
che vengono causati all'utenza specialmente nei periodi di traffico
più intenso, soprattutto da un punto di vista sia turistico che
commerciale.
I cantieri più importanti dal punto di vista della complessità e
della durata dei lavori interessano in questi ultimi anni la tratta
di competenza della SAV, in particolare il viadotto delle Capre e
le due gallerie di Montjovet e di Petit Monde. Per questo fin dal
mese di marzo abbiamo chiesto a SAV di dedicare la massima
attenzione e di intensificare i lavori nel senso di mettere più
turni, per questioni tecniche questo è stato possibile solo in
parte e nel contempo avevamo chiesto di adottare tutte le misure
per rendere fluida la circolazione chiaramente riferito ai cantieri
lungo il resto della tratta per ottimizzare l'attività degli
stessi.
Rispetto alla richiesta di sospendere nei periodi di maggior
traffico dal 20 dicembre all'8 gennaio e dal 10 al 18 agosto i
lavori e la cantierizzazione, per fortuna, per quanto riguarda i
lavori, che hanno interrotto durante tutta l'estate fino all'altro
giorno la circolazione a doppia mandata delle gallerie, dal 9
novembre è stato tolto lo scambio di carreggiata nelle gallerie di
Montjovet e Petit Monde e ripristinate le due corsie di
circolazione in direzione Quincinetto, mentre rimarrà fino al 21
novembre una breve riduzione ad una sola corsia sulla carreggiata
in direzione Aosta. I lavori in corso fra Châtillon e Nus si
concluderanno invece entro il 24 novembre prossimo. SAV pertanto ci
comunica che fra il 20 dicembre e l'8 gennaio il transito degli
automezzi si svolgerà su due corsie per ogni carreggiata, senza
intralci alla circolazione. Per il periodo 10-18 agosto, come per
altri periodi caratterizzati da forte traffico, la SAV ha
assicurato che gli interventi verranno programmati tenendo conto di
quello che abbiamo sollecitato. La RAV ci ha comunicato di operare
nel rispetto dei periodi di sospensione dei cantieri autostradali
conformemente alle disposizioni emanate dall'ANAS e che prevedono
intervalli di sospensione dei lavori più ampi di quelli sollecitati
dall'interpellanza, comprendendo tutti i periodi in cui si
prevedono concentrazioni di flussi di traffico come le festività
primaverili e di fine anno, nonché tutti i fine settimana di luglio
e agosto. Per RAV si tratta di cantieri legati a manutenzioni dei
guard-rail e della pavimentazione, il problema grave per la SAV era
sulle due gallerie. Pertanto, considerando le peculiari condizioni
climatiche della stagione invernale nella Regione, le maggiori
attività manutentive sono concentrate nei periodi aprile-giugno e
settembre-ottobre, rispettando questa sospensione dei lavori che
lei auspicava, ma molto più ampia durante questi periodi.
Président -
La parole au Conseiller Donzel.
Donzel (PD)
- Ringrazio il Presidente Rollandin, mi preme
precisare che l'interpellanza è datata 31 ottobre e il ripristino
della viabilità non in senso alternato delle gallerie è del 9
novembre, quindi al momento del deposito dell'interpellanza questo
problema esisteva. Il fatto che lei si sia premurato di presentarci
oggi un quadro che è anche più rassicurante delle minime richieste
che venivano fatte qui non può che rallegrarci. Resta questo un
punto fermo all'interno di un dibattito dell'aula consiliare, chi
occuperà quest'aula negli anni a venire avrà modo di tenere
presente quello che è stato detto oggi e gli impegni presi dalle
due società, di modo che nei periodi di maggior traffico non si
creino queste situazioni a beneficio degli automobilisti, ma di
tutti, perché la sicurezza è un bene collettivo. Grazie.
