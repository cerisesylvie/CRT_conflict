Classificazione
ARTIGIANATO



Oggetto del Consiglio n. 1892 del 9 marzo 2016 - Resoconto
OGGETTO N. 1892/XIV - Disegno di legge: "Modificazioni alla
legge regionale 5 settembre 1991, n. 44 (Incentivazione di
produzioni artigianali tipiche e tradizionali)".
Rosset (Presidente) -
Punto n. 38 dell'ordine del giorno.
Per l'illustrazione, chiede la parola la Consigliera Fontana, ne ha
facoltà.
Fontana (PD-SIN.VDA) -
Grazie Presidente.
L'applicazione della legge regionale 5 settembre 1991, n. 44
(Incentivazione di produzioni artigianali tipiche e tradizionali) e
delle relative disposizioni attuative, approvate con deliberazione
della Giunta regionale n. 510 in data 9 marzo 2012, ha evidenziato
alcune criticità legate soprattutto alla concessione delle
agevolazioni previste dalla norma. I soggetti beneficiari sono
attualmente le seguenti società cooperative:
Les
Dentellières
di Cogne per la produzione di merletti al tombolo;
Lou Dzeut
di Champorcher per la lavorazione della fibra di
canapa;
D'Socka
di Gressoney-Saint-Jean per la produzione di
pantofole;
Les Tisserands
di Valgrisenche per la produzione
di panno di lana e
Li Tsacolé
di Ayas per la produzione di
sabot
.
Si ritiene quindi necessario, lasciando inalterate le finalità
delle leggi relative alla conservazione e all'incremento delle
produzioni tipiche e tradizionali e gli obblighi in capo alle
imprese beneficiarie, contribuendo così al consolidamento delle
caratteristiche culturali della regione, intervenire sull'articolo
3 concernente l'erogazione di contributi. In particolare, viene
introdotta una chiara classificazione delle spese ammissibili ad
agevolazione, facendo riferimento alle voci di bilancio che ogni
anno le società cooperative beneficiarie devono redigere e
depositare presso i competenti uffici della
Chambre
valdôtaine
. Ciò consentirà, da una parte, di rendere più
immediato e trasparente il meccanismo di concessione dei benefici
e, dall'altra, di attuare, attraverso un opportuno raccordo con le
modalità di applicazione che verranno successivamente approvate
dalla Giunta regionale, un intervento di notevole semplificazione
delle procedure cui sono soggette le imprese che presentano le
istanze di agevolazione.
Sempre nell'ottica di pervenire ad una maggiore certezza della
norma, viene poi introdotto l'importo massimo del contributo sia in
misura percentuale (60 percento delle spese sostenute) che in
valore assoluto (50 mila euro) e il riferimento al regime
de
minimis
in relazione alla disciplina comunitaria in materia di
aiuti alle imprese.
Infine, al fine di contribuire alla razionalizzazione e
riduzione della spesa, è sostituito il comma 5 dell'articolo 5
della legge, prevedendo la gratuità della partecipazione alle
sedute del comitato tecnico previsto dalla legge regionale n.
44/1991. Grazie.
Presidente -
Siamo in discussione generale. Non ci sono
richieste di intervento, chiudo la discussione generale. Chiede la
parola l'Assessore Donzel, ne ha facoltà.
Donzel (PD-SIN.VDA) -
Volevo ringraziare il Presidente
della Commissione e i suoi membri per l'attenzione che hanno
prestato a questa modifica di legge, che interviene solo
parzialmente a modificare alcuni articoli. Credo che tutti abbiano
capito l'importanza di mantenere le finalità dell'articolo 1 della
legge del 1991, che sono anche delle piccole leggi, ma che hanno un
alto valore simbolico per la nostra Regione, perché richiamano
direttamente alle prerogative dello Statuto speciale, questa è una
di quelle. Oltretutto mirano a valorizzare e a sviluppare le nostre
radici più profonde, come si diceva questa mattina rispondendo ad
un'interpellanza sull'artigianato tipico di tradizione.
La relazione puntuale della collega Fontana ha richiamato
l'attenzione alla necessità di semplificare le procedure, di
renderle più trasparenti, in un momento in cui magari nel dibattito
politico impera molto una visione repressiva e punitiva delle
azioni dell'Amministrazione, bisogna far prevalere anche le azioni
comunque di semplificazione che fanno vivere le nostre realtà
produttive, in particolare quelle che insistono in questi piccoli
Comuni di montagna. In alcuni casi, come nel caso di Champorcher,
veramente vi è la capacità di tenere duro in una realtà molto
piccola e difficile, quindi questo è l'intento.
Credo non sia marginale anche quel piccolo segnale che è stato
dato nel ribadire che i membri del comitato tecnico non prendono
nessuna retribuzione. Anche da questo punto di vista quindi un
atteggiamento di responsabilità che deve permeare tutte le azioni
dell'Amministrazione, in questo senso lo giudico estremamente
positivo e ringrazio ancora i colleghi perché ci hanno anche
consentito richiamandoci in Commissione di chiarire alcuni dubbi e
perplessità che erano sorti al momento della presentazione del
testo di legge in Commissione.
Presidente -
Ci sono dichiarazioni di voto? La parola
alla Consigliera Certan.
Certan (ALPE) -
Grazie Presidente.
Riguardo a queste modifiche alla legge sull'incentivazione di
produzioni artigianali tipiche e tradizionali, in effetti in
Commissione è stato un momento interessante, perché abbiamo potuto
confrontarci su diversi aspetti e abbiamo anche chiesto di audire
tutte le cooperative - e ringraziamo tutti i Commissari della
Commissione che sono stati disponibili e hanno concordato di
audirle -, perché credevamo fosse un momento importante per dare
voce a loro, e non solo...giustamente lei, Assessore, dice che
qualche incontro informale all'inizio era stato fatto, poi c'erano
stati altri incontri in cui comunque la bozza era stata presentata.
Noi ritenevamo fosse importante anche da parte della Commissione
audire le cooperative che credo abbiamo definito tutti eroiche,
perché lavorano e operano in vallate laterali in cui - possiamo
dirlo tranquillamente - non c'è un'organizzazione turistica così
solida e forte come in altre valli. Crediamo che, oltre a portare
avanti quello che dicevamo prima: quel
savoir-faire
e
tramandare tutti quei valori culturali, tengano anche in vita
questi Comuni e quindi sono sicuramente da valorizzare e da
ringraziare.
Bene, il passaggio che lei ha fatto sul comitato di valutazione,
il comitato tecnico che comunque valuterà le varie relazioni. Bene,
anche il fatto che sia stato accettato l'emendamento che abbiamo
proposto in Commissione, di riportare comunque le discussioni,
qualora si cambino dei parametri in Commissione, perché non era più
stato messo nel testo, nella bozza.
Noi, Assessore, abbiamo evidenziato un unico dubbio: che forse
nel tentativo anche giusto e giustificato di semplificare da un
punto di vista burocratico le varie pratiche e le varie
presentazioni delle domande, vi sia poi l'impossibilità di ottenere
tutte le incentivazioni da parte delle cooperative, perché molto
dipenderà dalla delibera applicativa che verrà fatta. Lei ieri in
Commissione ci ha ulteriormente assicurato, insieme ai dirigenti,
che comunque nelle delibere applicative terrete conto di tutte le
osservazioni e dei punti critici che abbiamo evidenziato. Ci
teniamo a sottolineare che, a nostro avviso, sono aspetti
importanti la formazione che queste cooperative fanno anche
in
loco
con persone giovani, ma anche del territorio per comunque
provare ad allargare e ad avere una più ampia possibilità di
specializzati riguardo alle loro cooperative, anche la possibilità
di lavoro con le scuole che stanno facendo alcune di queste
cooperative, per cui sono quasi dei laboratori attivi che accolgono
le scuole, ma a proposito di alternanza scuola-lavoro è una
preparazione a questo. Noi quindi, oltre poi a tutto il discorso
del personale, del riscaldamento, delle spese di gestione che sono
previste e che erano già previste prima, chiediamo veramente di
porre attenzione a questo.
Un'ultima cosa: la legge mette un tetto con questa modifica di
un massimo del 60 percento delle spese sostenute durante l'anno,
con un limite massimo di 50 mila euro, credo che voglia dire,
facendo due conti, che le cooperative potranno spendere sugli 83
mila euro circa, dei quali se giustificati, se portati in tempo con
una relazione a bilancio consuntivo, potranno avere un rimborso del
60 percento di queste spese, che è circa 50 mila euro. Sono cinque
le cooperative, se tutte il prossimo anno faranno un'attività
intensa fatta bene, un po' rilanciando anche le loro cooperative,
mancherebbero 50 mila euro. Lei dice di no perché dalle proiezioni
che avete nessuna cooperativa ha mai sforato questi limiti, noi ci
auguriamo che comunque queste cooperative riescano ad aumentare
anche il loro fatturato e che non si ritrovino a non avere i fondi.
Grazie.
Presidente -
Ribadisco che siamo in fase di dichiarazioni
di voto. La parola al Consigliere Cognetta.
Cognetta (M5S) -
Grazie Presidente.
Per annunciare il voto di astensione del Movimento Cinque Stelle
su questo provvedimento. Non tanto perché siamo contrari
all'impianto generale, anzi ci sentiamo di sostenerlo, come abbiamo
già avuto modo di dire in Commissione. Il punto è che, secondo noi,
non si affronta il problema più importante che hanno evidenziato le
cooperative, che è un problema riferito alla vendita e alla
commercializzazione dei prodotti. Ora, se trovo giusto da una parte
dargli dei soldi per sostenere un investimento che altrimenti per
loro sarebbe insostenibile per poter continuare a lavorare in
questo modo - e, secondo noi, è una tradizione che va portata
avanti in maniera assolutamente importante -, è altrettanto vero
che il problema grosso della commercializzazione dei prodotti è il
vero nodo che dovremmo cercare di risolvere per superare
l'
impasse
che hanno. Siccome in questa legge si trovano dei
fondi, ma siamo sempre al solito discorso, non si risolve il vero
problema alla radice, hanno anche detto che ci sono alcuni problemi
con l'IVAT da parte di alcune di queste aziende, allora mi chiedo e
vi chiedo di fare un ragionamento anche su questo, perché
altrimenti sennò ripetiamo il solito errore di dare il pesce e non
insegnare a pescare. Giustamente nella Commissione dell'altro
giorno l'Assessore ha rimarcato questa cosa, che si stanno facendo
dei passi avanti. Speriamo che con il tempo risolviamo anche questo
problema e andiamo ulteriormente avanti e non avranno magari più
bisogno di aiuto, ma potranno finalmente camminare con le loro
gambe, da qui la nostra astensione.
Presidente -
Altri interventi? La parola al Consigliere
Bertschy.
Bertschy (UVP) -
Grazie Presidente.
Anche il gruppo UVP si asterrà. È un provvedimento che abbiamo
avuto occasione di approfondire insieme all'Assessore, insieme ai
colleghi della Commissione, insieme anche ai rappresentanti delle
cooperative, è un provvedimento che va nella giusta direzione. La
cosa che è stata fatta osservare dal gruppo ALPE e dal Movimento
Cinque Stelle - ed è quella che rimarchiamo anche noi - è che
speriamo che questo sia, oltre ad un aiuto economico, anche una
"riattualizzazione", un'attenzione che va al di là degli aspetti
del contributo, che rimetta al centro dell'azione politica, come
immagino che sia voluto attraverso questa modifica di legge, quello
che è un settore di nicchia importante che va assolutamente
salvaguardato non solo attraverso una contribuzione, ma attraverso
un discorso più generale: la commercializzazione e la
semplificazione delle procedure, la valorizzazione anche delle
persone che lavorano in territori difficili. In questo senso quindi
l'astensione è a sottolineare che, per quello che ci riguarda, ci
sarà un'attenzione futura rispetto al lavoro che verrà fatto e agli
effetti che produrrà questa modifica di legge.
Da interventi fatti dai rappresentanti sappiamo che ci sono
difficoltà che non sono legate a questi ultimi mesi di lavoro, ma
che sono relative a periodi precedenti. Ha fatto specie sentire che
l'IVAT in qualche maniera fa addirittura concorrenza in negativo al
lavoro che fanno le cooperative. Immagino che siano storture che si
possono correggere, però ribadiamo l'astensione per iniziare un
percorso da continuare di osservazione, di aiuto, di valorizzazione
e di sostegno futuro ad un piccolo settore, ma di grande importanza
e anche di grande qualità.
Presidente -
Grazie. Non ci sono altri interventi, quindi
procediamo mettendo prima in votazione l'emendamento della IV
Commissione. Dichiaro aperta la votazione. La votazione è
chiusa.
Esito della votazione:
Presenti: 33
Votanti: 33
Favorevoli: 33
Il Consiglio approva all'unanimità.
Possiamo mettere ora in votazione l'articolo 1 con l'emendamento
testé approvato. Dichiaro aperta la votazione. La votazione è
chiusa.
Esito della votazione:
Presenti: 33
Votanti: 20
Favorevoli: 20
Astenuti: 13 (Bertin, Bertschy, Certan, Chatrian, Cognetta,
Fabbri, Gerandin, Grosjean, Morelli, Nogara, Roscio, Rosset,
Laurent Viérin)
Il Consiglio approva.
Mettiamo in votazione il disegno di legge nel suo complesso.
Dichiaro aperta la votazione. La votazione è chiusa.
Presenti: 33
Votanti: 20
Favorevoli: 20
Astenuti: 13 (Bertin, Bertschy, Certan, Chatrian, Cognetta,
Fabbri, Gerandin, Grosjean, Morelli, Nogara, Roscio, Rosset,
Laurent Viérin)
Il Consiglio approva.
