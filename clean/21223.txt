Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 1143 del 9 febbraio 2005 - Resoconto
OGGETTO N. 1143/XII - Impegno per il ritiro del contingente
italiano in Iraq. (Approvazione di mozione)
Mozione
Preso atto dell'iniziativa del Coordinamento per la Pace per
la Valle d'Aosta svoltasi negli ultimi mesi dell'anno 2004,
finalizzata a sensibilizzare cittadini e cittadine circa la
situazione di guerra che coinvolge molti paesi del mondo, ed in
particolare l'Iraq;
Visto il contenuto della petizione sottoscritta da oltre
cinquecento persone, tesa a chiedere esplicitamente all'intero
Consiglio regionale che, nel rispetto dell'articolo 11 della
Costituzione Italiana, si faccia "interprete della volontà di Pace
del popolo valdostano" presso le autorità e istituzioni
competenti;
Concordando con le valutazioni espresse nella
petizione;
Il Consiglio regionale
Fa proprie le richieste formulate, da oltre cinquecento
cittadini: anzitutto il rispetto dell'articolo 11 della
Costituzione e la richiesta del "ritiro dei militari italiani
dall'Iraq, con la concomitante sostituzione con i Caschi Blu
dell'ONU provenienti dai Paesi non in guerra";
Impegna
Il Presidente del Consiglio a far pervenire al Presidente del
Consiglio dei Ministri e ai Capigruppo del Parlamento italiano la
presente mozione che ribadisce l'impegno al rispetto del dettato
costituzionale e la richiesta di ritirare le truppe italiane
presenti in Iraq.
F.to: Riccarand - Curtaz - Squarzino Secondina
Président - La parole à la Conseillère Squarzino Secondina.
Squarzino (Arc-VA) - Questa mozione, già presentata nel
Consiglio scorso, è la risposta ad un'iniziativa assunta dal
coordinamento per la pace per la Valle d'Aosta, iniziativa che si è
svolta nei mesi di novembre e dicembre scorsi.
Il coordinamento ha promosso una raccolta di firme, ne sono
state raccolte oltre 500, come sottoscrizione ad un appello in cui
si esprime preoccupazione circa la permanenza della guerra in molte
zone del mondo e in particolare in Iraq, perché la guerra porta con
sé un tributo di sangue, di lutti, specie nei confronti della
popolazione civile.
Si ribadisce in questo documento sottoscritto la validità
dell'articolo 11 della Costituzione, che in modo esplicito esprime
il ripudio della guerra da parte dell'Italia come strumento di
offesa della libertà dei popoli e come mezzo di risoluzione delle
controversie internazionali.
Sempre in questa iniziativa del coordinamento per la pace si
chiede al Consiglio regionale di farsi interprete di questa volontà
di pace presso il Presidente del Consiglio, presso i Capigruppo del
Parlamento italiano, affinché si proceda al ritiro dei militari
italiani all'Iraq, sollecitando nel contempo la loro sostituzione
con i "Caschi Blu" dell'ONU, provenienti da paesi che non hanno
inviato truppe in Iraq. Non ci chiediamo in questo momento se
abbiano inviato truppe in missioni di pace o in missioni di guerra:
sappiamo che sono sicuramente truppe di occupazione e che sono
viste come truppe di occupazione dalla gente del posto. Per questi
motivi si chiede che ci sia la sostituzione con truppe di paesi che
non hanno partecipato all'occupazione.
Sul tema della pace e della guerra il Consiglio si è molte volte
espresso, per cui non torno sui motivi di fondo per cui una volontà
di pace vada sempre affermata ed azioni di pace vadano sempre
costruite. Piuttosto qui magari alcuni colleghi penseranno che il
tema posto da questa mozione possa essere ormai un tema superato,
per due motivi. Innanzi tutto sono trascorsi quasi 3 mesi
dall'avvio dell'iniziativa assunta dal coordinamento per la pace,
il tema ormai è vecchio, l'iniziativa era valida forse 60 giorni
fa, ma adesso non lo è più, quindi la mettiamo da parte. Purtroppo
queste osservazioni non sono condivisibili perché questa iniziativa
è ancora attuale.
La situazione di guerra, di presenza dei militari italiani in
Iraq non ha subito cambiamenti, le nostre truppe sono ancora lì,
anzi, sono in arrivo dei mezzi di difesa e di attacco più
prettamente militari, come gli elicotteri da attacco "A 129
Mangusta", quasi a ricordarci che i nostri soldati operano in
situazioni di guerra. Qualcuno diceva: "probabilmente finora non
sono stati mandati questi elicotteri, perché, volendo presentare
questa come missione di pace, era difficile conciliare questa
missione di pace con l'uso di strumenti di guerra così forti".
Purtroppo le ragioni della sicurezza dei militari e la morte di un
elicotterista hanno fatto cambiare idea, e questi elicotteri sono
in procinto di partire; questo per dire che la situazione di guerra
in Iraq continua a permanere.
C'è un elemento nuovo che è accaduto dal momento in cui la
petizione è stata presentata ad oggi, - ed è questa la seconda
possibile obiezione - ed è lo svolgimento delle elezioni.
Qualcuno può dire: "lo svolgimento delle elezioni ha cambiato la
percezione della valenza della presenza militare italiana in
Iraq".
Allora, se si plaude al fatto che le elezioni si sono potute
svolgere, che la gente sia andata a votare, che 8 milioni di donne
e uomini abbiano sfidato le bombe e i cecchini per andare a votare,
se le elezioni sono l'avvio di una nuova fase che va verso la
democrazia, se tutto questo è vero, tutto questo è stato possibile
proprio grazie alla guerra che ha consentito queste elezioni. Non
si può tanto condannare quella guerra a cui l'Italia ha partecipato
se il risultato è un avvio della democrazia in questo Paese.
Anche a questa obiezione credo che ci siano alcune osservazioni
che sono state fatte da osservatori internazionali, non ultimo lo
stesso premio Nobel per la pace, Gorbaciov. Molti hanno avuto modo
di leggere le sue riflessioni su un fondo apparso su "La Stampa"
del 7 febbraio scorso e credo che questa analisi, che faccio mia e
che qui ripropongo a motivazione del fatto che questa iniziativa ha
ancora una sua validità, parte dal presupposto che ci sono dubbi
sul fatto che si possano chiamare libere elezioni quelle che si
sono svolte in Iraq. Dice Gorbaciov:
"Non conosco elezioni valide che si siano tenute in
condizioni di guerra o di occupazione militare, è esattamente in
queste condizioni che si sono svolte le elezioni irachene e
considerarle valide o addirittura un trionfo alla democrazia è
un'offesa alla democrazia, è cosa priva del senso comune. Queste
elezioni contraddicono tutta la consolidata consuetudine
internazionale, che prevede la presenza sul campo di un numero
adeguato di osservatori imparziali esterni. Abbiamo visto immagini
di lunghe file di votanti in diverse zone del paese, ma nessuna in
grado di controllare né i dati che ci hanno fornito, né quelli che
ci forniranno. La raccolta delle schede, la loro custodia, la conta
dei voti assegnati ai partiti sono interamente nelle mani di una
commissione elettorale che si è autodefinita indipendente, ma che
tutti sanno essere espressione esclusiva del Governo in carica, e
che è stata composta sotto la supervisione del comando militare
statunitense. Comunque la si voglia considerare, non si tratta con
ogni evidenza di un organismo imparziale"
.
Quindi è difficile chiamare queste libere elezioni, perché
mancano delle caratteristiche che internazionalmente sono indicate
come condizioni necessarie, perché possa svolgersi in modo libero
il voto.
Seconda annotazione: a queste elezioni non ha partecipato una
parte importante del Paese, la stragrande maggioranza della
popolazione scinnita, e questo non favorisce, in un Paese
multietnico come l'Iraq una coesistenza fra le diverse etnie, per
cui c'è il timore che guerriglia e terrorismo continuino ad
incidere nelle lotte fra queste etnie diverse.
Terzo elemento, quelli che hanno partecipato alle elezioni e
cioè gli Sciiti e i Kurdi, sono andati al voto chiedendo al
contempo di potersi governare da soli ed hanno visto il voto come
premessa per allontanare le truppe straniere.
Pertanto possiamo dire che
"questo voto, pur negli importanti
segnali che ha dato, non cancella l'illegalità della guerra
irachena che è stata condotta e non annulla le menzogne che hanno
preparato questa aggressione"
. Le elezioni non cancellano le
motivazioni sbagliate adottate per fare la guerra, perché tutti
abbiamo visto come erano falsi quei dati sull'armamento che c'era
in Iraq. Le elezioni pertanto non annullano le motivazioni che
hanno giustificato questa guerra.
Da questa situazione pensiamo che si possa uscire lavorando per
un'ipotesi di transizione che comprenda date certe per il ritiro
dei contingenti militari, compresa l'Italia, e che preveda la loro
sostituzione con una forza multinazionale sotto l'egida
dell'ONU.
Per questi motivi riteniamo che questa mozione non abbia perso
la sua validità, chiediamo a questo Consiglio di votare la mozione
e di votarla con l'emendamento del collega Fiou, che aveva già
presentato lo scorso Consiglio un emendamento che ripropone in
questa sede, perché non so se è ancora valido.
Président - La parole au Conseiller Tibaldi.
Tibaldi (CdL) - Dobbiamo riconoscere alla collega Squarzino
delle grandi doti di provocatrice, una pacifista più fantasista
forse perché nel sostenere questa mozione dichiaratamente faziosa
utilizza tutti gli aneddoti che possono essere disponibili per
poterla sostenere.
Come componente di quella forza che si chiama "Uniti
nell'Ulivo", forse potrebbe essere più propriamente rinominata in
"Sunniti nell'Ulivo", perché state argomentando a favore di una
parte della popolazione irachena che esprime i suoi lati più
eversivi e violenti attraverso quelle vergognose e deplorevoli
manifestazioni che si sono verificate con l'uccisione, in maniera
scandalosa, di persone civili e inermi che si trovavano in Iraq, i
famosi tagliagole giusto per ricordare. Quindi vorremmo capire o,
meglio, c'è poco da capire leggendo come è stilata la premessa di
questa mozione e l'obiettivo che intende cogliere.
Non abbiamo sottomano l'emendamento correttivo che propone il
Consigliere Fiou, lo vedremo con calma nel momento in cui
prenderanno la parola altri colleghi, ma anzitutto è necessario
portare alcune precisazioni, collega Squarzino. Dove lei, parlando
di missione italiana in Iraq, l'ha deliberatamente definita come
missione militare, ha dimenticato che si tratta di una missione di
pace, che l'Italia è lì con forze militari per ristabilire
l'ordine, per riportare la libertà in quel Paese che un dittatore,
Saddam Hussein, insieme al suo regime e al suo partito "Baaht",
avevano instaurato per anni, negando libertà civili, politiche e di
qualsiasi altra sorta al popolo iracheno. Quindi l'Italia sta
lavorando secondo uno schema che è stato avallato dall'ONU,
organismo internazionale, per cercare di riportare con la
gradualità necessaria, la libertà e la democrazia in quel
Paese.
Una tappa importante è stata conseguita con le elezioni recenti
che si sono svolte fine gennaio ed è una tappa importante perché il
70% della popolazione, in prevalenza donne, si è recata alle urne
per manifestare la loro preferenza. Si sono presentate 230 liste,
quindi una manifestazione di pluralismo mai vista prima, che non
piace a gente come Pecoraro Scanio dei "Verdi" o Rizzo dei
"Comunisti Italiani", che le hanno definite elezioni farsa, quando
invece altri componenti di questa coalizione, ripeto, non so se
"Uniti nell'Ulivo" o "Sunniti nell'Ulivo", ne hanno riconosciuto la
valenza, quando esponenti come Prodi o Fassino o Rutelli ne hanno
riconosciuto la valenza, perché si tratta di un passo avanti,
tant'è che ci risulta che il rifinanziamento della missione "Antica
Babilonia" veda la Sinistra completamente divisa, perché non avete
neppure una linea unitaria in termini di politica estera. Nella
malaugurata ipotesi in cui andiate al Governo, non saprete come
comportarvi a livello nazionale su casi di questo genere. Ci fa
specie che si citi in questa mozione solo l'Iraq, quando
dimenticate invece l'Afghanistan, il cui processo di
democratizzazione sta andando avanti grazie ad iniziative lodevoli
come quella italiana, che ha visto la partecipazione di truppe
italiane per riportare ordine, libertà e democrazia anche in quel
Paese, dove era addirittura un reato tagliarsi la barba, dove le
donne adultere sono lapidate pubblicamente. Non so se questa
secondo lei è una concezione di libertà e di democrazia. Noi la
ripudiamo.
In ogni caso vorrei ricordare che siamo intervenuti anche in
Kosovo, quando al Governo c'era D'Alema, quando il "Governo
D'Alema" è intervenuto con truppe militari senza l'egida
internazionali dell'ONU e in missione militare, dove l'aviazione
italiana aveva bombardato il territorio del Kosovo. Non c'è una
mozione che porta la vostra firma che si riferisce a quel periodo e
a quel territorio che invocava la pace, come state facendo adesso.
La pace se si raggiunge insieme alla libertà e alla democrazia è
grazie al sacrificio di quelle truppe italiane che voi definite di
occupazione, ma che in realtà sono lì per riportare libertà e
democrazia, e al sacrificio di quegli italiani, militari e non, che
hanno perso la vita nel deserto iracheno. Di conseguenza penso che
il Governo italiano con largo avallo di buona parte
dell'opposizione al Parlamento sia disponibile a lasciare l'Iraq,
si è rimessa e si rimetterà a quello che sarà il Governo che
legittimamente scaturirà dalle elezioni.
Quando il Governo legittimamente eletto dirà che non è più
necessario il sostegno di tutte queste forze che non sono di
occupazione, ma di ausilio al conseguimento della democrazia, penso
che il Governo italiano lascerà volentieri l'Iraq al suo destino,
ma lo lascerà non ad un destino di guerra civile, come magari voi
auspicate, ma lo lascerà a un destino di percorso democratico che
si è avviato prima abbattendo il regime di Saddam e poi con questo
processo elettorale che si è concluso favorevolmente con un
risultato che è stato un grosso successo.
Sappiamo che anche nelle terre sunnite c'è stata una
partecipazione, anche se minoritaria, e io penso che le buone
volontà che sono state dimostrate anche da coloro che hanno
concorso a questa elezione vadano nel senso di un'integrazione non
solo etnica, ma religiosa fra le varie componenti, che esistono e
che devono coesistere in quel territorio, oggi dilaniato da episodi
di terrorismo, di gente che non vuole assolutamente far sì che
l'Iraq consegua la democrazia che già hanno conseguito molti Stati
sul nostro pianeta. Di conseguenza crediamo che sia la premessa che
l'impegnativa che qui è stata suffragata dalle parole a nostro
avviso provocatorie della Consigliera Squarzino non possano essere
accolte. Per noi è la mozione quanto mai faziosa e strumentale e
con questa impostazione non può che trovarci assolutamente e
motivatamente contrari e confermeremo con il nostro voto tale
nostra predisposizione al documento da voi presentato.
Président - La parole au Conseiller Fiou.
Fiou (GV-DS-PSE) - Brevemente. In occasione dell'anniversario,
di qualche settimana fa, della dichiarazione universale dei diritti
umani il Coordinamento per la pace della Valle d'Aosta ci fa
pervenire un documento sottoscritto da oltre 500 persone
valdostane, per la difesa dell'articolo 11 della Costituzione
italiana. Questo documento, che testimonia un comune spirito di
ripudio della guerra, è alla base della mozione che il gruppo
"Arcobaleno" ci propone alla discussione. Ritengo opportuno che il
Consiglio risponda senza attardarsi in polemiche sterili che un
problema del genere potrebbe alimentare. Ritengo più opportuno
rispondere positivamente all'invito del Coordinamento della pace di
esprimere una posizione di sostegno all'iniziativa che è stata
fatta. Con questo spirito chiedo 10 minuti di sospensione, per
concordare, se possibile, con i gruppi disponibili eventuali
ritocchi alla mozione per poterla portare avanti positivamente.
Président - L'amendement n'est pas complexe, donc je crois qu'en
10 minutes on pourrait essayer de trouver l'accord.
Le Conseil est suspendu.
Si dà atto che la seduta è sospesa dalle ore 18,44 alle ore
19,06.
Président - Nous reprenons nos travaux.
La parole au Conseiller Fiou.
Fiou (GV-DS-PSE) - Mi spiace comunicare che il tentativo di
mettere insieme posizioni comuni fra i vari gruppi non ha sortito
buoni effetti, per cui rimane in piedi una mozione, un emendamento
proposto dal sottoscritto ed è su questo che ci dobbiamo
misurare.
Président - La parole au Conseiller Cesal.
Cesal (UV) - Devo esprimere il disagio personale nella mia
funzione particolare contingente di capogruppo, in quanto il gruppo
di maggioranza ieri aveva espresso la volontà con l'emendamento
proposto dal collega Fiou di giungere alla votazione di questa
mozione, una mozione che per come è scritta condivido. Rifiuto
l'approccio ideologico che ne ha fatto nella illustrazione la
Consigliera Squarzino, così come rifiuto la difesa ideologica che
ne ha fatto il collega Tibaldi; rimango solo al testo della mozione
che personalmente condivido.
Esprimo il mio disagio proprio perché il gruppo e la maggioranza
ha deciso di votarla, io ho proposto - ne sono testimoni i miei
colleghi di maggioranza - che su queste vicende non ci può essere
un'imposizione da parte del gruppo, ma deve essere lasciata la
libertà di coscienza di ogni singolo consigliere di esprimere la
propria valutazione. È stato deciso all'interno del gruppo e della
maggioranza che bisognava votarlo; io, pur avendo fatto questo tipo
di proposta, mi sono adeguato, adesso si viene a dire che non si fa
più così, ci vuole la libertà di coscienza. Io condivido le scelte
di ognuno, personalmente la voto perché sono convinto, rifiuto
tutte le letture di tipo ideologico però voterò questa mozione. Per
quanto riguarda il gruppo dell'"Union", evidentemente libero di
votare come meglio crede.
Président - Est-ce qu'il y a des collègues qui veulent
intervenir, pour déclaration de vote?
La parole au Conseiller Tibaldi.
Tibaldi (CdL) - Mi permetto di respingere a nome personale, ma
penso anche dei colleghi del gruppo l'idea manifestata poc'anzi dal
collega Cesal, che avere un'idea sia quasi un reato. Allora è
questa la sede naturale per esprimere le proprie idee, per
manifestarle, per confrontarle, per contestare quelle che non si
condividono. Di conseguenza rimaniamo assolutamente fermi nell'idea
che avevamo espresso; voi la definite ideologia, ma non ci
vergogniamo, perché c'è anche un'ideologia e l'ideologia non è che
deve essere intesa solo nel termine deteriore che probabilmente è
balenato nel cervello del Consigliere Cesal, quando si riferiva al
nostro intervento e a quello legittimo, che però non condividiamo,
della collega Squarzino.
Penso che valga la pena scomodare un grande personaggio del
passato qual è Chanoux, del quale il nostro fondale contiene una
delle frasi più significative:
"il y a des peuples qui sont
comme des flambeaux..."
eccetera, che senza avere grosse
pretese possono però insegnare qualcosa al mondo. Allora se è vera
la logica del Consigliere Cesal, che si rifiutano le imposizioni e
partiamo da un concetto di autonomia decisionale di ogni singolo
individuo e di ogni singola comunità, penso che sia doveroso
rispettare anche l'autonomia decisionale di una comunità come
quella irachena, che ha votato liberamente e che ha un Governo
legittimato, che sarà libero di decidere del suo futuro, e nella
sua libertà di decisione è inclusa anche la libertà di scegliere se
avere una missione internazionale di pace composta da più forze
straniere o una missione sotto l'egida dell'ONU. Penso che siano
loro i primi che abbiano il diritto-dovere di decidere del loro
futuro e delle loro sorti, o qui dalla piccola Valle d'Aosta,
tutrice dell'autonomia da secoli, si vuole forse insegnare cosa sia
meglio per loro? Mi sembra talmente banale questo concetto: penso
che dalla Valle d'Aosta possa arrivare un esempio diverso. Se è
bene, come è stato bene, votare una mozione all'unanimità a tutela
dei diritti umani e delle libertà a livello planetario, mi sembra
che sia altrettanto doveroso che rispettiamo la dignità e
l'istituzionalità di ogni singola comunità di decidere per sé
stessa...
(interruzione del Consigliere Cesal, fuori microfono)
... con i carri armati che sono serviti a sgomberare il regime
sanguinario di un personaggio che si chiama Saddam Hussein e che
sono serviti anche a riportare la libertà e la democrazia in
Italia, incluso la Valle d'Aosta, e penso che la storia non sia una
fantasia del sottoscritto, ma sia narrata anche dal suo collega
Nicco, che può dare a tutti un insegnamento in merito. Per queste
ragioni, vista la faziosità della mozione, ripeto, sono idee
legittime esposte da parte di un gruppo politico e noi rispettiamo
la legittimità dell'espressione delle idee in questa sede, non le
condividiamo assolutamente nel merito e rimaniamo convinti della
nostra contrarietà, che esprimeremo con il voto.
Président - La parole au Conseiller Comé.
Comé (SA) - Quando abbiamo fatto la sospensione, avevamo
richiesto al gruppo dell'Arcobaleno e al gruppo di maggioranza di
inserire una proposta nostra, che poteva portarci a votare
eventualmente la mozione. Perché?
Perché intanto, vedendo questa petizione fatta da queste 500
persone, dove esprimono la loro grande preoccupazione per le guerre
nel mondo, queste guerre che ogni giorno tragicamente portano a
lutti, a sangue e stremano popolazioni, vedo che questo testo parte
da questa considerazione in generale per soffermarsi esclusivamente
sull'Iraq. Sappiamo tutti invece che nel mondo sono in svolgimento
conflitti che non sono riportati dai media, e allora non fanno
orrore e non creano la sensibilità per quelle persone che si
dichiarano pacifiste. Secondo noi, se c'è una condanna da fare per
le guerre deve essere per tutte le guerre che ci sono nel mondo e
non solo quella in Iraq.
Per quanto riguarda la richiesta che viene formulata nella
mozione nel ritiro, noi invece pur sostenendo anche noi il rispetto
dell'articolo 11 della Costituzione, avevamo chiesto di riconoscere
l'iniziativa delle forze straniere presenti in Iraq, che con tutte
le difficoltà sul piano territoriale, politico e religioso, hanno
dato la possibilità al popolo iracheno di eleggere un Parlamento ed
un Governo espressione della volontà popolare. Poi qui si discute
sulle percentuali, 60, 50, ma anche fosse solo il 20% è comunque
iniziato in quel popolo un primo processo di democrazia, cosa che
sicuramente con il mantenimento di Saddam Hussein non ci sarebbe
stata la possibilità di esprimere il proprio pensiero politico e il
proprio voto.
Auspicavamo nella nostra proposta che nel più breve tempo
possibile ci fosse la sostituzione delle attuali forze militari
straniere con i "Caschi Blu" dell'ONU, espressione dei paesi che
meglio conoscono quel territorio e la sensibilità religiosa degli
Iracheni. Siccome non c'è stato l'accoglimento da parte del gruppo
"Arcobaleno" e della maggioranza del riconoscimento di questo primo
passo di democrazia, voteremo contro questa mozione.
Président - Je soumets au vote l'amendement présenté par le
collègue Fiou, dont je donne lecture:
Emendamento
Dopo la parola "Iraq" sono aggiunte le seguenti:
"sollecitando la loro sostituzione con i Caschi Blu
dell'ONU".
Conseillers présents: 27
Votants: 18
Pour: 18
Abstentions: 9 (Comé, Frassy, Isabellon, Lanièce, Lattanzi,
Rini, Stacchetti, Tibaldi, Viérin Marco)
Le Conseil approuve.
Président - Je soumets au vote la motion dans le texte ainsi
amendé:
Mozione
Preso atto dell'iniziativa del Coordinamento per la Pace per
la Valle d'Aosta svoltasi negli ultimi mesi dell'anno 2004,
finalizzata a sensibilizzare cittadini e cittadine circa la
situazione di guerra che coinvolge molti paesi del mondo, ed in
particolare l'Iraq;
Visto il contenuto della petizione sottoscritta da oltre
cinquecento persone, tesa a chiedere esplicitamente all'intero
Consiglio regionale che, nel rispetto dell'articolo 11 della
Costituzione Italiana, si faccia "interprete della volontà di Pace
del popolo valdostano" presso le autorità e istituzioni
competenti;
Concordando con le valutazioni espresse nella
petizione;
Il Consiglio regionale
Fa proprie le richieste formulate, da oltre cinquecento
cittadini: anzitutto il rispetto dell'articolo 11 della
Costituzione e la richiesta del "ritiro dei militari italiani
dall'Iraq, con la concomitante sostituzione con i Caschi Blu
dell'ONU provenienti dai Paesi non in guerra";
Impegna
Il Presidente del Consiglio a far pervenire al Presidente del
Consiglio dei Ministri e ai Capigruppo del Parlamento italiano la
presente mozione che ribadisce l'impegno al rispetto del dettato
costituzionale e la richiesta di ritirare le truppe italiane
presenti in Iraq, sollecitando la loro sostituzione con i caschi
Blu dell'ONU.
Conseillers présents: 30
Votants: 24
Pour: 17
Contre: 7
Abstentions: 6 (Fey, Fosson, Isabellon, Lavoyer, Maquignaz,
Rini)
Le Conseil approuve.
