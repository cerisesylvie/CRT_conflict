Classificazione
TURISMO E INDUSTRIA ALBERGHIERA
Professioni turistiche



Oggetto del Consiglio n. 1854 del 5 ottobre 2022 - Resoconto
OGGETTO N. 1854/XVI - Interrogazione a risposta immediata:
"Notizie in merito all'avviso di selezione pubblica per
l'assunzione a tempo indeterminato del Direttore della Fondazione
per la formazione professionale turistica".
Bertin (Presidente) -
Punto n. 10.02. Ha chiesto la
parola il consigliere Aggravi per l'illustrazione, ne ha
facoltà.
Aggravi (LEGA VDA) -
Per illustrare l'interrogativo che
poniamo con quest'interrogazione a risposta immediata, leggo il
comma 1 dell'articolo 1 del regolamento sulle assunzioni della
Fondazione: "la Fondazione per la formazione professionale
turistica, ente di diritto privato, sottoposto a controllo da parte
dell'Amministrazione regionale della Valle d'Aosta, si adegua ai
principi di cui all'articolo 35, comma 3, del decreto legislativo
n. 165/2001 oltre ai principi di derivazione europea". A fronte di
questo principio, perché sennò poi sembra, come qualcuno mi ha già
detto, che voglio trasformare in ministeri di fantozziana memoria
ogni percorso di selezione del personale, interroghiamo il Governo
regionale per sapere quale sia la motivazione che ha portato l'ente
promotore della selezione di cui in oggetto a prevedere
all'articolo 7 dell'avviso del 5 settembre 2022 che i candidati
vengano ammessi alla selezione previa decisione da parte del
Consiglio di amministrazione della Fondazione.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Grazie collega. Naturalmente
resto al testo dell'interrogazione che mi pareva di capire nascesse
dalla formulazione leggermente diversa dell'articolo 7 dell'avviso
2021 rispetto a quello dell'avviso 2022. La modifica, così mi viene
riferito da chi materialmente ha lavorato sul bando, è stata
inserita, per evitare equivoci sul punto, se ricordo bene, dopo
alcune richieste di chiarimento dei candidati, due bandi sono
reperibili su
Internet
ma in ogni caso se ne ha bisogno
glieli do in cartaceo. In entrambe le procedure concorsuali citate
nell'interrogazione, quindi l'avviso del 2021 e del 2022, la
verifica oggettiva della sussistenza dei requisiti di ammissibilità
previsti per l'accesso alla selezione, così come la verifica
oggettiva della regolarità formale delle domande presentate, è
stata doverosamente demandata alla Fondazione, più specificamente
al CdA della stessa, a differenza della successiva fase di
valutazione dell'idoneità dei candidati demandata alla Commissione.
Già nella selezione 2021 pertanto, come era già desumibile anche
dall'articolo 7 dell'avviso del 2021, era stato doverosamente il
CdA a verificare i requisiti di ammissibilità alla selezione e a
disporre l'esclusione dei candidati che non li possedevano, e
altrettanto avverrà nella selezione 2022. Nella formulazione
dell'articolo 7 dell'avviso del 2022 quanto sopra è stato
semplicemente espresso in maniera più chiara.
Naturalmente, collega Aggravi, gli avvisi sono stati elaborati
tenendo conto di quanto previsto dallo statuto della Fondazione che
si può estrarre, credo all'articolo 13, adesso non ricordo, e
nell'ottica della piena pubblicità e trasparenza dei bandi. Il
Consiglio di amministrazione comunque resta a disposizione, anche
il direttore o lo studio che ha materialmente elaborato, per
fornire qualsiasi tipo di documentazione. Io pensavo che le non
avesse il bando del 2021 ma mi dice che ce l'ha, quindi il
confronto è presto fatto tra gli articoli 7 dell'avviso 2021 e
l'articolo 7 del 2022.
Presidente -
Replica il consigliere Aggravi.
Aggravi (LEGA VDA) -
Scusi, Assessore, mi perdoni, la
ringrazio della disponibilità dei bandi, ma se uno fa
un'interrogazione di questo tipo, ovviamente dovrebbe informarsi
perché sennò non gliela avrei fatta quest'osservazione, e
l'osservazione soprattutto che faccio, e sono leggermente allibito
- purtroppo ho poco tempo - della risposta, è che i due bandi hanno
una differenza sostanziale: qua si parla di un contratto a tempo
indeterminato, l'altro era a tempo determinato, e soprattutto
prevedere un
triage
da parte del Consiglio di
amministrazione prima della valutazione va contro i principi del
decreto legislativo n. 165/2001. Sinceramente a chi vi ha seguito
per questo bando io gli domanderei qual è la
ratio
seguita,
e sa perché? Perché in più io ho citato il regolamento delle
assunzioni che è reperibile sul sito e ho citato il comma 1
dell'articolo 1, che appunto uniforma le assunzioni del decreto
legislativo n. 165. All'articolo 10 del regolamento si prevede una
precisa modalità di selezione, dove c'è anche la prova scritta, che
qua non è prevista, e sinceramente andare a prevedere l'assunzione
di un direttore a tempo indeterminato, quindi non una figura
qualunque, senza neanche una prova scritta, va contro le previsioni
della lettera b) dell'articolo 35, comma 3, dello stesso decreto
legislativo. Se si dice che si uniforma il regolamento delle
assunzioni del personale al decreto legislativo n. 165/2001, lo si
deve rispettare e si devono rispettare i requisiti previsti da
quest'importante decreto legislativo, perché altrimenti c'è
qualcosa che non va e sinceramente, leggendo i due bandi, qualcosa
che non va c'è. Le dico un'altra cosa, e lo dico soprattutto a lei:
questo pre-
triage
prima della valutazione, e concludo, mette
in difficoltà soprattutto lei, che è un rappresentante politico
all'interno del Consiglio di amministrazione, che va contro le
previsioni della lettera e), articolo 35, comma 3, dello stesso
decreto legislativo n. 165, che prevede che nelle commissioni - tra
l'altro, se lei se lo va a prendere, è generico e, se vuole, ne ho
una stampa - non ci devono essere rappresentanti di organi politici
o quant'altro. Volutamente parla genericamente di commissioni, non
di commissioni di valutazione, quindi io starei molto attento. È la
seconda fondazione di cui parlo in questi ultimi due Consigli e si
parla sempre di selezione del personale. Decidete che cosa fare,
forse su questo punto una discussione politica si sarebbe potuta
fare rispetto anche ad altri, ma io sinceramente su questo punto
farei una valutazione molto seria. Non è una questione politica: è
una questione tecnica che mette in imbarazzo l'Amministrazione e un
ente controllato dall'Amministrazione.
