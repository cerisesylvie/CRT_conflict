Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 186 del 29 aprile 1981 - Resoconto
OGGETTO N. 186/81 - INIZIATIVE PER FAVORIRE GLI IMPRENDITORI
LOCALI NEGLI APPALTI PER LE AGGIUDICAZIONI DEI LAVORI.
(Interpellanza)
Presidente
- Do lettura dell'interpellanza presentata dal
Consigliere Minuzzo:
INTERPELLANZA
CONSIDERATA la crescente crisi che giorno dopo giorno sta
colpendo violentemente anche le aziende valdostane di qualsiasi
dimensione e settore;
PRESO ATTO che sempre più vengono messi in pericolo i posti
di lavoro a causa di questa crisi;
TENUTO CONTO che recenti appalti sono stati aggiudicati ad
aziende di fuori Valle o che comunque, qualora vengano aggiudicati
a imprenditori locali, il margine è talmente irrisorio che diventa
un fatto esclusivamente di prestigio e non remunerativo per
l'azienda l'aggiudicazione di detti appalti;
il sottoscritto Consigliere regionale
INTERPELLA
Il Presidente delle Giunta regionale per sapere se non
ritiene opportuno prendere iniziative tali affinché gli appalti per
l'aggiudicazione di lavori, di qualsivoglia tipo, nel limite del
possibile, vengano aggiudicate ad imprese locali, favorendo se del
caso, e incentivando la creazione di consorzi fra imprese per
lavori di una certa entità, per i minori mettere in condizione gli
imprenditori locali di essere competitivi nei confronti di offerte
fatte da aziende fuori Valle.
Presidente
- Il Consigliere Minuzzo intende illustrare
l'interpellanza? Ne ha facoltà.
Minuzzo
(PSDI)
- Molto brevemente, soprattutto per
chiarire una cosa. Quando si dice "favorire" chiaramente si intende
indicare con questo termine il mettere in condizione gli
imprenditori locali di poter partecipare agli appalti dei lavori
che mette in appalto l'Amministrazione regionale in condizioni di
parità con imprenditori di fuori Valle.
Questa interpellanza è nata dal fatto che tutti i più grossi
lavori fatti nella nostra regione bene o male vengono vinti da
imprese provenienti da fuori Valle, il che provoca dei grossi
problemi sia al livello occupazionale che al livello sociale. Per
cui ritengo - ed è chiaro abbastanza nell'interpellanza - la Giunta
regionale dovrebbe fare se non altro opera di convinzione e mettere
in atto tutti quegli strumenti necessari affinché le imprese locali
potessero partecipare agli appalti con ragionevoli possibilità di
vincerli, al limite, se del caso, consorziandosi tra di loro. So
peraltro che è una cosa abbastanza difficile, e che probabilmente
il Presidente della Giunta avrà già fatto dei tentativi in questo
senso.
Volevo chiedere comunque al Presidente della Giunta se non
ritenga opportuno prendere queste iniziative per i lavori maggiori,
mentre sarebbe da vedere e valutare qualche altra possibilità per
gli appalti minori, cioè quando imprese regionali per loro
dimensioni e per loro ristretto mercato, sono costrette a
concorrere con altre aziende provenienti da fuori Valle. Per cui al
limite, per i costi di esercizio che esse hanno, il vincere
l'appalto ha solo un significato di prestigio e di poter
collaborare con l'Amministrazione regionale, ma certamente non
diventa un fattore remunerativo, né tantomeno di utile per queste
imprese. Per cui chiedo al Presidente della Giunta quali intenzioni
abbia per intervenire in merito.
Presidente
- La parola al Presidente della Giunta,
Andrione, per la risposta.
Andrione (UV)
- Normalmente si cerca sempre, a parità di
condizioni, di favorire le imprese locali. È indispensabile
invitare anche - e questo al di fuori di ogni altra questione -
delle imprese esterne, per stabilire un sano regime di concorrenza,
altrimenti c'è il rischio di limitare le gare ad un numero troppo
basso di imprese, con evidente possibilità di accordi preventivi e
di conseguente aumento dei costi.
Uno dei motivi, che del resto il Consigliere Minuzzo ha
illustrato, per i quali certi grossi appalti non vengono vinti da
imprese locali è che le rarissime imprese locali che hanno delle
iscrizioni per numero di miliardi sufficiente a questi grandi
appalti non hanno partecipato; una che aveva partecipato aveva
fatto dei prezzi molto più alti. Normalmente succede che per certi
tipi di lavori che superano il miliardo fra le imprese che
concorrono ce ne siano una o due locali e cinque o sei esterne; in
più, con la nuova normativa che prevede per gli appalti superiori
al miliardo una procedura CEE esasperante - perché ritarda di sei
mesi l'aggiudicazione dell'appalto, con la lievitazione dei prezzi
di questo momento - per evitare questa perdita di tempo spesso si
preferisce scorporare gli appalti. Questo peggiora la situazione
perché, mentre abbiamo un numero di imprese sufficiente e direi
anche piuttosto organizzate per quanto riguarda la costruzione vera
e propria, il cemento armato e cose di questo genere, la Regione è
carente di imprese di impiantistica per quel che riguarda
l'elettricità e cose di questo genere - e non sto a raccontare al
Consigliere Minuzzo le sofferenze che sono state proprie
dell'Assessore ai Lavori Pubblici e mie per la rubinetteria di
Cogne.
Un'ultima considerazione e che, pur essendo d'accordo con
Minuzzo sul fare il possibile per favorire le imprese locali, tutta
questa legislazione che continua a stabilire delle cifre fisse - un
miliardo per i grandi lavori; 5.000 milioni, iscrizione, e via
dicendo - in tempi di calamitosa, catastrofica inflazione
galoppante, finisce per impedirci di chiamare le ditte minori. Se
il Consigliere Minuzzo pensa che ditte artigiane devono limitarsi a
30 milioni di lire, mi dica quanti lavori si fanno con 30 milioni
di lire al giorno d'oggi. Non riusciamo a invitarle, il che invece
creerebbe un clima concorrenziale che potrebbe essere molto
favorevole proprio per ottenere che i costi di questi lavori non
continuino a lievitare. Per cui abbiamo fatto la proposta di
riconoscere una competenza regionale che ci permette di fare una
legge di questo genere, o di aumentare questi livelli. Mi erano
state date delle assicurazioni in questo senso ma con la lentezza
parlamentare italiana e con il fatto che la Camera in questo
periodo non ha più legiferato, bisognerà forse aspettare
ancora.
Ecco, questi sono i motivi per i quali, pur volendo favorire
decisamente gli imprenditori locali, qualche volta abbiamo delle
difficoltà. Ripeto, a parità di condizioni abbiamo sempre dato la
preferenza agli imprenditori locali.
Presidente
- Il Consigliere Minuzzo ha facoltà di
replicare.
Minuzzo (PSDI)
- Per dichiararmi soddisfatto della
risposta del Presidente.
