Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 154 del 21 ottobre 1998 - Resoconto
SÉANCE DU 21 OCTOBRE 1998 (MATIN)
OGGETTO N. 154/XI Monitoraggio delle zone sottoposte a rischio
di calamità naturali. (Interpellanza)
Interpellanza Considerato l'allarme lanciato più volte dalla
stampa locale e nazionale circa i seri rischi provocati dal
cambiamento climatico negli ambienti particolarmente vulnerabili
come le montagne, ovvero:
- l'impoverimento delle coltri glaciali dovuto in particolare
alla forte altitudine raggiunta dallo zero termico durante i mesi
estivi;
- l'aumento della franosità ed erosione dei pendii montani con
facilità d'inondazioni;
- i crolli improvvisi di fronti glaciali pericolosi per
alpinisti ed escursionisti;
- riduzione della durata dell'innevamento, fattore chiave
dell'industria turistica che ruota attorno allo sci;
- crisi del turismo d'alta quota che vede declinare uno degli
aspetti estetici più affascinati dell'ambiente montano;
Preso atto che l'Università di Zurigo ha realizzato degli studi
sullo stato dei ghiacciai delle Grandes Jorasses, che, a quanto ci
risulta, non sono ancora stati resi pubblici;
Sottolineata la notevole importanza che rivestono per la nostra
Regione le conseguenze dell'agonia dei ghiacciai;
i sottoscritti Consiglieri regionali
Interpellano
la Giunta regionale per sapere:
se intende fare intervenire organi specializzati per un serio
monitoraggio di tutte le zone sottoposte a rischio di calamità di
ordine geologico ed in particolare di eventi franosi;
quali sono i risultati degli studi svolti dall'Università di
Zurigo in merito ai ghiacciai delle Jorasses;
se le scelte politiche intraprese o che si intendono
intraprendere relative al turismo d'alta quota e dello sci estivo
hanno tenuto o tengono nella giusta considerazione i problemi.
F.to: Lanièce - Comé - Viérin M.
Président La parole au Conseiller Lanièce.
Lanièce (Aut) Quest'estate abbiamo letto su tutti i quotidiani
nazionali diversi articoli, a volte anche dai toni catastrofici,
sul problema del ritiro dei ghiacciai e del forte aumento della
temperatura, che porterebbe a dei gravi pericoli per le Alpi e per
tutte le zone dove sono presenti dei ghiacciai.
Quindi ci siamo preoccupati, come Gruppo degli Autonomisti, di
portare questo problema all'attenzione del Consiglio regionale per
verificare e per chiedere all'Assessore e alla Giunta regionale se
sono stati fatti degli interventi, a che punto è la prevenzione,
perché, giustamente, su certi problemi così importanti occorre
un'azione di prevenzione per poter attenuare eventuali situazioni
pericolose e anche perché lo scorso anno c'è stato il famoso
problema delle Grandes Jorasses, che ha richiamato l'attenzione dei
giornali per parecchio tempo.
Io stesso, insieme all'allora collega Parisi, avevo presentato
un'interpellanza in aula sulle ricadute economiche che quell'evento
aveva avuto per il Comprensorio di Courmayeur, alla luce anche di
alcuni articoli fin troppo allarmistici.
Tenuto conto che allora vi era stato l'intervento di alcuni dei
massimi esperti in materia, provenienti dall'Università di Zurigo,
e poiché ci risulta che il controllo effettuato da questi esperti
non è stato ancora ufficializzato, chiediamo se l'Assessore o la
Giunta regionale è in possesso di questi dati e se può renderli
pubblici in modo da spiegare cosa è stato allora verificato. È vero
che la verifica riguardava una zona precisa, ma si può dire che,
quando si fa una verifica su una zona di una certa altitudine, quel
risultato può essere esteso anche alle altre zone situate alla
stessa altitudine che si trovano in Valle d'Aosta e che sono
parecchie.
Su questo problema, come dicevo prima, abbiamo letto diversi
articoli fin troppo allarmistici, però giustamente è opportuno
anche da parte nostra sapere qual è la situazione effettiva, cosa
l'Amministrazione regionale ha fatto o cosa intende fare alla luce
di questo problema molto importante, anche perché quest'anno, per
la prima volta, possiamo dire che il livello dello zero termico è
arrivato ai 4.000 metri, passando da un valore precedente di 3.200
metri, con uno sbalzo notevole.
Ciò provoca sicuramente dei gravi pericoli collegati ad un
fenomeno naturale: aumenta la temperatura, si sciolgono i
ghiacciai, si ha un rammollimento del "permafrost" e
conseguentemente un problema per gli stessi rifugi e per
l'ancoraggio delle funivie.
Si tratta di problemi che riteniamo sia opportuno verificare
alla luce anche delle dichiarazioni di certi esperti svizzeri
apparse sulle pagine dei quotidiani locali. Recentemente c'è stata
una Conferenza internazionale di meteorologia alpina a Torino;
vorremmo sapere se da questa Conferenza sono emersi dei dati
interessanti tenuto conto che la stessa Regione Piemonte - in
questo senso rivolgo un invito alla Giunta, se ancora non lo ha
preso in considerazione - ha presentato due libri, uno riguardante
le precipitazioni nevose sulle Alpi piemontesi e l'altro sulla
distribuzione regionale di piogge e temperature.
Sono libri molto interessanti perché mettono in evidenza
l'andamento delle precipitazioni nevose nella Regione Piemonte
nell'arco di 30 anni, che è un dato attendibile, secondo gli
esperti, per poter verificare le variazioni. Questi due volumi sono
stati fatti in regime di convenzione fra la Regione e l'Università
di Torino: questo è un esempio di come anche in sede di prevenzione
si possano portare avanti degli studi per verificare la situazione
e tener conto del suo evolversi in un certo periodo di tempo e
trent'anni sono, secondo gli esperti, sufficienti a fornire un dato
abbastanza attendibile.
Ovviamente in merito alla rilevazione è opportuno far
riferimento alle stazioni meteorologiche; a quanto ci risulta
queste stazioni sono state spostate dal luogo in cui prima erano
dislocate nella nostra Regione per cui non è possibile attualmente
rifare questo percorso di trent'anni perché avendo spostato le
stazioni meteorologiche in altro luogo le misurazioni non sono
confrontabili. Comunque queste sono alcune indicazioni che
rivolgiamo all'Assessore per sapere a che punto è la
situazione.
Attendiamo la risposta per sapere fino a che punto
l'Amministrazione regionale si è già mossa, qual è il punto della
prevenzione e del monitoraggio su questo problema molto importante
in quanto ha delle forti ripercussioni economiche e turistiche
sulla nostra Regione.
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Si tratta certamente di un argomento importante, di
un argomento complesso, anche interessante credo, ma che non può
essere affrontato in modo esaustivo nella risposta ad
un'interpellanza.
Dal punto di vista politico la risposta migliore alla domanda di
interessamento rispetto a questi problemi sia venuta dalla
riorganizzazione dell'Amministrazione e dalla creazione del
Dipartimento del territorio e dell'ambiente proprio nella direzione
di meglio strutturare ed approfondire questo settore
dell'Amministrazione che così ampie problematiche deve
affrontare.
Non lo dico in modo polemico, mi perdoni, Consigliere Lanièce,
ma rispetto ad un'interpellanza formulata in questa maniera mi
diventa molto difficile, per non dire impossibile, dare una
risposta organica perché dalle premesse sembra che il problema
affrontato sia il problema del cambiamento del clima e delle sue
ripercussioni sui ghiacciai, poi quando si scende nelle domande dai
problemi di dissesto idrogeologico il discorso si trasferisce in
maniera più puntuale ai risultati degli studi e dei lavori che
abbiamo fatto sul Ghiacciaio delle Grandes Jorasses, per
concludersi con l'interrogazione sulle politiche turistiche e sui
riflessi che queste problematiche possono avere sulle strategie nel
settore turistico quindi, mi scuso sin da adesso se la risposta
sarà quello che sarà, ma ho cercato di mettere insieme qualche
dato.
Non esistono, mi consenta, i monitoraggi seri e i monitoraggi
non seri e poi, quando nell'interpellanza si parla di monitoraggio,
a quale monitoraggio si fa riferimento? Al monitoraggio quotidiano
che viene fatto ad esempio dagli uomini del Corpo forestale sul
nostro territorio o dagli enti che sono preposti anche alla
gestione del nostro territorio, vedi i comuni? E ancora, a quali
parti di territorio ci si riferisce? Alle parti urbanizzate o alle
parti che sono sopra ad esempio a quote elevate? Ci riferiamo in
modo particolare al monitoraggio dei ghiacciai? Bisognerebbe
chiarirsi sulla terminologia ed è per questo che dico che è
difficile affrontare compiutamente questo tipo di argomento in una
risposta ad un'interpellanza, meglio sarebbe forse affrontarlo in
una seduta di commissione. Certo è che, per quanto riguarda
l'attività di monitoraggio strumentale, quando ci si trova di
fronte a fenomeni particolarmente complessi, difficili, eccetera, è
evidente che si ricorre anche a questo tipo di monitoraggio.
Per quanto riguarda la seconda domanda, i risultati degli studi
svolti dall'Università di Zurigo in merito alle Grandes Jorasses,
non è vero che i risultati non sono stati resi pubblici; abbiamo
organizzato in collaborazione con l'Amministrazione comunale di
Courmayeur un incontro il 23 aprile scorso a cui hanno partecipato
tutti gli addetti ai lavori, erano presenti: il Consiglio comunale
di Courmayeur, la Società delle guide, i maestri di sci, la
Commissione valanghe e tutti quanti hanno attinenza con
problematiche di questo tipo. Si è trattato di una perizia volta
allo studio del seracco pensile del Ghiacciaio Whimper,
l'evoluzione del fenomeno tuttora sotto controllo conferma le
ipotesi previste dallo studio e ribadisce la tendenza mondiale sul
ritiro dei ghiacciai a seguito di un cambiamento della temperatura
media annua. Tale fenomeno, oggetto di dibattiti quotidiani per la
sua intrinseca complessità, è materia di ricerca da parte di
istituti e organizzazioni a livello mondiale e può comportare
certamente in un ambiente delicato e fragile come il nostro delle
conseguenze non trascurabili dal punto di vista idrogeologico.
Evidentemente i risultati di questi studi si trovano presso gli
uffici competenti a disposizione dei consiglieri che riterranno
opportuno consultarli.
Per quanto riguarda nel suo complesso la problematica relativa
ai ghiacciai, da più di un anno abbiamo commissionato uno studio a
due specialisti, uno studio che è stato impostato su più fasi e
finalizzato alla ricostruzione dell'evoluzione storica dei
ghiacciai mediante raccolta delle informazioni scientifiche ed
iconografiche e all'analisi di eventuali situazioni di pericolosità
e di utilizzo delle risorse idriche.
Per quanto riguarda il terzo punto, non credo che la politica
turistica della nostra Regione debba riorientarsi ogni volta che
certe problematiche, tipo buco nell'ozono o cambiamenti climatici,
vengono portate all'onore delle cronache. Sono problemi dei quali
bisogna tenere conto, ma rispetto ai quali le strategie da definire
richiedono tempi ed approfondimenti ben diversi. Credo che
riorientare le strategie nel settore turistico sarebbe in questo
momento, in relazione a questi fatti, un esercizio un po' aleatorio
e perlomeno prematuro.
Président La parole au Conseiller Lanièce.
Lanièce (Aut) Prendiamo atto della risposta dell'Assessore. In
effetti, è vero che questo è un problema assai ampio però, ci
aspettavamo delle risposte più attinenti.
L'Assessore mi risponde alla terza domanda che si deve aspettare
un po' di tempo per orientare diversamente le scelte politiche in
merito a questo settore però, se uno va a verificare alcuni dati
semplici, questi dicono che nel periodo 1961-1980 la quantità media
di neve caduta è di 250 centimetri, mentre dal 1981 al 1996 c'è
stato un abbassamento a 191 centimetri; sono 15 anni che questo
fenomeno si sta verificando.
L'ultima rilevazione risale a 2 anni fa e se uno fa riferimento
al 1996 e vede che nel 1996, dopo 15 anni, la situazione si è
trasformata, deve concludere che non è una cosa aleatoria perché in
effetti c'è un cambiamento continuo e, quindi, dire che è una
questione degli ultimi anni non è rispondente alla realtà. Questi
sono dati tecnici, non me li sono inventati io pertanto, sarebbe
stato opportuno già cominciare a mettere in atto alcune soluzioni
perché questo problema, anche alla luce di quanto dicono gli
esperti svizzeri, va avanti nel tempo e non avrà un ritorno
indietro, ma solo un peggioramento. Secondo me la prima cosa da
fare è cominciare a prendere a considerare questo problema come un
problema reale.
Chiederò poi una copia agli uffici perché a noi risultava che i
risultati non fossero stati ancora presentati. Per quanto riguarda
la prima domanda, forse la parola "serio" riferita a monitoraggio
non è la parola corretta, sta di fatto però che se in Valle d'Aosta
un evento come quello delle Grandes Jorasses fosse stato
monitorato, non dico bene o male, non avrebbe creato tutto quello
che ha creato. Ricordo che c'è stata una forte ricaduta economica
sul Comprensorio di Courmayeur...
(interruzione dell'Assessore Vallet, fuori microfono)
… mi ricordo benissimo che abbiamo
fatto un'interpellanza in cui dicevamo che in merito a questo
problema delle Grandes Jorasses non c'era stata nessuna
dichiarazione da parte della Regione per fermare gli articoli
allarmistici della stampa nazionale ed internazionale e l'Assessore
rispose che in effetti non era stato possibile dire più di tanto.
Me lo ricordo benissimo, chiedete al Responsabile del Comune di
Courmayeur: non era stata fatta nessuna dichiarazione ufficiale per
cui in quel momento si era sollevato un grande allarme,
giustificato o meno, sui giornali, allarme che aveva purtroppo
portato ad una perdita economica per il comprensorio di
Courmayeur.
Non sono cose inventate, basta andare a vedere il resoconto di
quell'interpellanza presentata da me e dal Consigliere Parisi per
accertarsene. Infatti allora chiedevamo perché la Regione non aveva
fatto una conferenza stampa per dire che il problema era tutto
sotto controllo e non è stata fatta probabilmente perché c'erano
dei problemi. Ma ci sono anche altri esempi. Si dice che c'è un
preciso monitoraggio su tutto il territorio valdostano, ma secondo
me non è proprio così, altrimenti altri
fatti…
(interruzione dell'Assessore Vallet, fuori microfono)
… siccome parlava prima del serio o
del non serio, a parte la parola "serio", il monitoraggio è
essenziale. Secondo me in questi ultimi anni forse è mancato un po'
di monitoraggio completo su tutto il territorio, altrimenti certe
situazioni non si verificavano. Chiedevamo solo questo, chiedevamo
solo di eseguire un monitoraggio tenuto conto di questa situazione
che purtroppo sta cambiando da 15 anni a questa parte. Non è una
cosa che è cambiata ieri, non è che ieri di colpo la temperatura si
è alzata; è un effetto che, come dicevo prima, in base ai dati
della quantità media di neve caduta nell'anno, risale al periodo
1981-1996, quindi sono già 15 anni che c'è questa nuova situazione.
Gli stessi esperti svizzeri hanno detto che fra il 1850 e il 1980
c'è stata una riduzione del 30-40 percento della superficie dei
ghiacciai, dal 1980…
(interruzione di un Consigliere, fuori microfono)
… non sto mica dando la colpa
all'Assessore, dico solo che bisognerebbe fare un
monitoraggio...
Président Je rappelle au Conseiller Lanièce qu'il devrait se
borner à intervenir sur le fait s'il est satisfait ou moins de la
réponse qui a été donnée à l'interpellation.
Lanièce (Aut) Preciso solo alcune cose, allora a questo punto
non chiediamo più niente. Se non si può neanche mettere in evidenza
alcuni problemi…
(interruzione dell'Assessore Vallet, fuori microfono)
… di Chevrère, certo, anzi più che
altro bisogna dare piena applicazione a quella legge, la strada di
Chevrère è ancora lì e chissà quando verrà fatta. Si doveva finire
tutto in dieci anni e invece è stato fatto un piccolo tronco. È
stata fatta anche una legge regionale per ottenere degli
stanziamenti di bilancio da utilizzare per le infrastrutture
collegate al Parco del Mont Avic.
Comunque invitiamo ugualmente l'Assessore a seguire questo
problema e chiederemo i dati di questi risultati: pensiamo che il
monitoraggio particolare di questo problema sia molto importante
anche alla luce di quello che sta succedendo da parecchi anni.
Inviterei inoltre a verificare l'importanza o meno di seguire
l'esempio della Regione Piemonte che ha pubblicato due volumi nei
quali vengono analizzate, in un periodo di trent'anni, le
precipitazioni nevose e la distribuzione regionale di pioggia con
relative temperature perché potrebbe essere una raccolta di dati
importante per una futura analisi e per un più opportuno
monitoraggio.
