Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria



Oggetto del Consiglio n. 768 del 7 ottobre 2009 - Resoconto
OGGETTO N. 768/XIII - Interpellanza: "Riduzione dei tempi di
attesa per l'effettuazione delle prestazioni a tutela della salute
della donna presso i presidi dell'Azienda sanitaria della Valle
d'Aosta".
Interpellanza
Preso atto che, nella nostra Azienda sanitaria Usl della
Valle d'Aosta, i tempi di attesa per una visita ginecologica vanno
da un minimo di 31 giorni al poliambulatorio di Morgex sino ai 58
giorni presso il poliambulatorio di Châtillon, mentre per una
visita ostetrica nei presidi territoriali i tempi di attesa vanno
dai 34 ai 58 giorni;
Evidenziato che i tempi di attesa per un'ecografia del primo
trimestre di gravidanza, superando abbondantemente il mese,
obbligano le donne a prenotare tale esame nei 15 giorni successivi
alla prima mestruazione mancata e quindi pochissimo tempo dopo aver
preso coscienza di essere gravide, con la conseguenza che numerosi
sono i casi in cui le donne non hanno potuto usufruire di tale
esame;
Evidenziato inoltre che i tempi di un'attesa per un'ecografia
mammaria superano i 45 giorni presso un istituto privato
convenzionato con l'azienda sanitaria Usl della Valle d'Aosta,
mentre in ospedale vi è una lista di attesa ancora più lunga in
quanto le agende sono chiuse e le donne vengono chiamate dopo mesi
dalla loro richiesta;
Constatato che nel poliambulatorio di via Guido Rey ad Aosta
e nel consultorio di Charvensod i ginecologi non hanno a
disposizione alcun ecografo, per poter svolgere il proprio lavoro
con la stessa qualità possibile in ospedale o nei poliambulatori di
Morgex, Châtillon e Donnas, che sono invece dotati di tale
attrezzatura;
Preoccupati perché tutti questi disagi si ripercuotono sulla
salute delle donne e comportano un rilevante dispendio di denaro
per il più frequente ricorso sia alla sanità privata, sia alla
libera professione intra-moenia;
la sottoscritta Consigliera regionale
Interpella
la Giunta regionale per conoscere se intenda:
1) sensibilizzare l'Azienda sanitaria Usl della Valle
d'Aosta, perché ponga tra i suoi obiettivi prioritari quello della
riduzione dei tempi di attesa delle prestazioni per la salute della
donna, ed in particolare per quelle legate alla gravidanza;
2) concordare con la stessa azienda sanitaria la dotazione di
ecografi in tutti gli ambulatori territoriali, in cui sia attivo il
servizio di ostetricia e ginecologia, e predisporre l'esecuzione
delle ecografie del primo trimestre di gravidanza in ogni
ambulatorio dotato di tale attrezzatura;
3) richiedere all'Usl della Valle d'Aosta di far estendere la
prestazione di ecografia mammaria ai presidi territoriali di
Morgex, Châtillon e Donnas, utilizzando il personale medico
specialista convenzionato già in servizio.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente. Il giudizio di qualità
di un servizio sanitario è un giudizio complesso, difficile, che
deve analizzare molti elementi. Non è detto che le prestazioni
erogate in poco tempo siano migliori di quelle erogate con lunghi
tempi di attesa, però, quando vi sono intrecci fra professione
privata e servizio pubblico, fra la libera professione intramurale
e prestazioni erogate durante il normale orario di lavoro, fra
progetti speciali pagati a centinaia di euro all'ora o altri che
non portano null'altro se non il normale stipendio, i tempi di
attesa diventano quanto meno un indicatore importante... non della
qualità del servizio... almeno della presenza di una scala di
valori che deve vedere l'utente al primo posto e questo a maggior
ragione quando questo utente è una donna o una donna in stato
interessante. Sulla base di queste valutazioni, abbiamo analizzato
sul sito internet dell'Azienda sanitaria della Valle d'Aosta... o
telefonando direttamente per quelle troppe prestazioni che sfuggono
a tale trasparenza... abbiamo analizzato - dicevo - i tempi di
attesa per prestazioni a favore della salute della donna e abbiamo
scoperto che importanti momenti come una visita ginecologica,
un'ecografia del primo trimestre di gravidanza o un'ecografia
mammaria hanno tempi di attesa che vanno ben oltre il mese e che
arrivano anche ai 60 giorni. Tutte prestazioni che, guarda caso, si
intersecano fra attività pubbliche istituzionali e attività private
in progetti speciali altamente remunerati delle
équipes
interessate. Non è accettabile che ad esempio nei presidi
territoriali si arrivi anche ai due mesi per avere una visita
ginecologica e, per fare un'ecografia del primo trimestre della
gravidanza, anche al Beauregard ci si debba prenotare nei primi
quindici giorni successivi per poter avere tale prestazione, o che,
per fare un'ecografia mammaria, ci si debba iscrivere all'ospedale
a liste di attesa indefinite nei tempi o presso un istituto
convenzionato ad Aosta, con tempi superiori al mese e mezzo.
L'importante comunque è che le donne possano avere in tempi
accettabili queste prestazioni, pertanto chiediamo alla Giunta se
intende farsi parte attiva con l'USL affinché predisponga tutti gli
atti operativi e le scelte gestionali utili a ridurre queste liste
di attesa; se intende accertare che tutti i presidi sanitari dove
operano i ginecologi siano forniti di ecografo, strumentazione
indispensabile in tale disciplina; se intende richiedere che le
ecografie mammarie siano disponibili come prestazioni nei
poliambulatori di Morgex, di Châtillon e di Donnas, vista la
disponibilità delle strumentazioni occorrenti, fra l'altro di
ottima qualità, e di personale medico specializzato in tale
metodica e disponibile ad eseguire tali esami. Ci rendiamo conto
che è un entrare un po' nel dettaglio di questi temi, ma è proprio
da piccoli, ma ben mirati interventi che si può dare un forte
contributo alla salute delle donne e in generale a migliorare il
funzionamento delle nostre strutture sanitarie, ospedaliere e del
territorio. Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. Il tema delle liste di
attesa è quello a cui prestiamo più attenzione, tanto che siamo già
in possesso di una delibera precisa: la n. 3466/2006, che dà delle
indicazioni ben precise all'Azienda per quanto riguarda il
contenimento dei tempi di attesa, che prevede quali siano i tempi
per le prime visite che devono essere erogate entro i trenta giorni
e i tempi per i primi esami strumentali entro sessanta giorni. In
caso di urgenze, con necessità di interventi immediati, la risposta
è fornita dal pronto soccorso, dai punti di primo intervento
territoriali e dal "118", mentre, quando si tratta di interventi,
sempre urgenti, non immediati, le prestazioni devono essere erogate
entro 72 ore dalla data di prenotazione, seguendo percorsi di
accesso preferenziale. Questo deve essere di concerto con il medico
prescrittore, perché in casi di urgenze o di interventi urgenti non
immediati, è chiaro che se viene correttamente inviata la paziente
dal medico di famiglia con tanto di accompagnamento di telefonata
allo specialista, la visita viene effettuata in giornata o al
massimo il giorno successivo. Non è previsto invece un tempo
massimo per le visite e gli esami di controllo e la tempistica
viene decisa dallo specialista che ha in cura la paziente.
Per quanto riguarda il punto n. 1: "quali siano i tempi di
attesa", è stata fatta da parte nostra, per quanto riguarda la
prima visita ginecologica, una richiesta al CUP il 2 ottobre e sui
13 punti CUP presenti nella nostra regione, quelli di Aosta e
quelli decentrati, si aggirano da un minimo di 3 giorni a Variney
ad un massimo di 45 giorni a Morgex; peraltro, sono solo due le
situazioni che sforano i 30 giorni, quindi 45giorni e 35 giorni a
Châtillon; la situazione non è così drammatica. I tempi di attesa
possono aver subito un incremento soprattutto nei distretti n. 3 e
n. 4, perché c'è stata la cessazione di un ginecologo per gravi
motivi di salute; con fatica siamo riusciti ad individuare con
l'Azienda un sostituto, che inizierà la propria attività il 12
ottobre, quindi dal 12 ottobre ci sarà una nuova ginecologa nei
distretti di Donnas, Verrès e Saint-Pierre. A dimostrazione
dell'attenzione che l'Azienda pone alle problematiche della salute
della donna, si segnala che è appena stato attivato un ambulatorio
di ostetricia e ginecologia per le gravidanze a rischio che è
aperto tutti i venerdì dalle 8,00 alle 14,00. Inoltre, stiamo
valutando un ambulatorio multiprofessionale e multidisciplinare
dedicato interamente alla salute delle donne.
Per quanto riguarda i tempi di attesa delle ecografie ostetriche
nel primo trimestre, il 30 settembre abbiamo fatto un'indagine sui
punti CUP e abbiamo rilevato che questi devono essere fatti entro
60 giorni, 44 giorni Morgex, 21 giorni Beauregard, 15 giorni
Donnas.
Per quanto riguarda gli ecografi presenti nelle strutture
decentrate, nell'ottica di una razionalizzazione anche delle
risorse, gli ecografi esistono; naturalmente, non ci sono
apparecchiature specifiche per il ginecologo, però loro possono
usare con delle sonde particolari anche questi ecografi. Infatti
nei poliambulatori di Morgex, Aosta, Châtillon e Donnas gli
ecografi vengono utilizzati da diversi specialisti: radiologo,
chirurgo vascolare, neurologo e ginecologo.
Per quanto riguarda le ecografie mammarie, si segnala che questo
percorso terapeutico è gestito dalla struttura complessa di
radiologia, integrata con la struttura complessa di chirurgia
toracica e anatomia patologica, si è visto che il tempo massimo
rilevato su 60 è di 37 giorni. Sull'ecografia mammaria devo solo
fare un piccolo inciso: si tratta di un esame particolarmente
delicato, perché spesso addirittura le prescrizioni tornano
indietro al medico richiedente in quanto deve essere assolutamente
integrato da altri esami come la mammografia o con un esame clinico
approfondito, perché la delicatezza della valutazione di un
eventuale nodulo al seno necessita di un approccio multistrumentale
per la pericolosità a volte di dare falsi positivi o falsi
negativi. Naturalmente ribadisco che, in caso di dubbi clinici
seri, la paziente viene vista se non in giornata, il giorno dopo.
Su questo posso garantire assolutamente. Grazie.
Président
- La parole à la Conseillère Carmela
Fontana.
Fontana (PD)
- Ringrazio l'Assessore per la risposta
molto dettagliata e complessa, comunque nei due punti che volevo
evidenziare abbiamo notato che questi tempi di attesa ci sono...
perché abbiamo visto che Morgex lavora benissimo, questo è un
auspicio nel futuro che anche le altre sedi come Châtillon arrivino
a quei livelli, questo sarebbe un buon servizio proprio perché è
una categoria di donne, quelle in gravidanza, che è particolare. La
questione degli ecografi poi: non ho capito cosa ha detto... che ci
sono, perché ho avuto segnalazioni che non ci sono...
(interruzione dell'Assessore Albert Lanièce, fuori
microfono)
...e che possono utilizzare anche questi... questo non mi era
stato detto, comunque ne prendo atto e la ringrazio.
