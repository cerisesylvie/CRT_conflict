Classificazione
EDILIZIA
Edilizia residenziale


Resoconto integrale del dibattito dell'aula
Oggetto del Consiglio n. 2313 del 28 novembre 2001 - Resoconto
OGGETTO N. 2313/XI Criteri per favorire
l’accesso delle famiglie disagiate al fondo previsto
dalla legge 431/98 in campo abitativo. (Interpellanza)
Interpellanza Sentite le osservazioni dei rappresentanti
sindacali degli inquilini nel corso dell’audizione
congiunta della seconda e terza commissione consiliare permanente
sulla questione casa, ed in particolare
sull’applicazione della legge 431/98, che istituisce
un fondo per il sostegno all’accesso alle abitazioni
in locazione per famiglie disagiate;
Preso atto che le proposte avanzate riguardano:
- la richiesta di mantenere la possibilità per le famiglie di
presentare la domanda di contributo nel corso di tutto
l’anno;
- la possibilità riconosciuta alla famiglia destinataria del
contributo di non ripresentare ogni anno la domanda, se non per
segnalare eventuali cambiamenti (numero componenti la famiglia,
posizione reddituale, eccetera);
- lo stanziamento di ulteriori risorse da parte
dell’amministrazione regionale, al fine di dare una
risposta adeguata alle domande;
i sottoscritti Consiglieri regionali condividendo le richieste
avanzate
Interpellano
l’Assessore competente per sapere:
1) se, e come, intenda rispondere a tali richieste.
F.to: Squarzino Secondina - Beneforti
Presidente La parola alla Consigliera Squarzino Secondina.
Squarzino (PVA-cU)
Questa interpellanza vuole riproporre
qui, direttamente all’Assessore, una serie di
richieste che sono emerse in sede di audizione della III
Commissione sul problema della casa. Abbiamo avuto queste richieste
da parte dei rappresentanti degli inquilini, che sono venute dopo
l’incontro con l’Assessore, per cui
non è stato possibile dibattere con l’Assessore
queste proposte.
Ci siamo permessi di proporle, anche se probabilmente
l’Assessore le conoscerà già, perché il sindacato
inquilini più volte ha chiesto dei cambiamenti rispetto alle
procedure seguite per applicare la legge n. 431/98, legge nazionale
che prevede dei fondi statali per sostenere
l’accesso alle abitazioni in locazione per famiglie
bisognose, fondo statale a cui la Regione aggiunge una parte di
risorse, in genere minima in questo capitolo. Poi ci sono altri
capitoli in cui vengono aggiunte altre risorse. Volevamo quindi
sapere direttamente dall’Assessore come considera
queste richieste e come intende rispondervi.
Presidente
La parola all’Assessore al
territorio, ambiente e opere pubbliche, Vallet.
Vallet (UV)
Per quanto riguarda le due prime questioni
poste nelle premesse, cioè la richiesta di mantenere la possibilità
per le famiglie di presentare la domanda di contributo nel corso di
tutto l’anno e la possibilità riconosciuta alla
famiglia destinataria del contributo di non ripresentare ogni anno
la domanda, se non per segnalare eventuali cambiamenti, devo dire
che, analizzate le questioni, queste risultano non accoglibili per
motivi di natura amministrativa molto semplici.
Il fondo nazionale, introdotto con la legge n. 431, prevede che
l’accesso al fondo avvenga mediante appositi bandi
pubblici. Ora, il concetto stesso di bando richiede necessariamente
una data di apertura e una data di chiusura del tempo utile per la
presentazione delle domande. Potremmo ipotizzare di posticipare la
chiusura al 31 dicembre di ogni anno, ma la questione creerebbe
allungamento dei tempi di esame rispetto alle domande presentate,
ad esempio al mese di gennaio, piuttosto che al mese di marzo di
ogni anno. Dovendo avere la totalità delle domande presentate per
poter fare la graduatoria, capite che chi ha presentato la domanda
a febbraio, dovrebbe attendere probabilmente il mese di marzo,
aprile o maggio dell’anno successivo prima di avere
il contributo, e questo ci sembra non vada
nell’interesse di chi ha fatto la domanda.
Lo stesso dicasi per quanto riguarda la seconda questione.
Intanto, la domanda va presentata, non fosse altro per dimostrare
la manifestazione di volontà rispetto all'esigenza. Quindi,
presentare domanda per integrare la documentazione o per confermare
la richiesta significa, di fatto, ripresentare la domanda. Senza
tener conto che, di anno in anno, vengono a modificarsi le
situazioni personali e in relazione ai contratti di affitto che
devono essere registrati, e in relazione al reddito di ogni
famiglia. Devo dire che un tentativo di semplificazione noi lo
abbiamo fatto per coloro che hanno presentato richiesta di
finanziamento sul fondo regionale e non hanno trovato qui
soddisfazione - perché per accedere al fondo regionale sono
previsti certi requisiti - ma hanno potuto invece accedere al fondo
nazionale; per questi abbiamo previsto
l’automaticità della questione, nel senso che non è
necessario per questi soggetti ripresentare la domanda, vale la
domanda presentata per il fondo regionale.
Per quanto riguarda invece la terza questione, cioè lo
stanziamento di ulteriori risorse, su questo ci siamo attivati e il
problema lo risolveremo in questo senso. Nella discussione al
bilancio, nel prossimo Consiglio, presenterò un emendamento alle
norme di finanziaria che riguardano l’edilizia
residenziale, per prevedere la possibilità di finanziare domande
fatte sul fondo nazionale con i fondi assegnati al fondo
regionale.
Con la finanziaria del 2000 avevamo attivato il meccanismo
inverso, cioè la possibilità di finanziare il fondo regionale con i
fondi statali; ora, il numero delle domande sui rispettivi fondi
impone un ragionamento diverso perché mancano le risorse sul fondo
nazionale. Con questa norma che andremo a proporre con la
finanziaria - e che spero il Consiglio la approvi - ci sarà la
possibilità di trasferire i fondi regionali sul fondo statale, e
viceversa, nel caso in cui se ne presenti la necessità.
Presidente
La parola alla Consigliera Squarzino
Secondina.
Squarzino (PVA-cU)
Ringrazio l’Assessore
per queste informazioni e per l’impegno che si è
preso rispetto alla possibilità di dare ulteriori risposte alle
domande delle famiglie disagiate, che hanno i requisiti per
accedere ai contributi statali, previsti per venire incontro a
famiglie bisognose.
Vorrei ancora chiedere di fare un ulteriore sforzo per quanto
riguarda lo snellimento delle procedure, di studiare altre
possibilità. Capisco che alcuni passi sono stati fatti, ma
pregherei l’Assessore di incaricare gli uffici di
verificare con i diretti interessati se esistono delle procedure
diverse, che possano snellire tutta la pratica.
Non so se il sindacato degli inquilini è stato informato di
queste difficoltà, delle decisioni prese; credo che sarebbe
importante se l’Assessore attivasse degli incontri
con il sindacato inquilini per chiarire le difficoltà che ci sono,
per confrontarsi e vedere se ci sono delle modalità diverse che
possano facilitare il lavoro per gli utenti oltre che per
l’Amministrazione. Quindi è un percorso che chiedo
ancora di esplorare.
Chiederei poi all’Assessore di sollecitare il
collega della sanità e assistenza sociale, perché ci sia
un'informazione più puntuale rispetto a questi strumenti che danno
una risposta ad alcuni disagi. So con sicurezza che in diversi casi
le persone, che pur accedevano a servizi sociali, non sono state
informate di queste possibilità. Credo pertanto che una maggior
sinergia fra il suo Assessorato e quello alla sanità su questo tema
possa servire ad offrire alle famiglie bisognose le informazioni
tempestive.
Alcune persone si sono rivolte a me per chiedere un aiuto: ho
detto che c’è una legge che viene in loro aiuto, ma
mi hanno risposto di aver parlato con gli assistenti sociali e che
nessuno di loro ha fatto intravedere questo strumento. Credo che
non spetti al Consigliere regionale dare queste informazioni e
neanche all’Assessore Vallet, ma che si debbano far
circolare le informazioni nei luoghi dove accedono i possibili
utenti.
Si dà atto che dalle ore 11,53 presiede il Vicepresidente
Viérin Marco.
