Classificazione
ACQUE
Acque pubbliche
PARTECIPAZIONE E INIZIATIVA POPOLARE
Referendum e iniziativa popolare



Oggetto del Consiglio n. 1826 del 18 maggio 2011 - Resoconto
OGGETTO N. 1826/XIII - Reiezione di risoluzione: "Invito a
contrastare ogni tentativo di impedire che i quesiti referendari
sulla privatizzazione dell'acqua vengano sottoposti al giudizio dei
cittadini".
Risoluzione
Il Consiglio regionale della Valle d'Aosta/Vallée
d'Aoste
Preso atto che il decreto Ronchi sottrae alle comunità locali
la possibilità di scelta sul metodo di affidamento del servizio
idrico e le obbliga a vendere un patrimonio prezioso per la
collettività che crea le condizioni perché si realizzino monopoli
privati, a remunerazione garantita in forza di tariffe, in un
settore come quello del servizio idrico integrato, fatto di
acquedotti, fognature, depuratori, che per sua natura è sottratto
alla possibilità di concorrenza dopo l'affidamento del
servizio;
Constatato che intorno all'acqua pubblica c'è un interesse
fondamentale per tutti noi e obiettivi irrinunciabili: la tutela di
una risorsa scarsa e insostituibile per la vita; la garanzia a
tutti, in ogni angolo del paese, di un servizio della massima
qualità e a tariffe eque; il rafforzamento del ruolo pubblico nella
programmazione del servizio e degli investimenti, nella regolazione
e nel controllo restituendo le scelte fondamentali ai cittadini
attraverso i loro sindaci e affidando ad una autorità nazionale di
controllo il compito di vigilare con poteri stringenti;
Ritenuto che serva una visione di insieme, un quadro di
regole certe che ridia stabilità a un settore così rilevante che è
stato manomesso dai tanti frammentati interventi della legislazione
vigente;
Valutato che insieme a questo va data priorità alla
realizzazione degli investimenti con un'attenzione a facilitare con
tariffe più basse le fasce sociali disagiate e le famiglie
numerose;
Invita
I Parlamentari valdostani
La Giunta regionale
a operare in tutte le sedi di loro competenza, a livello
nazionale e regionale, affinché siano contrastati in ogni modo i
tentativi di impedire che i quesiti referendari sulla
privatizzazione dell'acqua vengano sottoposti al giudizio dei
cittadini. Spetta ai cittadini un diritto intangibile ad esprimersi
liberamente su questa fondamentale materia.
F.to: Donzel - Carmela Fontana - Cerise Giuseppe - Chatrian -
Patrizia Morelli - Rigo - Louvin
Presidente
- La parola al Consigliere Donzel.
Donzel (PD)
- Egregio Presidente, cari colleghi, non si
tratta in quest'aula, oggi, di aprire una discussione - che è già
stata oggetto in altre sedi e sarà oggetto anche di un'accesa
campagna elettorale - nel merito del quesito referendario che ci
siamo limitati ad esporre nella sua importanza, cioè voler
sottolineare l'importanza e la delicatezza di un argomento come
quello che riguarda l'acqua pubblica, una fonte che dobbiamo sempre
più renderci conto essere una fonte estremamente rara e preziosa
sul pianeta. Le quantità di acqua dolce del pianeta sono
estremamente limitate e già oggi una parte enorme degli abitanti
del pianeta non vi hanno accesso in modo certo, quindi è un
problema estremamente delicato.
Pure nella nostra Regione la presenza dell'acqua non è che sia
abbondante, lo dimostra il dibattito che si è acceso anche da noi
rispetto allo sfruttamento delle risorse di acqua sotto varia
forma, nell'utilizzo privato, nell'utilizzo industriale e, in
particolare, per la realizzazione delle centrali. Abbiamo il
privilegio di godere di quella straordinaria riserva che sono i
ghiacciai, ma a fronte del surriscaldamento del pianeta anche
questa nostra straordinaria risorsa è messa in parte a rischio.
Su una questione così importante riteniamo quindi che le forze
politiche debbano discutere, fare leggi, eccetera, ma poi riteniamo
che da ultimo il cittadino abbia il diritto di esprimersi e credo
che una dimostrazione straordinaria di cosa voglia dire
"esprimersi" su questioni di importanza generale l'abbia data in
questi giorni il referendum sul nucleare tenutosi nella Regione
Sardegna. Sapete che il risultato di questo referendum, che per
fortuna i sardi sono organizzati per farlo a livello regionale -
noi non ne abbiamo avuto bisogno, perché c'è stato un sentire
comune da parte delle forze di maggioranza e di minoranza che si
sono espresse senza riserve contro il nucleare -, in Sardegna il
risultato è stato incredibile, perché anch'io sono stato sorpreso
nel vedere che oltre il 97 percento degli abitanti della Sardegna,
in modo non legato a questioni di partiti, ma in modo
generalizzato, hanno espresso un fermo dissenso all'installazione
di centrali nucleari.
Riteniamo che i cittadini siano consapevoli dell'importanza di
questi temi, che non possono essere sottratti al giudizio dei
cittadini attraverso anche un voto referendario. Siccome già sul
referendum del nucleare rischiamo una clamorosa truffa, nel senso
che dovrà esprimersi nel merito la Cassazione, ma probabilmente
quel giudizio non basterà per consentire ai cittadini di esprimersi
sul nucleare, chiediamo che almeno sull'acqua pubblica questo
diritto non venga sottratto e che ci sia, da parte delle nostre
istituzioni, l'impegno per dire: lasciamo decidere ai cittadini,
lasciamo che i cittadini si esprimano su questo tema; poi saranno i
partiti ad operare con leggi per regolamentare l'utilizzo di
un'acqua che deve rimanere un bene pubblico. Quindi l'importanza di
questo invito che rivolgiamo ai Parlamentari valdostani e alla
Giunta regionale, perché nelle sedi in cui operano possano far
capire l'intendimento del Consiglio regionale su queste tematiche.
È vero che in passato alle volte si è anche utilizzato in modo
improprio il referendum, ma è anche vero che i referendum restano
una straordinaria prova di democrazia per un paese, e ritengo che
su questi temi la popolazione abbia grande interesse e voglia di
partecipare.
Presidente
- Dichiaro aperta la discussione generale.
La parola al Consigliere Comé.
Comé (SA-UdC-VdA)
- Grazie Presidente.
Intanto volevo solo fare alcune riflessioni sulla questione che
è stata portata all'attenzione da parte dei colleghi, che - devo
dire - più che entrare nel merito dei referendum hanno posto una
questione quasi di metodo, nel senso di dire: cerchiamo di creare
le condizioni affinché i referendum possano essere votati il 12 e
il 13.
Certamente quando si parla di referendum c'è sempre una
situazione un po' particolare rispetto alle elezioni politiche;
quando si tratta di elezioni politiche e amministrative è certo che
l'invito di andare a votare è esteso da parte di tutti i partiti.
Non sempre, invece, avviene nel referendum, ma mi sono fatto
un'analisi della cronistoria dei referendum della nostra Repubblica
negli ultimi anni e devo dire che sui 59 referendum 35 hanno
raggiunto il quorum, 24 non hanno raggiunto il quorum. Il primo
referendum, come ricorderete, è del 1974, il referendum sul
divorzio, e devo dire che il raggiungimento del quorum è avvenuto
nei primi anni a partire dal 1974 fino al 1995 (tendenzialmente,
tranne che la caccia e l'uso dei pesticidi, tutti i referendum sono
riusciti ad ottenere il raggiungimento del quorum); dal 1995 in poi
tutti i referendum - appunto 24 - non hanno raggiunto il
quorum.
Il discorso dell'astensione...si discute spesso se è lecito o
non è lecito invitare a non partecipare ai referendum; devo dire
che la gran parte, anzi tutti i partiti dell'arco costituzionale,
c'è persino il Pannella che era il padre fondatore dei referendum,
ha invitato anche lui a non partecipare al voto del referendum, ma
proprio perché il fatto di non andare a votare il referendum non
costituisce violazione del dovere civico, rispetto al voto politico
al quale fa riferimento la Costituzione all'articolo 48, che allude
al dovere di ogni cittadino di dare il proprio contributo, mentre
per quanto riguarda il referendum l'articolo 75 ritiene che ci
possa essere la nullità del referendum se non si ottiene la
maggioranza degli aventi diritto al voto più uno. Comunque questo è
un grande dibattito.
Tornando alla questione che viene sottoposta con la risoluzione,
qui voi esprimete un invito ai Parlamentari e alla Giunta
regionale; sinceramente ho l'impressione che la richiesta sia
quella di operare in tutte le sedi di loro competenza a livello
nazionale, affinché siano contrastati in ogni modo i tentativi di
impedire che i quesiti referendari sulla privatizzazione dell'acqua
vengano sottoposti al giudizio dei cittadini. Penso che questo sia
un invito che possiamo estendere certamente ai Parlamentari; molto
più difficile, per quanto riguarda la Regione, poter entrare nel
merito di intervenire e sulle possibilità di creare delle
condizioni per impedire o non impedire il referendum. Come è già
stato detto per quanto riguarda il nucleare, che è adesso
all'attenzione della Cassazione, sappiamo bene che a maggio 2011
nel decreto sviluppo è stata inserita una norma che ha come
obiettivo la riforma della vecchia autorità per l'acqua; questa
norma è riuscita a creare delle funzioni di regolazione soprattutto
tariffaria del nuovo sistema di gestione dell'acqua pubblica, che
oggi sarà regolamentata dall'attuale Commissione nazionale per la
vigilanza sulle risorse idriche. Questo impedirà o meno il
referendum? Questo non lo so, ma volevo sottolineare un aspetto: se
una norma dello Stato dovesse recepire le richieste dei
referendari, è inevitabile che il referendum si fermi.
Mi pare quindi che l'invito che voi avete presentato anche alla
Giunta regionale sia eccessivo; forse sarebbe importante estendere
l'invito esclusivamente ai Parlamentari valdostani e non alla
Giunta.
Presidente
- La parola al Consigliere Lattanzi.
Lattanzi (PdL)
- Grazie Presidente.
Ai colleghi che hanno sottoscritto questa risoluzione e che
esplicitano questo invito, vorrei porre due questioni: una di tipo
formale e una di tipo sostanziale. Quella di tipo formale: ma
perché vi siete limitati al referendum sull'acqua? Se invito a
contrastare in ogni modo i tentativi sull'espressione di
referendum, che peraltro sono stati indetti per il 12 e 13 giugno
regolarmente, con tanto di decreti, va fatto, va fatto su tutti i
referendum! Prima questione di forma. Quella di sostanza: lascio
politicamente ai colleghi giudicare, riguarda evidentemente la
demagogia e l'ideologia che stanno nelle premesse di questo invito.
Il collega Comé sottolineava giustamente come la Giunta in questo
campo può contrastare poco, ma...altro quesito di sostanza
politica: chi è che sta tentando di impedire il legittimo
svolgimento dei referendum? Se i referendum sono già stati indetti
e la gente non andrà a votare perché riterrà che queste sono
competenze che i Parlamenti e i Governi devono risolvere, verrebbe
a mancare il quorum e i cittadini hanno deciso, così come in tempi
non lontani hanno già fatto su altri inutili referendum; se,
invece, riterranno che questi referendum meritano l'espressione del
giudizio del popolo, andranno a votarli e si esprimeranno secondo
coscienza. Io non riesco a comprendere la "caccia alle streghe" su
un singolo quesito, già questo significativo, quello sulla gestione
del servizio idrico e non la privatizzazione dell'acqua...dovreste
smettere di dirlo alle persone, perché non è della privatizzazione
di un bene pubblico che si sta discutendo, ma di una gestione
privatistica di un sistema che in Italia costa poco, perché le
tariffe vengono imposte per legge e calmierate dalle tasse che gli
italiani pagano per finanziare delle situazioni di gestione passiva
degli enti che si occupano di questa cosa. Poi, voglio fare
riferimento alla Valle d'Aosta: non mi sembra che ci sia questo
pericolo di privatizzazione della gestione delle acque, che è molto
lontana dal divenire!
Per quanto riguarda a livello nazionale, chi ha promosso l'idea
di chiedere ai cittadini, certamente non è stato chi ha promosso la
legge, ma chi ha promosso la legge della possibilità di gestire in
maniera privatistica un bene pubblico come l'acqua, come è peraltro
già l'energia, che non mi risulta essere un bene pubblico meno
importante dell'acqua per quanto più è il rapporto diretto che
hanno i cittadini con l'acqua piuttosto che con l'energia; vi
ricordo che se dovessimo utilizzare il concetto di "gestione
pubblica" dell'energia come bene pubblico, essendo l'energia quella
che tiene in piedi il Paese, l'economia, la vita degli italiani, lo
sviluppo di questo Paese, non avremmo società private che
gestiscono l'energia! Mi risulta che a New York, la metropoli più
avanzata del mondo, l'acqua e l'energia siano di proprietà pubblica
e di gestione privata e, avendo lì Wall Street, il più grande
mercato finanziario del mondo, nessuno si è mai scandalizzato
perché l'energia viene gestita dal privato o perché l'acqua è
gestita dal privato. In Italia, il 30 percento delle risorse
idriche vengono disperse in acquedotti inefficaci e inefficienti: è
così scandaloso chiedersi se si può migliorare la gestione di
questo bene preziosissimo pubblico a tariffe che comprendano anche
gli investimenti, che comprendano l'efficienza, che comprendano una
migliore gestione di questo bene pubblico, che deve poter arrivare
nelle case di tutti gli italiani e non disperdersi come succede in
alcune parti del nostro Paese in mille rivoli improduttivi,
inefficienti, perché da 30 anni non si fanno investimenti e
riqualificazione delle strutture? E su questo ci sono, come sapete,
le lunghe mani della politica che, in quelle situazioni di gestione
pubblica - oggi, sì, pubblica e politica - si "ciucciano" i soldi e
non risolvono i problemi...è così scandaloso?
Qualcuno mi dice: se arrivano i privati salgono le tariffe.
Vorrei invitarvi a fare due conti fra le tariffe che si pagano,
parlo dell'Italia, per l'utilizzo del bene pubblico dell'acqua e le
tasse che si pagano per ripianare i debiti delle società pubbliche
che gestiscono l'acqua, perché bisogna mettere insieme i due costi,
poiché il cittadino paga due volte quel bene prezioso pubblico che
gli arriva giù dal rubinetto: lo paga con la cartella della tassa
dell'acquedotto e lo paga quando si vanno a ripianare i debiti
delle partecipate pubbliche politiche, che mal gestiscono questo
bene! Non sto parlando della Valle d'Aosta, anche se sulla Valle
d'Aosta e su certi consorzi un ragionamento si potrebbe fare...
Mi permetto di dire: ma qual è il senso di questo invito su un
singolo referendum per invitare anche la Giunta ad opporsi e
contrastare in ogni modo i tentativi di impedire che i quesiti
referendari sulla privatizzazione dell'acqua vengano sottoposti a
giudizio popolare? Ma chi li sta impedendo? Se si faranno - e, a
mio avviso, si faranno, non ho notizie che non si facciano - il
popolo si esprimerà. Forse...se la smetteste di strumentalizzare un
bene pubblico, dicendo che si va alla privatizzazione di un bene
pubblico come l'acqua, forse dareste un contributo di onestà
intellettuale ai cittadini, che ne hanno bisogno!
Presidente
- La parola al Consigliere Louvin.
Louvin (ALPE)
- Grazie Presidente.
È doveroso che anche il gruppo ALPE esprima, oltre che con la
sottoscrizione, con un piccolo apporto di considerazioni il
sostegno ad una richiesta di posizione da parte di questo
Consiglio. Ed è giusto anche che i colleghi si interroghino sulla
tecnicità di questo documento, ma anche sulla sua sostanza. È
doveroso rispondere subito al collega Lattanzi sul perché questa
risoluzione si incentri sui due referendum relativi al servizio
idrico e non agli altri. In un caso è già stato perpetrato il
tentativo di scippo da parte del Governo nei confronti del
pronunciamento popolare, del temutissimo pronunciamento popolare
sulla questione nucleare. Il terror panico da parte del Governo
Berlusconi è stato tale che ha alzato la bandiera bianca
immediatamente e, devo dire, con una figura meschina sul piano
europeo, una "euromeschinità" andare a dichiarare all'estero che
tanto lui poteva permettersi di fottere gli italiani, dicendo che
oggi non lo faceva, ma che si riservava di farlo domani...questa è
la sostanza! Chiedo scusa di essere sceso un attimo come livello di
linguaggio, ma è in sostanza quello che tutto il mondo ha percepito
della posizione del Governo italiano e della disistima da parte del
suo Premier nei confronti del corpo elettorale del proprio Paese.
Oggi non siamo in grado di far passare la nostra volontà, non siamo
in grado di boicottarla alle urne, quindi rinviamo il tutto a
domani...in buona sostanza è stato questo, ed è per questa ragione
che non chiediamo di pronunciarci, perché la palla è già nel campo
della Magistratura, quindi se non verrà interrotto dal
pronunciamento della Cassazione, nulla verrà ad essere modificato.
Invece l'altro quesito, quello sul legittimo impedimento, non pare
essere al momento oggetto di minaccia: è un quesito sul quale la
complicità dei media, lo stesso ruolo singolare che sta svolgendo
il servizio pubblico radiotelevisivo nel non far capire niente di
cosa si stia discutendo in questo momento, fa sì che forse non sarà
molto chiaro a tutti su cosa si andrà a votare. In ogni caso è un
tema che non è minacciato, Consigliere Lattanzi, quindi non c'è
motivo perché chiediamo un pronunciamento da parte di questo
Consiglio.
"Giù le mani dal referendum", invece, lo chiede il Comitato
referendario per l'acqua pubblica, il Comitato
Sì, acqua
pubblica
ha lanciato un'iniziativa a livello nazionale per
chiedere che vengano interrotte le manovre di ostracismo e di
boicottaggio nei confronti della procedura referendaria, quindi
crediamo utile - personalmente lo considero doveroso - che anche
questo Consiglio dica, nelle sedi competenti e nei modi che saranno
possibili, che questa Regione ritiene giusto che il popolo si
esprima su questo tema. Ha avuto due anni di tempo questa vicenda
per maturare, sono state raccolte 1.400.000 firme per richiedere il
referendum - in questo convengo con il collega Lattanzi - sulla non
privatizzazione del servizio idrico...naturalmente non è in
questione la proprietà dell'acqua, ma la pubblicità o meno dei
servizi di distribuzione e - aggiungerei - anche la remunerazione
per legge che il Governo Berlusconi ritiene di dover mantenere di
questi investimenti fatte dalle società private. Richiamarsi al
mercato e alla libertà d'impresa è una bella cosa, però farlo
quando la legge ti garantisce la remunerazione di quanto tu
investi, è uscire già dalle regole del mercato ed è ciò che rischia
di avvenire in questo momento, in Italia.
Ci auguriamo che ci si possa pronunciare diversamente; non siamo
dei pubblicisti a tutti i costi, non riteniamo che sia sempre e
solo bene ciò che è pubblico, ma ci sono tuttavia dei beni comuni e
dei servizi pubblici essenziali che devono essere garantiti al di
fuori delle logiche di mercato. Non è tempo, questo, per fare un
dibattito approfondito sulla questione; ciò che chiediamo è che ci
sia condivisione sulla necessità di salvaguardare il diritto di
esprimersi liberamente da parte dei cittadini su questa
fondamentale materia. È implicito anche nel ruolo che hanno i
nostri amministratori, la Giunta e il suo Presidente, e il
Presidente del Consiglio per parte sua, nel consentire che questa
consultazione referendaria avvenga anche in termini di
informazione, di regolarità di tenuta nel modo più idoneo.
È una questione che riteniamo capitale, è una questione sulla
quale speriamo ci possa essere in questa Regione un atteggiamento
diverso da quello che ha avuto il Governo Berlusconi...che cosa ha
fatto? Aveva due appuntamenti elettorali: uno, in particolare,
quello di domenica scorsa, in cui bastava dire - come si è fatto in
altre circostanze - mettiamoli insieme; in questo modo avremmo
risparmiato in Italia 300.000.000 di euro, esattamente quanto è
costato il sacrificio finanziario imposto dalla "manovra Tremonti"
a tutte le province italiane! Esattamente quell'importo è stato
buttato nella spazzatura dal Governo Berlusconi per fare tenere il
referendum nella data più lontana.
Collega Lattanzi, ci viene a chiedere perché diciamo di tenere
giù le mani dal referendum? Ma vogliamo scherzare! È stato fatto
l'impossibile da parte del Governo Berlusconi per boicottare questa
consultazione e per mandarla a monte; quindi noi, con molta
delicatezza e con un garbo che le consente, se lo vuole, di
sottoscriverlo senza che questa risulti una presa di posizione a
smentita delle sue dichiarazioni...ma almeno di dire: da adesso in
poi ci sia un atteggiamento di massimo rispetto nei confronti dei
diritti degli elettori. Sulle vicende internazionali, poi, sul
fatto che a New York l'acqua sia gestita da un sistema privato...le
ricordo che Berlino due mesi fa ha votato, con un referendum, di
pubblicizzarla; Parigi lo ha fatto poco tempo fa con ottimi
risultati...quindi ogni tanto guardiamo anche solo all'Europa,
visto che oggi siamo in sessione comunitaria, e guardiamo anche al
buono che sta venendo fuori in Europa su questi temi, senza
lasciarci incantare dalla Grande Mela, dalla grande metropoli di
New York, che purtroppo con l'Europa, in questo periodo, qualche
problemino anche comunicativo e di vicende di alta risonanza ce
l'ha.
Noi guardiamo alla questione referendaria con il massimo
interesse; ci fa piacere che quest'aula dica, a chi si sta
impegnando civicamente per una pronuncia popolare, sì, questo
referendum si tenga nel modo più tranquillo possibile. Spero con
questo avere anche chiarito i dubbi che poteva avere il collega
Comé, sul fatto che ci si indirizzasse, oltre che ai Parlamentari
valdostani, alla Giunta; non è un mettere vincoli e catene a questa
Giunta regionale, ma solo esortarla a fare il possibile,
sensibilizzarla ulteriormente alla tenuta di questa consultazione.
Grazie.
Presidente
- Se non vi sono altri interventi, dichiaro
chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
La risoluzione presentata sul referendum, al di là delle
premesse, pone un invito ad operare in tutte le sedi a livello
nazionale e regionale, affinché siano contrastati in ogni modo i
tentativi di impedire che i quesiti referendari sulla
privatizzazione dell'acqua vengano sottoposti a giudizio dei
cittadini. Allora, vorrei capire in che termini si possono mettere
in atto dei presupposti che vanno contro un diritto sancito dalla
Costituzione che, nel momento in cui rende ammissibile il
referendum, il referendum non può che tenersi. Vorrei sapere quali
sono gli ostacoli contro cui devo lavorare, per dire dove mi
impegno, perché questo è l'impegno che mi viene chiesto contro gli
ostacoli. Io ostacoli non ne vedo, perché c'è un referendum che
deve tenersi secondo delle regole che non abbiamo scritto come
Regione, sono state scritte a livello nazionale con le leggi che
prevedono e governano questa votazione come tante altre. Non entro
nel merito della scelta delle date, su cui potremmo dire molto, è
un discorso diverso su cui ci sono delle valutazioni
diversificate.
Vengo all'invito che mi viene fatto con la risoluzione. Questa
parte della risoluzione personalmente non so quindi che significato
abbia, perché non vedo chi possa mettere ostacoli alla tenuta di un
referendum; se qualcuno pone ostacoli a questo, va denunciato! È un
diritto quello di esprimere il proprio voto, quindi spetta ai
cittadini - la parte dopo lo dice - il diritto intangibile di
esprimersi liberamente, e così è. Questa parte è la verità. Al che
dico che questa risoluzione, per quanto ci riguarda, è senza senso,
perché nella presentazione è stato detto: vogliamo esprimerci sul
concetto dell'acqua come bene pubblico...e fin lì siamo tutti
d'accordo, è un bene pubblico. C'è da discutere su una legge che di
per sé può avere delle varianti, liberalizzazioni se ne sono fatte
tante; qualcuno ha fatto l'esempio dell'energia, ricordo la grossa
discussione che c'è adesso sul fatto che si carica sul prezzo
dell'energia l'incentivo per il fotovoltaico, per cui tutti noi
stiamo dietro a seguire qual è il percorso. Quelli del fotovoltaico
si ribellano contro i premi che vengono a mancare, perché in quel
caso andrebbe aumentata la spesa per il trasporto dell'energia,
trasporto che è parte pubblica! Allora, io credo che se si voleva
far esprimere il Consiglio sul referendum...di solito ogni forza
politica si esprime e fa la sua campagna elettorale nel modo che
ritiene più opportuno e, per quanto ci riguarda, ogni forza farà le
sue dichiarazioni nel merito.
Il discorso dell'acqua pubblica: questo non è mai stato messo in
discussione. La gestione: è un discorso aperto che si fa in tante
sedi, con delle opzioni diversificate...quindi questa risoluzione
non ha nessun senso! Pertanto o la ritirate oppure noi non possiamo
votarla, perché non sappiamo cosa votiamo e quale sarebbe
l'impegno: cosa ci impegniamo a fare? È un non senso e, come tale,
vi chiedo di riflettere e magari ripensare al dibattito che volete
portare: se lo volete portare su una questione più politica, credo
che qui è anche la sede, ma non è l'argomento, avete sicuramente
presentato una risoluzione che non ha quella volontà che voi avete
espresso, su cui si può discutere. Se voi ci dite: siete per
l'acqua come bene pubblico? Per carità, è un bene pubblico! Sulla
gestione, lì le posizioni sono varie, anche nell'attuazione del
sistema idrico integrato che si è fatto a livello regionale: è
stato un sistema che coinvolge il pubblico, che coinvolgerà il
privato, c'è di tutto! Ci sono in Valle dei Comuni che hanno la
gestione degli acquedotti fatta da privati, messi in appalto; non
mi risulta che ci sia una situazione univoca in Valle d'Aosta.
Questo è un ripensamento, una volontà, che si può fare, ma non
c'entra niente con quanto è scritto nella risoluzione che,
francamente, non ha alcun senso!
Presidente
- La parola al Consigliere Donzel.
Donzel (PD)
- Egregio Presidente, cari colleghi, se il
Manzoni avesse voluto trovare degli esempi per uno dei suoi famosi
personaggi, l'Azzeccagarbugli, avrebbe potuto trovare, oggi, in
quest'aula, delle ottime referenze per cui poi operare nel suo
romanzo...
Riteniamo che la questione che abbiamo posto sia estremamente
chiara e posso capire che le forze politiche che in questi giorni
non amano aprire i giornali, non abbiano seguito con attenzione il
dibattito, perché probabilmente le notizie non sono confortanti in
questo periodo. A parte il caso citato dal collega Louvin, il caso
del nucleare, dove il Governo è intervenuto con un decreto-truffa
per impedire lo svolgimento del referendum, è un decreto
chiaramente truffa e noi speriamo che la Cassazione possa
esprimersi, ma sappiamo che è talmente contorta la procedura
giuridica, che non sarà sufficiente il parere della Cassazione e
bisognerà andare in consulta. Il rischio è quello di non riuscire a
tenere il referendum sul nucleare e l'obiettivo è chiaro per il
Governo, cioè non avere una sonora bocciatura su un tema come
quello. A livello nazionale sono state espresse, da più fonti,
delle valutazioni rispetto ad ipotesi di interventi da parte del
Governo sulla legge, per impedire lo svolgimento del referendum; in
questo senso ci sono delle relazioni molto intense. Ci è stato
raccontato per mesi che ci sono dei rapporti strettissimi fra il
Governo Berlusconi e questa maggioranza regionale, che basta andare
a Roma e si ottiene la DEVAL e tutto quanto. Quindi si può andare a
Roma e dire: caro Presidente del Consiglio, non fare un decreto e
lascia che i cittadini possano esprimersi.
Il nostro quesito è quindi chiarissimo, è solo questa piccola
cosa che a voi fa ridere; a noi non fa ridere per niente, perché
tante persone si sono impegnate con umiltà a raccogliere le firme,
nonostante i "sorrisini" del signor Lattanzi, hanno lavorato per
raggiungere questo obiettivo e per ottenere il diritto di dire: noi
cittadini riteniamo che su un argomento di importanza notevole come
questo dell'acqua pubblica ci sia la possibilità che il cittadino
si esprima. Non mettono in discussione, come altri hanno fatto, le
istituzioni, anzi utilizzano uno strumento a disposizione della
Repubblica democratica com'è il referendum per dire: anche se
abbiamo un Governo ed un Parlamento, su questo argomento i
cittadini si prendono la libertà di dire direttamente la loro:
questo è il significato del referendum, che qualcuno probabilmente
vorrebbe anche togliere di mezzo!
Una piccola replica poi a tutti questi tentativi di mettere in
discussione il contenuto della risoluzione: si parla solo di acqua
pubblica perché - naturalmente noi non ne siete informati e ne
prendo atto - esistono tre diversi comitati: il comitato per il
nucleare, un comitato per i due sì dell'acqua pubblica, un comitato
che si è occupato del legittimo impedimento. Probabilmente a voi
questi particolari sono sfuggiti, quindi è assolutamente normale
che a livello di comitato dell'acqua pubblica - perché il comitato
del nucleare purtroppo si vede alle prese con la Cassazione per
ottenere la possibilità di esercitare il diritto di voto dei
cittadini - si ritenga importante chiedere questo impegno. Lo
ritenete inutile, lo ritenete superficiale, volete farvi la solita
risata? Fatevi la risata, dite che non ha senso! Noi riteniamo che
questa cosa sia profondamente sensata, perché esprime il rispetto
verso tante persone che hanno lavorato, hanno fatto un piccolo
passo per la democrazia nel nostro Paese.
Volutamente non abbiamo aperto un dibattito come altri hanno
ritenuto di fare, già entrando in campagna elettorale su "acqua
pubblica sì/acqua pubblica no"; abbiamo detto che non abbiamo
timore di confrontarci su questa cosa, lo faremo nelle piazze, nei
convegni e fra la gente e siamo sicuri che sta crescendo tantissimo
il consenso intorno alla volontà dei cittadini di dire "sì" a
questo referendum. Qui, nel merito, c'era un impegno istituzionale
a far sì che dei cittadini non venissero gabbati per l'ennesima
volta dal Governo Berlusconi. Abbiamo capito che qualcuno non si
vuole prendere neanche questo impegno, ne prenderemo atto alla fine
del voto.
Presidente
- La parola al Consigliere Lattanzi.
Lattanzi (PdL)
- Grazie Presidente.
Collega Donzel, con la sollecitazione del Presidente della
Giunta di chiarire il senso di questa richiesta, finalmente siamo
arrivati a capire che voi volevate invitarci a fare una cosa che
non ha nulla a che vedere con quanto sta scritto qui, al punto che
inviterei il collega Donzel a continuare ad occuparsi del Manzoni,
perché se si dovesse mettere lui a scrivere i requisiti
referendari, probabilmente il popolo non è che andrebbe al mare,
proprio non andrebbe neanche a leggere i quesiti...sono
incomprensibili! L'invito è incomprensibile, perché? Perché tu,
Raimondo, dici una cosa, ma ne vuoi ottenere un'altra! Tu dici:
invitare...qualunque tentativo di impedire il referendum...quando
il Presidente ti dice che i referendum non sono impedibili...ma chi
li potrebbe impedire! Berlusconi impedisce i referendum...guarda
che per il referendum sul nucleare, forse ti è sfuggito, perché tu
leggi solo Manzoni, non leggi i giornali, il Governo ha fatto un
decreto che prendeva atto di un accordo preso dall'Italia in sede
europea che invitava tutti i Paesi europei a sospendere ogni
iniziativa di ampliamento delle centrali, di costruzione delle
centrali, di smantellamento delle centrali, rinviando ad un altro
momento una riflessione di tipo europeo, al punto che anche la
Merkel, Sarkozy e tutti gli altri hanno condiviso questa
riflessione. Ed è quello che ha fatto il Governo, punto!
Vi dispiace perché non potete andare a dire "no" al nucleare? Lo
direte il prossimo anno, state sereni, abbiate pazienza! Andate
avanti con le vostre battaglie politiche, non preoccupatevi, ma
almeno non tentate di venire qui a fare il gioco delle tre cartine,
perché noi a quel gioco, siccome non abbiamo l'anello al naso, non
ci caschiamo! Noi questa risoluzione abbiamo capito che era
demagogica e strumentale, ma avete fatto finta di venirla a porgere
come se fosse un documento
super partes
, che invita a chissà
quali cattivi tentatori che impediscono i referendum... Il
referendum l'11 e il 12 ci sarà, magari invita i tuoi ad andare a
votare, perché se andate a votare qualche elezione la vincete
anche...provate a fare così, che poi vediamo!
(vivaci proteste dai Consiglieri del Partito
Democratico)
Presidente
- Colleghi, un po' di silenzio!
Lattanzi (PdL)
- State buoni, quello che dobbiamo fare è
capire cosa bisogna fare di questa risoluzione. Come Popolo della
Libertà le idee le abbiamo chiarissime: siccome abbiamo capito il
giochino, dopo l'invito che il Presidente vi ha fatto e che mi pare
di aver capito sia caduto nel vuoto, a questa risoluzione voteremo
contro, perché dovete essere onesti, venire qua e avere il coraggio
di presentare un documento di tipo politico, e allora apriamo un
bel confronto di tipo politico! Ma siccome voi la politica la
sfuggite e la buttate in caciara, noi, a questo gioco, non ci
stiamo!
Presidente
- La parola al Consigliere Caveri.
Caveri (UV)
- Dalla posizione fisico-geografica in cui
sono nell'emiciclo, credo di poter parlare in una logica
ni
droite, ni gauche
, ma non in un termine ideologico, bensì in un
termine puramente geografico.
Capisco che c'è questa preoccupazione che possano saltare i
referendum, ma come ha detto il Presidente, siamo al 18 maggio, il
Parlamento è chiuso fino al ballottaggio che è alla fine del mese,
la Cassazione ha dei tempi sui quali esprimersi che sono tempi
fissati dalla legge. Francamente, al di là degli aspetti di
contenuti, sui quali le forze politiche avranno la possibilità di
esprimersi, perché tutta l'azione amministrativa dal dopoguerra
fino ad oggi porta ad una certa impostazione sull'acqua, non solo
sotto il profilo di difesa di una competenza statutaria, ma anche
sotto il profilo della concorrenza, mi sembra che anche gli atti
che si stanno compiendo dimostrano che non solo riteniamo che
l'acqua è pubblica, bensì che anche la gestione debba essere
pubblica. Tuttavia, oggi, invitare i Parlamentari e il Governo
regionale a prendere un randello in mano a difesa dei referendum
sull'acqua sembra quanto meno ingenuo. Francamente il Presidente
della Repubblica ha già chiarito che con decreto-legge non si può
intervenire in materia referendaria, tanto che sul nucleare è stata
modificata una legge
in itinere
.
Mi piacerebbe sapere chi oggi possa lontanamente pensare che
esistano i tempi tecnici per approvare una norma di legge che non
sia un decreto-legge, tenendo conto che nella settimana successiva
al ballottaggio ci sarà la fiducia alla Camera, quindi è
impensabile, se non che si decida di fare una specie di manifesto
pro referendum di un referendum che oggi è immodificabile, perché
sarà il 12 e 13 giugno; quindi, ripeto, non ci sono neanche i tempi
tecnici. Allora credo che l'invito al ritiro sta nel fatto che mi
sembra che tutti si siano espressi comunque perché questo
referendum venga tenuto, quindi mi sembra che il risultato politico
nella discussione si sia avuto!
Presidente
- Viene mantenuto il documento? Sì.
Pongo in votazione la risoluzione in oggetto:
Consiglieri presenti e votanti: 32
Favorevoli: 7
Contrari: 25
Il Consiglio non approva.
Presidente
- Prima di passare alla discussione sul punto
21.2 dell'ordine del giorno, colgo l'occasione, a nome del
Consiglio regionale, per salutare alcuni giovani del Comune di
Torgnon presenti in tribuna, accompagnati dagli amministratori e
guidati dal Sindaco Machet.
