Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 1522 del 15 dicembre 2010 - Resoconto
OGGETTO N. 1522/XIII - Interpellanze: "Valutazione delle
strategie geo-politiche espresse dal Governatore della Regione
Piemonte riguardo all'Euroregione ALP-MED".
Interpellanza
Ricordata la legge regionale n. 44 "Istituzione del gruppo
europeo di cooperazione territoriale Euroregione Alpi
Mediterraneo-Eurorégion Alpes Méditérranée (GECT ALP-MED)"
approvata il 2 dicembre 2009, con la sola astensione del gruppo PDL
della Valle d'Aosta;
Richiamate le perplessità espresse a più riprese dal
governatore del Piemonte Roberto Cota riguardo all'euro-regione
ALP-MED e la sua predilezione per la macro-regione padana;
Evidenziata anche la compresenza delle sedi di rappresentanza
della nostra regione e del Piemonte nello stesso stabile di
Bruxelles;
i sottoscritti Consiglieri regionali
Interpellano
la Giunta regionale per sapere se:
1) è a conoscenza di mutamenti avvenuti nel sostegno della
regione Piemonte al progetto dell'euro-regione ALP-MED;
2) quali valutazioni esprime il governo regionale riguardo
alle "strategie geo-politiche padane" del governatore
piemontese;
3) è sua intenzione mantenere l'approccio storicamente
espresso dalla Valle d'Aosta riguardo alle collaborazioni
transfrontaliere quali l'euro-regione.
F.to: Bertin - Louvin
Interpellanza
Appreso dal "Sole 24 ore-NordOvest" di mercoledì 24 novembre
2010 che il Governatore Cota del Piemonte e la sua Giunta
dichiarano finito il progetto transfrontaliero del 2007,
l'euroregione Alp-Med, e che per loro viene prima la Padania e
l'asse di ferro con la Lombardia e il Veneto;
Constatato che il Governatore Burlando della Liguria e la sua
Giunta chiedono di non far sfumare l'opportunità dell'euroregione
Alp-Med e della cooperazione transfrontaliera
italo-francese;
tutto ciò premesso, i sottoscritti Consiglieri
regionali
Interpellano
il Governo regionale per conoscere:
1) quale sia la sua posizione e la sua valutazione della
situazione;
2) come si intenda promuovere il rilancio
dell'Alp-Med;
3) come stia procedendo il perfezionamento giuridico del
Gect;
4) se sia a rischio l'accesso ad importanti fondi
europei.
F.to: Donzel - Rigo
Président
- La parole au Conseiller Bertin.
Bertin (ALPE)
- Questa interpellanza prende spunto dalle
ripetute dichiarazioni del Governatore del Piemonte dalla sua
elezione a Presidente della Regione Piemonte. L'anno scorso a
dicembre abbiamo votato in Consiglio la legge n. 44, con cui
abbiamo istituito il GECT (Euroregione Alpi Mediterraneo), una
legge piuttosto travagliata, che ha avuto anche un'opposizione da
parte dei funzionari statali che ne hanno allungato i tempi di
istituzione e tuttora non è operativa. Tra l'altro, questa
Euroregione, da un certo punto di vista, è in continuità con quello
che la Valle d'Aosta aveva fatto negli anni '80 con la COTRAO,
Comunità di lavoro delle Alpi occidentali che si poneva in questa
direzione; fra l'altro, l'accordo principale per l'istituzione
dell'Euroregione è stato fatto in Valle d'Aosta nel 2007, quindi è
qui che è nata questa Euroregione. In generale la Valle d'Aosta nel
tempo ha sempre avuto la volontà di seguire questi accordi
transfrontalieri con una visione diversa della costruzione europea
e dell'integrazione europea.
In questi mesi il Presidente del Piemonte ha fatto moltissime
dichiarazioni, dalle quali emerge tutto il suo scetticismo
sull'Euroregione, preferendo a tale ipotesi la macroregione padana,
diciamo così. Già il termine "macroregione" è inquietante,
ricordandoci i vari progetti del passato di macroregioni, dove la
nostra Regione veniva inglobata: non vorremmo che Cota a 150 anni
dall'unità d'Italia - un piccolo neo Cavour padano - non vada ad
espandersi anche al di qua di Quincinetto. Al di là di questo, è
evidente il fatto che vi sia una predilezione rispetto
all'Euroregione transfrontaliera per la Padania come motore
economico, interesse principale per le attività economiche (e non
solo) del Piemonte. Da questo punto di vista, al di là delle
considerazioni generali, c'è anche un problema pratico. Avevamo
presentato due anni fa un'interrogazione sulla sede di Bruxelles
inaugurata nel 2008, dove le due delegazioni valdostana e
piemontese sono praticamente nello stesso stabile e hanno un
accordo di affitto. Uno degli obiettivi di questa nuova sede era
anche quello di diventare la sede comune di tutta l'Euroregione,
per dare anche simbolicamente una presenza comune dell'Euroregione
e anche la Valle d'Aosta in questo contesto sicuramente ne avrebbe
avuto dei benefici maggiori visto anche l'investimento
significativo. Anche da un punto di vista pratico, pertanto questo
investimento, in funzione delle scelte del Piemonte riguardo
all'Euroregione, ha delle ricadute da più punti di vista; volevamo
quindi sapere in generale se la Regione è a conoscenza di mutamenti
del Piemonte rispetto all'Euroregione, quali sono le valutazioni
che fa la nostra Regione rispetto a queste nuove strategie del
Piemonte e se viene riconfermato come Regione l'approccio mantenuto
finora.
Président
- La parole au Conseiller Donzel.
Donzel (PD)
- Egregio Presidente, cari colleghi, quando
mercoledì 24 novembre 2010 su
Il Sole 24Ore Nord-Ovest
ho
letto questo titolo:
"L'Alp-Med? Prima la Padania"
, risposta
del Governatore Cota, non mi sono stupito, perché questa è la
posizione della Lega da sempre, è una posizione ufficiale, lo ha
ricordato bene il collega Bertin, non lo hanno mai nascosto, non
gliene frega niente dell'Europa, hanno mandato gente come Borghezio
a rappresentare l'Italia in quella sede, disonorandoci in tutti i
modi possibili, facendoci vergognare alle volte delle cose che
venivano dette, con posizioni che rasentano il razzismo e sono
state ampiamente condannate in sede europea, quindi non è che
dobbiamo fare oggi il processo a queste cose. Perché però ho
ritenuto opportuno portare nella sede del Consiglio
un'interpellanza di questo tipo - e mi fa piacere che, senza che ci
siamo sentiti con il collega Bertin, la sensibilità sia stata
condivisa anche da altri -? È piuttosto perché il giornalista -
penso che sia come al solito la stampa, che alle volte fa in modo
affrettato delle interpretazioni su delle affermazioni magari non
contestualizzate - riporta che il Presidente dell'Esecutivo
valdostano invita ad non andare oltre sull'Alp-Med se non c'è la
volontà politica, perché sarebbe un'inutile perdita di tempo. Le
vengono attribuite queste frasi, sui giornali se ne leggono tante,
allora è meglio che ne parliamo in sede di Consiglio regionale per
capire qual è la frase che ha pronunciato il Presidente della
Regione... se pensava ad una cosa di questo tipo.
Vorrei ricordare cos'era l'Alp-Med il 18 luglio 2007 quando fu
firmato l'accordo al Forte di Bard, ossia l'Euroregione veniva
istituita con una firma ovviamente in una giornata faraonica: tivù,
stampa, eccetera. Allora, al momento della nascita, si diceva:
"Anni di riunioni e trattative a diversi livelli pilotati dalla
Valle d'Aosta, Regione ispiratrice del progetto"
, ossia la
Valle d'Aosta era la Regione faro dell'Alp-Med, cosa che
personalmente ho sempre condiviso, perché il fatto di vedere la
catena alpina non più come una barriera - perché noi valdostani non
l'abbiamo mai vissuta come tale -, ma come la spina dorsale di una
grande Euroregione era un progetto significativo.
"Provo
emozione
- diceva l'allora Presidente Luciano Caveri -
per
questa firma, sono fiero che si svolga al Forte di Bard, fortezza
di guerra in passato, oggi fortezza di montagna..."
. L'allora
Presidente Caveri proseguiva con le dichiarazioni:
"...perseguiremo lo scopo principale di coinvolgere i cittadini
nelle nostre azioni, abbiamo aperto una collaborazione anche con
Cantoni svizzeri che facevano prima riferimento alla COTRAO"
,
quindi addirittura un'azione diplomatica di allargamento e di
potenziamento dell'Alp-Med. Oggi, invece, ci ritroviamo con lo
sguardo rivolto alla Pianura padana e Cota va giù pesante dicendo:
"La nostra macroregione di riferimento
- e ricordo che
l'allora Presidente Caveri precisava che non si trattava di una
macroregione, ma di un'Euroregione con tutti i distinguo che ci
sono fra questi due concetti, Cota se ne infischia ovviamente -
sia la Padania"
rivolgendosi a Valle d'Aosta e Liguria, non
rivolgendosi ai francesi, dice:
"lasciate perdere i francesi e
guardiamo da un'altra parte"
, il commentatore dice:
"mettendo una pietra sopra al progetto politico di cooperazione
transfrontaliera"
. Prosegue Cota:
"L'asse di ferro
Piemonte-Lombardia-Veneto
- ricorda parole strane questo "asse
di ferro" -
ne fa una delle realtà economiche più forti del
mondo, i rapporti con le Regioni a noi confinanti penso che vadano
soppesati rispetto alle cose concrete che possono essere
realizzate"
come dire: "noi a questa roba qui non ci
crediamo".
Voglio capire allora se la Valle d'Aosta ci crede ancora, è la
Regione ispiratrice, lavora a livello diplomatico per "ritessere le
fila" visto che la Regione Liguria con il suo Governatore ha detto
che invece bisogna andare avanti, in sintonia con il mondo delle
camere di commercio - non bisogna dimenticare che le camere di
commercio sono assolutamente favorevoli a tale operazione -,
chiedendo di non far sfumare l'opportunità dell'Alp-Med. Noi allora
cosa facciamo? Ci schieriamo con quelli che dicono "sì"
all'Alp-Med? Non ne faccio una questione politica, schierati con il
PD, o con il PdL che viene sempre fuori in quest'aula... io parlo
di disegno politico, ossia siamo per l'Alp-Med e ci battiamo e
diciamo che è sbagliato pensare a lavorare per la Padania e non per
l'Alp-Med? Oppure diciamo:
"stiamo lì"
, come riportava
questo commentatore, noi tanto Valle d'Aosta più di tanto non
possiamo fare, ma allora erano vere le parole di Caveri nel 2007
che eravamo i trascinatori, oppure in questa Alp-Med contiamo così
poco? Mi aspetto che la Presidenza della Giunta riassuma un ruolo
di trascinatore rispetto ad un progetto che giudico assolutamente
importante. Ci sono quindi conseguentemente le domande anche più
tecniche: oltre ad avere chiarimenti sulla posizione, come si
intenda promuovere il rilancio dell'Alp-Med, come stia procedendo
il perfezionamento giuridico del GECT, se sia a rischio l'accesso
ad importanti fondi europei. Dico questo perché, visto che ci piace
sempre in crisi economica parlare di soldi, l'Alp-Med era anche uno
strumento per accedere a dei grandi finanziamenti di sviluppo
europeo soprattutto per noi che in questo periodo abbiamo dei
problemi con i collegamenti ferroviari - adesso che è atterrato un
jumbo
all'aeroporto, magari qualcuno penserà che non abbiamo
più problemi sull'aeroporto, ma le cose non sono risolte -, con i
tunnel, eccetera, anche sotto la spinta delle camere di commercio
che vogliono i rapporti con l'Euroregione. Ribadisco pertanto in
questa sede la preoccupazione anche rispetto al rischio di vedere
messi in discussione importanti finanziamenti europei.
Président
- La parole au Président de la Région,
Rollandin.
Rollandin (UV)
- Grazie Presidente.
Le richieste di chiarimento sono relative ad un progetto di
Euroregione: l'Alp-Med, che è stato ricordato nella sua
costituzione e che ha un senso se c'è il GECT, altrimenti
l'Euroregione senza GECT non ha corpo. L'Euroregione è un'idea di
aggregazione che noi continuiamo a condividere e che ha messo fra
le sue regole... in una riunione in Liguria diretta a suo tempo
dall'attuale Presidente Burlando si era parlato dello statuto
dell'Alp-Med, per vedere come veniva gestita l'organizzazione e si
era deciso che ogni anno c'era una rotazione di presidenza: sta per
scadere la presidenza di Rhône-Alpes, quindi c'è una turnazione.
Oggi però la realtà Alp-Med, è costituita come volontà di queste
cinque Regioni per lavorare insieme e di attivare - ripeto - il
meccanismo di fondo che è il GECT, il quale, come sapete, ha avuto
tempi molto lunghi dal punto di vista delle autorizzazioni... il
collega Caveri le ha seguite e, come Consiglio, già in questa
legislatura, dopo le dichiarazioni, abbiamo visto cosa è successo
rispetto ad un primo progetto di legge presentato dalla Liguria, a
cui erano state fatte una serie di osservazioni, dopo che avevamo
legiferato unanimemente come Regioni Piemonte, Liguria e Valle
d'Aosta ed approvato lo stesso testo di legge relativo
all'istituzione del GECT, come doveva essere secondo la norma
nazionale. Per quanto riguarda le due Regioni Rhône-Alpes, Côte
d'Azur francesi, il problema era legato alle funzioni prefettizie,
laddove non era un discorso di legge regionale, ma di
autorizzazione prefettizia, in quanto l'organizzazione nazionale
così prevede. Quando abbiamo approvato queste nostre leggi,
aspettavamo, tant'è che fine dell'anno scorso a Pollein c'era stata
una riunione sotto la direzione della Bresso, per discutere
finalmente l'apertura del GECT in quanto i prefetti avevano
promesso di dare una risposta di assenso alle due Regioni a
partecipare al GECT, risposta mai arrivata.
Ad oggi quindi lo strumento operativo del GECT non c'è ancora,
ma con un aggravante: che l'autorizzazione avuta a livello
nazionale per operare come GECT valeva sei mesi, ossia il Ministero
ha detto:
"noi concordiamo sull'autorizzazione, ma tenete conto
che, se entro sei mesi non diventate operativi, dovete ricominciare
la procedura"
. Questo si è adesso collegato con le osservazioni
alla nostra legge, perché anche la legge come doveva essere
approvata a livello francese doveva corrispondere, altrimenti
avevano uno strumento zoppo, da parte dei prefetti sono arrivate
osservazioni sul disegno di legge approvato a livello nazionale,
per cui oggi saremmo nella situazione di dover modificare questo
provvedimento, perché nell'ultima riunione che si è tenuta a
Bruxelles, a cui ho partecipato, avevamo discusso sotto la
Presidenza di Rhône-Alpes per capire come procedere. Mancavano in
quella occasione diversi Presidenti, che dovrebbero decidere come
operare e questa è un'altra delle grosse carenze organizzative, per
cui trovare la giornata giusta che vada bene a tutti i Presidenti
diventa difficile. Questo problema ha creato non poche difficoltà
di contatto, in più nella riunione di Bruxelles, tenuto conto che
già in due precedenti riunioni... che erano giustificate per il
fatto che c'erano state a livello nazionale le elezioni, per quanto
riguarda la Regione Piemonte, non si sapeva ancora qual era l'esito
definitivo nell'ambito dei ricorsi presentati contro l'elezione di
Cota, quindi Cota non partecipava... e in quella sede si è detto
unanimemente che era importante capire cosa si voleva fare di
questo strumento, perché non si può avere uno strumento valido, ma
a cui non si dà corpo, o peggio non si vuole partecipare. È poi
venuta questa intervista a cui si fa riferimento per dire delle
volontà del Presidente Cota, a cui è stato rivolto ufficialmente un
invito, c'era una riunione prevista per il 20 di questo mese che è
stata disdetta, perché non c'era la disponibilità a partecipare...
ufficialmente non è mai stato detto, perché è stato anche
chiesto... e io ho domandato quali erano le volontà da parte del
Presidente Cota, che mi ha riferito e ha detto:
"stiamo
ragionando su questo, qual è l'impegno, cosa significa"
, non
dicendomi che non era d'accordo, ma non aveva dato la sua
definitiva disponibilità per chiudere questo capitolo... altrimenti
non si inizia a lavorare seriamente... per cui anche in quella
riunione ho chiesto di avere un chiarimento definitivo, ribadendo
la nostra volontà e anche la decisione di diventare qualcosa di
serio, ossia non possiamo dire che esiste questo strumento, ma
quando mi si chiede cosa è stato fatto: zero, perché non si è
potuto operare. Non possiamo continuare a riunirci senza poter
decidere, perché non c'è il
plenum
, senza avere lo
strumento, perché non c'è la normativa ad hoc, quindi ho detto se è
solo riunirsi senza poter decidere... vi chiedo di avere prima un
chiarimento, altrimenti perdiamo tempo. Ho detto francamente che
non mi sentivo di andare due giorni a Bruxelles per sentirmi dire
che stiamo ragionando su come... i francesi...
"mais
les
préfets ont encore des problèmes, on ne sait pas..."
.
A
livello francese sapete che il tentativo è quello di accentrare di
nuovo i poteri delle Regioni, quindi di ridurre le potestà di
intervento delle stesse, il che ha complicato l'operatività
dell'Euroregione.
Ribadisco che sicuramente può essere uno strumento valido sia
per presentare progetti di finanziamento a livello europeo, ma su
questo bisogna trovare un intento comune; non è che abbiamo perso
soldi, abbiamo presentato tanti progetti in comune in materia di
cultura, trasporti, ambiente che stanno facendo il loro corso
indipendentemente dal fatto che ci sia o no il GECT. Se ci sarà il
GECT... era la vera strutturazione per dire:
"bene, ci si
trova
,
qual è un argomento che ci vede concordi..."
nello studiare un problema che potrebbe essere risolto partecipando
tutti, perché bisogna anche mettere dei soldi come Regione: in
questi progetti, come sapete, c'è una disponibilità europea, ma
bisogna che anche la Regione metta del suo e poi ci siano idee che
contino e abbiano delle ricadute sulle popolazioni, altrimenti è
solo filosofia, di filosofia ne abbiamo fatta tanta, credo sia
giusto trovare dei contesti in cui ci siano delle ricadute per le
popolazioni interessate.
Correttamente il collega Bertin ha detto che di fatto l'Alp-Med
ha ripreso la COTRAO con la differenza che lì c'era anche il
Valais, quindi gli Svizzeri con cui, come Regione, noi continuiamo
a partecipare, c'è l'incontro ogni sei mesi fra Valle d'Aosta e
Valais su tutte le problematiche, che sono tante e che sono
correttamente individuate.
Per rispondere nello specifico alle singole domande, noi
sappiamo che non c'è ancora una posizione definitiva da parte della
Regione Piemonte, sono stati espressi dei dubbi, non entro nel
merito. Confermo di aver detto che, se ci si riunisce senza avere
la volontà di farlo, rischia di essere una perdita di tempo e
questa è una cosa che non è il caso di fare in questo periodo, ho
ribadito la volontà di avere tale chiarimento al più presto per
sapere cosa possiamo fare. Non entro nel merito: "Padania sì",
"Padania no", il collegamento con il Veneto, ma dico che il Veneto
sta lavorando attivamente ad un progetto di Euroregione, che era
l'Alpe Adria di una volta, quindi dobbiamo capire quali sono le
reali intenzioni per lavorare in una certa direzione.
Spero di aver risposto alle singole questioni, qual è il nostro
atteggiamento, spiegato quali sono le
impasses
. Riguardo
alle strategie geopolitiche padane, ribadiamo che sul discorso
delle macroregioni siamo sempre stati contrari, non riteniamo che
sia questa la soluzione, ma riteniamo anche che nell'Euroregione
non è che la Valle d'Aosta, perché è più piccola non partecipa o ha
minori poteri... è uguale: nel momento in cui abbiamo accettato di
versare tutti la stessa quota, abbiamo tutti gli stessi diritti.
Evidentemente i problemi del Piemonte sono diversi dai problemi
della Valle d'Aosta, ma questo non significa che su progetti
culturali noi non abbiamo interessi che possono essere equipollenti
alle Regioni coinvolte: la Liguria piuttosto che Rhône-Alpes.
Qualcuno ha fatto riferimento ai quattro motori, era l'idea
prima dell'Europa, ossia la Lombardia, il Baden-Württemberg,
Rhône-Alpes e la Catalogna, ma quelli rimangono economicamente i
quattro motori, perché lì c'è una validità e un'impostazione che
oggi dà l'idea del PIL che si costruisce lì... le altre Regioni un
po' meno, quindi sono discorsi diversi.
Ribadiamo la nostra volontà di andare nella direzione a suo
tempo auspicata, ma se non ci sono chiarimenti su questo, rischiamo
di non avere la possibilità di far vedere anche alla gente le
ricadute, perché correttamente il collega Donzel parlava
dell'interesse a far capire, questo doveva essere uno strumento per
avvicinare l'Europa. Non dimentichiamo che l'Europa l'idea della
gente è che o è un qualcosa di vessatorio, che ci mette solo regole
- come molto spesso sulle regole abbiamo, anche noi, detto che
molte volte sono esagerate nel dettaglio -, o che non interviene
quando dovrebbe intervenire su certi temi. Riteniamo che ormai
l'Europa deve essere una realtà diversa da quella che oggi è,
perché certe risposte dovrebbe darle, quindi crediamo profondamente
in questo progetto, ma vorremmo che si realizzasse come era stato
ideato, non come è oggi, indebolito per la difficoltà operativa che
si traduce anche in discorso politico.
Président
- La parole au Conseiller Bertin.
Bertin (ALPE)
- Grazie Presidente.
Lei ha parlato di filosofia, di perdita di tempo, oppure
"non
riusciamo a trovare il momento per vederci, è una questione di
agenda per i Presidenti"
... non è né una questione filosofica
astratta, né un problema pratico di agenda: è una questione
politica evidentemente! Questa è la questione e, se parliamo di
politica, bisogna capire che idee abbiamo. Non mi sembra che il
Piemonte esprima in questo momento un'idea politica che vada in
tale direzione e noi è bene che si inizi ad agire per influenzare
queste scelte, non possiamo neanche perdere tanto tempo così!
Almeno ribadiamo la nostra posizione, che mi sembra invece
piuttosto così:
"va be', se c'è da fare qualcosa, lo facciamo,
se non volete, lasciamo perdere, facciamo altro, perché è
meglio"
. È un'idea di Europa, di costruzione e di integrazione
europea, non è una cosa astratta, anche perché rischia di
trasformarsi in un'associazione di camere di commercio, se non ci
vediamo una dimensione politica, finirà per essere quello e niente
più. C'è invece una dimensione politica che va tenuta in
considerazione e, visti questi recenti accordi a geografia
variabile, cercate di agire su tale posizione. Grazie.
Président
- La parole au Conseiller Donzel.
Donzel (PD)
- Egregio Presidente, cari colleghi,
probabilmente la battuta sulla filosofia rivolta a me che sono un
insegnante di filosofia e storia dello Scientifico... quindi ogni
volta che parlo dice:
"questo qui fa filosofia!"
, non ho
ancora citato Kant o qualcosa del genere oggi...
Volevo dire che alcune considerazioni che sono state fatte oggi
dal Presidente... peccato che non siano state riportate su
Il
Sole 24Ore
, perché la riconferma oggi in quest'aula
dell'importanza per noi del progetto, anche se poi bisogna capire
come funziona, è un assunto fondamentale che ci permette di fare un
altro ragionamento.
In questi giorni si è tentato di importare in Valle d'Aosta il
peso della politica romana, spero che tutti nel nostro piccolo
contribuiremo ad evitare questo e quindi a trasformare tutti i
dibattiti in questioni ideologiche. Sono riapparsi su agenzie di
stampa i termini "Comunisti", "Fascisti", eccetera, anche quando in
alcuni casi come molti studenti non aderiscono a nessun movimento
di ispirazione comunista... ci sono situazioni di diverso tipo,
quindi questo tentativo di fare ragionamenti di pura ideologia non
ci porta da nessuna parte.
Mi interessa capire e in questa sede ho capito che la
maggioranza è ancora convinta dell'utilità di questo progetto,
mentre c'è ed è stata dichiarata una resistenza della Regione
Piemonte. Certo da soli non possiamo incidere, ma sicuramente
insieme alla Liguria, a Rhône-Alpes, Côte Azur, questa possibilità
di essere noi parte attiva per dire:
"concretizziamo"
...
ribadisco: le camere di commercio esistono anche in Piemonte e da
parte di questi attori c'è tutta la volontà di andare avanti,
quindi comprendo che sia inutile fare riunioni che non producono
nulla ma, affinché si possa produrre qualcosa, bisogna anche dare
una spinta e che ci sia chiarezza su chi sta da una parte e chi sta
dall'altra, ossia se la Valle d'Aosta sta con l'Euroregione, o se
si lascia attirare dalla Padania. Bisogna capire bene qual è il
progetto, mi pare di avere capito che si va in una direzione che
noi apprezziamo, noi auspichiamo e, per quanto ci riguarda,
continueremo quel lavoro che stiamo mettendo in piedi con altri
gruppi regionali, quelli piemontesi, è iniziato con la questione
della ferrovia, ma proseguirà anche con questo tema. Ci
collegheremo con i colleghi del Consiglio regionale della Liguria
per dire che noi lavoriamo per questo progetto, perché devono
essere sempre più coinvolti anche i cittadini. I cittadini
valdostani devono capire se l'Alp-Med è una cosa che esiste, che
c'è una credibilità politica intorno a questo, oppure se è una cosa
che non ci porterà da nessuna parte, è una delle tante istituzioni
che vengono create e poi falliscono. Serve, a mio avviso, un
impegno generale, noi ce lo metteremo e mi fa piacere che oggi ci
sia una presa di distanza da queste dichiarazioni de
Il Sole
24Ore
, che non avevo per nulla apprezzato e che in questa sede
mi sembrano prendere di nuovo la retta via del lavorare per
un'Europa dei popoli e non per seguire degli interessi, che alle
volte rispondono unicamente ad una logica di parte e non
all'interesse delle collettività di queste regioni. Grazie.
