Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3241 del 25 novembre 1987 - Resoconto
OGGETTO N. 3241/VIII - INTENDIMENTI NEI CONFRONTI DELLE
SOCIETÀ CONVENZIONATE CON LA REGIONE, CHE SI TROVANO IN SITUAZIONE
DI INADEMPIENZA. (Interpellanza)
PRESIDENTE
: Do lettura del testo della interpellanza
presentata dai Consiglieri Mafrica e Torrione:
INTERPELLANZA
VERIFICATO che la Giunta regionale ha recentemente deciso di
impugnare in sede giudiziale la convenzione stipulata con la COINCA
S.p.A., per il fatto che la predetta ditta non ha finora
ottemperato agli obblighi sottoscritti rispetto ai livelli di
occupazione;
CONSTATATO che, per diretta conoscenza dei sottoscritti
Consiglieri anche altre società si sono trovate e si trovano in
condizioni di non rispetto degli obblighi di convenzione per ciò
che riguarda il numero di occupati;
i sottoscritti Consiglieri regionali
INTERPELLANO
la Giunta regionale per conoscere:
1)
la situazione di tutte le società convenzionate con
la Regione rispetto agli obblighi sottoscritti per i livelli di
occupazione;
2)
quali sono le intenzioni della Giunta in merito
alle iniziative da prendere nei confronti delle società che si
trovano in situazioni analoghe a quelle della COINCA S.p.A.
PRESIDENTE
: Ha chiesto di illustrare l'interpellanza il
Consigliere Mafrica, ne ha facoltà.
MAFRICA - (P.C.I.):
Su questo argomento si era già
discusso nello scorso Consiglio regionale e le risposte della
Giunta non c'erano parse soddisfacenti, perché contenevano delle
contraddizioni.
Eravamo partiti dalla vicenda COINCA, dalla decisione della
Giunta di citare in giudizio la COINCA per il fatto di non aver
ottemperato alla convenzione sottoscritta in materia di
assunzioni.
Questa vicenda Coinca è sempre discutibile; ieri la Commissione
Sviluppo Economico si è recata a visitare la Coinca ed ha potuto
osservare che dal tetto di questa azienda nuovissima, i cui
impianti sono costati oltre 12 miliardi, piove, e proprio nelle
vicinanze di quei macchinari sofisticati, con possibilità di
incidenti.
Ci risulta che questa azienda non abbia ancora ottenuto
l'agibilità dei locali, esistono dei problemi, quindi ci sembra che
l'intera partita sia stata affrontata in modo molto superficiale.
Rispetto al modo con cui è stata gestita la vicenda, ci sembra
anche contraddittoria poi la decisione della Giunta regionale:
prima, nonostante tutte le osservazioni fatte dalla minoranza, ha
spinto perchè si giungesse a questo tipo di insediamento; otto
giorni dopo che si comincia a lavorare, iniziano da parte della
Giunta le contestazioni.
È forte il dubbio, ve lo diciamo in modo chiaro, che qui si sia
pensato di spostare A per metterci B, anche perchè ci risulta che
l'avv. Grande Stevens, incaricato di promuovere l'azione legale,
sia anche avvocato di una grande azienda tostatrice di caffè che
potrebbe essere interessata a rilevare i macchinari della Coinca.
Vorremmo essere smentiti su questo punto.
Se invece l'intendimento della Giunta è quello di pretendere da
tutti il rispetto delle convenzioni, vorremmo capire come mai per
la Coinca si pretende il rispetto delle convenzioni, mentre per
altri casi si arriva fino al fallimento senza prendere nessuna
iniziativa, per altri casi ancora si impedisce il fallimento e si
ricorre a soluzioni molto discutibili pur di continuare l'attività;
vorremmo che ci fosse chiarito qual'è l'atteggiamento della Giunta
in materia di rispetto della convenzione.
In questo senso, siccome anche in altre aziende, per quello che
sappiamo noi, non è stato rispettato il livello di occupati
previsto dalle convenzioni, sono presenti lavoratori provenienti da
fuori Valle, vorremmo conoscere da parte della Giunta qual'è la
situazione delle diverse convenzioni rispetto agli impegni
occupazionali. Vorremmo sapere se esiste un comportamento coerente
e unitario dell'esecutivo per il rispetto delle convenzioni, oppure
se si procede caso per caso a seconda di valutazioni di cui a volte
sfugge la motivazione.
Si dà atto che alle ore 12, 13 riassume la Presidenza il
Presidente BONDAZ.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Non mi resta da aggiungere molto
rispetto a quanto già detto dal Consigliere Mafrica, l'unica cosa
che mi permetto di sollecitare - e ne approfitto visto che stiamo
parlando della Coinca - è un intervento dell'Assessorato ai Lavori
Pubblici, perchè nel corso del sopralluogo che ieri mattina abbiamo
effettuato come III Commissione ho potuto constatare di persona che
dal tetto dell'edificio si insinua acqua piovana nel sottostante
capannone, con la possibilità che questa acqua danneggi i
macchinari altamente sofisticati e computerizzati che possono
pregiudicare la lavorazione attualmente in corso.
Se ciò succedesse, credo che qualche responsabilità
l'Amministrazione regionale la possa avere nel senso che, avendo
costruito a sue spese l'intero complesso, debba perlomeno garantire
che il funzionamento avvenga in condizioni ottimali, e non che sia
condizionato da fatti esterni che possono pregiudicare la
produzione e l'attività stessa dell'azienda.
L'altra considerazione che mi permetto di fare riguarda il
collaudo dell'edificio: questo edificio è ancora privo di collaudo
e la Regione dovrebbe fare una riflessione perchè, dovesse mai
succedere un incidente all'interno dello stabilimento, non avendo
ancora effettuato il collaudo qualche responsabilità potrebbe
ricadere, pesantemente, sulla Amministrazione regionale.
L'altra considerazione che faccio è che questo discorso, che ha
formato già oggetto di un precedente dibattito in sede consiliare,
debba essere chiarito nei suoi aspetti, perchè ritengo che, se
esistono altre ditte in Valle che si trovano in una situazione
analoga o simile a quella della Coinca, allora bisogna che il
comportamento della Regione sia uniforme, uguale per tutti. Se così
non fosse, e aspetto in questo senso la risposta dell'Assessore,
nascerebbe il legittimo sospetto che i cittadini possano essere
guardati con un occhio a seconda dei momenti e delle situazioni, e
con un occhio diverso a seconda di altri momenti e di altre
situazioni.
Non chiederò, per citare il Consigliere Baldassarre che è sulla
cresta dell'onda per un suo particolare comportamento in questa
seduta, cosa c'è dietro l'angolo, perchè un giorno pronunciò questa
frase e arrivarono battaglioni della Guardia di Finanza; non chiedo
cosa c'è dietro l'angolo della Coinca, mi auguro che non ci sia
niente, a condizione che perlomeno si metta un tampone alla falle
del tetto, altrimenti sarò costretto a chiedere cosa c'è dietro il
tetto, e sarebbe una domanda anche più pertinente.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI - (A.D.P.):
Risponderò a quelle domande che sono
contenute nella interpellanza e non alle considerazioni che sono
state fatte adesso, e che non mi competono.
Devo anzitutto chiarire alcune affermazioni contenute nelle
premesse della interpellanza stessa. Parrebbe che la Regione
sostenesse, o sostenga la sua azione nei confronti della Coinca
relativamente ai livelli di occupazione: questo è falso. Ho cercato
di chiarire questo punto la volta scorsa, ma a quanto sembra non è
servito, c'è una comprovata incapacità mia di essere chiaro. Il
problema non riguardava i livelli occupazionali, ma il tipo di
reclutamento del personale. Alla Coinca contestiamo il fatto che
tra le maestranze assunte fosse non equilibrato il rapporto fra
personale proveniente fuori Valle e quello reclutato in Valle
d'Aosta. Questa è la contestazione nei confronti della Coinca.
Detto questo, potrei sedermi e dire che non c'è materia nella
interpellanza, ma voglio rispondere per essere molto chiaro; ripeto
che il tipo di contestazione che facciamo alla società Coinca non
riguarda il livello e la dimensione, ma le modalità di
reclutamento, e soprattutto di reclutamento del personale residente
in Valle.
Nel precedente Consiglio ho cercato di chiarire che questo non è
stato un atto inconsulto finale, ma che con l'azienda da circa un
anno e mezzo abbiamo discusso molto civilmente perché quella parte
della convenzione fosse rispettata, anche per dare motivazione ad
un investimento massiccio della Regione in Valle d'Aosta, cioè che
a tanto investimento corrispondesse l'assunzione di personale
residente in Valle.
È molto più difficile fare la contestazione rispetto alla
dimensione, perché le dimensioni occupazionali sono strettamente
legate agli andamenti aziendali e quindi a modificazioni di mercati
nazionali e internazionali contro i quali non possiamo agire; non
possiamo costringere una azienda ad avere volumi occupazionali
quando certi tipi di produzione sui mercati si modificano. Non
siamo lì per imporre all'azienda di mantenere un certo numero di
posti di lavoro se questo dovesse significare il fallimento
dell'azienda; però, in questo caso, il nostro discorso, senza
nessuna dietrologia, ha il solo obiettivo di far rispettare quel
rapporto fra personale reclutato in Valle d'Aosta.
Non esistono situazioni analoghe per le altre convenzioni
rispetto alla situazione Coinca, (cioè personale assunto), ma anche
per smentire o per chiarire, perchè sulla vicenda industriale una
mancanza di cultura industriale fa dire cose non vere, dirò delle
varie convenzioni, citando i numeri di dipendenti previsti e
assunti.
Balteadisk - dipendenti previsti 103; dipendenti assunti
126;
Bois di Chambave - è in fase di attuazione una nuova
convenzione, lì non c'erano i livelli di assunti;
Chenevier - convenzione non ancora attuata, perchè è in corso di
definizione la costruzione del nuovo capannone;
Cime di Reboulaz, di Nus - previsti 20, occupati attualmente
24.
Fivitec di Arnad - previsti 8, attualmente assunti 9;
G.P.S. Standard di Arnad - avrebbe dovuto assumere 16 unità
dall'inizio dell'attività produttiva, attualmente i dipendenti sono
14; teniamo conto che la G.P.S. ha un programma occupazionale ben
più vasto, il problema legato alla costruzione del nuovo
stabilimento, di cui stanno iniziando i lavori. In questo momento
la G.P.S. Standard è provvisoriamente collocata nei fabbricati che
devono subire una ristrutturazione profonda, quindi, dei 16
dipendenti previsti, ne sono assunti 14 in questa situazione di
provvisorietà;
M.D.M. di Saint-Vincent - abbiamo come Consiglio regionale
ratificato una deliberazione di acquisizione di stabilimento entro
il quale dovrebbe sistemarsi la M.D.M.; previsti 8, occupati 8;
Metallurgiche Balzano - (su cui qualcuno a suo tempo aveva fatto
della ironia) previsti 30, occupati 33;
Mont Blanc Dolciaria di Arnad - nella convenzione vi era
distinzione fra occupati a tempo indeterminato e gli stagionali;
per quanto riguarda l'assunzione di personale a tempo
indeterminato, previsti 10, occupati 15, mentre per il personale
stagionale, quelli che vengono assunti per i periodi di maggior
carico, a fronte delle 15 unità stagionali ce ne sono 7;
Nuova Rock, Saint-Vincent - allo stato attuale la convenzione è
rispettata, in quanto vi sono 24 occupati e la convenzione prevede
30 occupati entro il 31 marzo 1988;
Rossignol di Verrayes - 45 gli attuali occupati, a fronte dei
60-70 previsti dalla convenzione;
Saiform di Arnad - qui abbiamo il rispetto della convenzione:
previsti 25, occupati 27;
S.P.F. di Gignod - gli occupati sono attualmente 25, la
previsione del numero di 55 occupati entro il 13 aprile 1987 è
legata alla ristrutturazione del fabbricato, che è a carico della
Regione, da qui tutti quei problemi di tempi e di prassi
burocratica dell'amministrazione pubblica. Hanno assunto comunque
25 persone, tenuto conto che sono appena avviati i lavori di
ristrutturazione dello stabilimento;
Fratelli Tousco di Donnaz - previsti dalla convenzione 15,
occupati attualmente 18;
Valdostana Resine - (per intendersi quelle che si sono allocate
all'interno dello stabilimento Ilssa Viola, utilizzando un
capannone) attualmente gli occupati sono 11, l'attività è iniziata
il 7.9.87 e ne sono previsti 22 entro un anno dall'inizio
dell'attività;
Veralco - (imprenditori tedeschi allocati nello stabilimento ex
Alluver insieme a Balzano) erano previsti 15, sono occupati
attualmente 19.
Riassumendo: primo, la contestazione Coinca non è una
contestazione che riguarda i livelli numerici, ma riguarda il
reclutamento di personale residente in Valle d'Aosta; secondo, ho
cercato di dare notizia delle convenzioni allo stato in cui sono;
terzo, mi pare che il sottofondo del discorso sia che
improvvisamente la Coinca dal banco degli accusati passa ad un
altro banco, gli accusati continuiamo ad essere noi. Lo accettiamo
con molto piacere, perchè in questo caso cerchiamo di difendere
l'occupazione dei residenti in Valle.
Per gli altri imprenditori adotteremo la stessa linea; gli
impegni finanziari della Regione sono tesi a dare lavoro a gente
che risiede in Valle d'Aosta, cerchiamo che questi impegni, nei
fatti, siano rispettati.
Fra le altre cose, le convenzioni riservano agli imprenditori un
margine per una eventuale utilizzazione di personale non residente
in Valle, che non si riesce a reperire in loco per l'alta qualità
tecnica o di professionalità relativamente a certe specifiche
lavorazioni, che non si trova in nessun mercato. In questo caso,
l'ho comunicato anche in sede di Commissione consiliare, ci sono
delle aziende disponibili a reclutare, però qui ci troviamo in una
fascia tecnica qualificata, per cui c'è una certa difficoltà a
ritrovare personale, ma al di fuori di questo vorremmo che gli
impegni finanziari della Regione servissero ad occupare residenti
in Valle.
PRESIDENTE
: Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Vorremmo avere copia di questi dati,
perchè è comunque utile avere un quadro generale, e anzi sarebbe
opportuno che ogni tanto la Giunta facesse il punto nelle
Commissioni sull'andamento del rispetto delle convenzioni.
Prendiamo atto che l'Assessore dice che il comportamento sarà
uniforme per tutte le aziende che avranno questioni analoghe a
quelle della Coinca, per ciò che riguarda gli occupati provenienti
fuori Valle. Dal quadro prospettato dall'Assessore appare un certo
rispetto delle convenzioni, però una serie di altri casi che poi
sono giunti a fallimenti, non hanno visto l'intervento così
tempestivo da parte dell'esecutivo e si sono protratti per
anni.
Siamo contenti di avere fatto questa interpellanza e di aver
potuto avere questi dati, perchè siamo interessati alla uniformità
di comportamento da parte dell'esecutivo, e soprattutto vogliamo
sgombrare il campo da possibili giochi - che qui sono stati negati
- dietro le quinte, perchè è questo che ci piace di meno.
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Ho preso atto con soddisfazione
delle parole dell'Assessore e non voglio assolutamente smentirmi,
perchè alcune affermazioni che ho fatto nei confronti della Coinca
in quella aula ritengo avessero una loro validità, e ribadisco che
certi atteggiamenti devono essere anche a mio avviso
conseguenti.
Ho preso atto con soddisfazione, peraltro già evidenziata nella
precedente seduta, che il discorso riguardasse il personale
reclutato in Valle d'Aosta; prego l'Assessore però di considerare
anche il tipo di attività che si è insediata a Verrès, perchè da
quello che ci è stato detto ieri in questo primo approccio non si
tratta di una ditta che è arrivata ex novo in Valle d'Aosta, è una
ditta che ha fatto un suo trasferimento e che forse inizialmente ha
avuto qualche difficoltà a licenziare tutto il personale che aveva.
Questo rigore va benissimo, ma deve andare bene per tutti, per
evitare che qualcuno si senta il figlio di nessuno e un altro si
senta doppiamente figlio dell'Amministrazione regionale.
Prego l'Assessore di volermi dare i dati che ha letto, comunque
se su questo discorso vogliamo andare a confrontarci ulteriormente
mi sta bene; non dico affatto che la Coinca abbia ragione e che
l'Amministrazione abbia torto, credo che ci siano delle
giustificazioni, ed ho apprezzato l'atteggiamento dell'Assessore di
dire che ci sono anche situazioni che vanno guardate con un occhio
di benevolenza. Se la Regione ha ritenuto una operazione da un
punto di vista finanziario estremamente positiva, deve guardare non
con un occhio rigoroso, per cui deve tener conto se il mercato in
quel momento tira o se ha un momento di stasi; tuttavia, devo dire
che forse, prima di arrivare a questo gesto estremo, avrei cercato
al posto della Regione una ulteriore mediazione. Adesso la parola
ormai è ai legali; disse una volta l'avv. Dal Piaz che in certe
cause si possono arricchire otto generazioni di avvocati: non
vorrei che questa fosse una di quelle. Se poi finisce così, tanto i
soldi sono della Regione e non li tira fuori altro che la
collettività valdostana.
PRESIDENTE:
I lavori vengono sospesi; come d'accordo,
riprenderanno alle ore 15,30.
La seduta è tolta.
La seduta termina alle ore 12,37.
