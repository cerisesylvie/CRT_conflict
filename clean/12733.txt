Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3689 del 23 settembre 1992 - Resoconto
OGGETTO N. 3689/IX Cambiamenti avvenuti nella Società
Sorgenti Monte Bianco di Courmayeur.
(Interrogazione)
Interrogazione Visti i mutamenti avvenuti nella Società
Sorgenti Monte Bianco di Courmayeur,
i sottoscritti consiglieri regionali
interrogano
la Giunta regionale per sapere:
1) i nomi degli azionisti e degli amministratori della Società
Monte Bianco di Courmayeur;
2) con quali modalità e con quali oneri interverrà la Regione e
soprattutto se parteciperà alle future spese di pubblicità;
3) quali saranno i benefici per la Regione di ordine
occupazionale.
F.to Bondaz, Ricco.
Presidente Ha chiesto la parola l'Assessore all'Industria,
Commercio e Artigianato Mafrica.
Mafrica (PCI-PDS)
I rapporti tra la Regione e la
Società Sorgenti Monte Bianco terme di Courmayeur, sono regolati
dalle convenzioni n. 8657 del 14 giugno 1988, n. 9288 del 4 ottobre
1989 e n. 10.532 del 17 marzo 1992.
La composizione azionaria della Società Sorgenti Monte Bianco
Terme di Courmayeur è la seguente: il 52,5 percento è della Società
Finin Bianco S.r.l. che a sua volta è controllata al 50 percento
dalla Parmalat e al 50 percento da S.A.S. S.r.l., in cui è presente
l'ing. Collomb, il 25 percento è dell'Autoporto S.p.A., il 17,5
percento dell'Elettrocarbonium S.p.A., il 5 percento della Società
Dolonne S.a.s.
Rispetto alla questione di chi detiene il controllo, si può dire
che dipende da come si accordano i vari gruppi, in quanto la
Società FininBianco, che ha il 52,5 percento, è controllata al 50
percento dalla S.A.S e al 50 percento da Parmalat, quindi dipende
da come avvengono gli accordi tra i diversi gruppi presenti
nell'azionariato.
Il Presidente del Consiglio di amministrazione è il Sig. Ettore
Jugovaz, e gli amministratori delegati sono il Sig. Gianni Coda e
il Sig. Pietro Mistrangelo, direttore finanziario della
Parmalat.
Questo rispetto alla prima domanda.
Rispetto alla seconda domanda, cioè con quali modalità e con
quali oneri interverrà la Regione e soprattutto se parteciperà alle
spese di pubblicità, posso dire che le modalità stabilite dalla
convenzione 10.532 del 17 marzo 1992, sono le seguenti: la Regione
costituirà, a favore della Società, un diritto di superficie a
titolo gratuito di durata ventennale, su una parte dell'area ex
Morgex Carbo.
Non ci saranno altri interventi di costruzione diretti da parte
della Regione.
È previsto un mutuo fino all'ammontare di 35 miliardi di lire,
ammortizzabile in un massimo di 12 anni, di cui tre anni di
preammortamento, a fronte di investimenti effettuati dalla Società
per 47 miliardi di lire, per realizzare l'opificio, costruire le
opere di captazione e adduzione delle acque e per l'acquisizione
dei beni strumentali ammortizzabili, macchinari e attrezzature.
Per quanto attiene alle spese di pubblicità, la convenzione non
prevede alcun impegno preciso, c'è la riserva di concordare
eventuali campagne pubblicitarie comuni, cioè le parti si riservano
di concordare eventuali campagne pubblicitarie comuni.
L'ultima domanda riguarda i benefici di ordine
occupazionale.
Sempre con l'ultima convenzione, la Società si è assunta
l'impegno di garantire l'occupazione progressiva di 64 persone
assunte con le seguenti modalità: 46 unità produttive entro sei
mesi, 12 entro 24 mesi dall'inizio dell'attività, ulteriori 6 unità
entro 36 mesi dall'inizio dell'attività produttiva.
Presidente
Ha chiesto la parola il Consigliere
Bondaz.
Bondaz (DC)
Ringrazio l'Assessore per la sua diligente
risposta.
La pregherei, se fosse possibile, di farmi avere la copia del
suo intervento.
Prendo atto di quanto ha detto, l'unica preoccupazione che mi
aveva spinto a presentare con l'amico Ricco questa interrogazione,
era perché erano circolate voci, probabilmente le solite voci non
controllate e non controllabili, che la Giunta si stava apprestando
ad una modifica della convenzione a suo tempo siglata con la Giunta
precedente.
Credo che la risposta dell'Assessore smentisca queste voci, per
cui prendo atto della cosa e chiedo ancora una volta copia delle
sue indicazioni fornite in Consiglio.
