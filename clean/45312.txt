Classificazione
STATUTO



Oggetto del Consiglio n. 2085 del 14 dicembre 2022 - Resoconto
OGGETTO N. 2085/XVI - Interrogazione: "Notizie in merito al
ruolo della Regione nell'ambito dei lavori della Conferenza delle
Regioni e delle Province autonome del 17 novembre e posizione
manifestata in quella occasione con riferimento al progetto di
autonomia differenziata" e interpellanze: "Risultati
dell'interlocuzione Stato-Regioni sull'autonomia differenziata e
intendimenti in merito al ruolo della Regione quale soggetto
protagonista nel processo di riforma" e "Relazione al Consiglio in
merito alla partecipazione della Regione al confronto sulla riforma
dell'autonomia regionale in Italia".
Sammaritani (Presidente) -
Essendo stata ritirata
l'interpellanza n. 22 all'ordine del giorno, passiamo alla
trattazione unitaria dell'interrogazione n. 10 dell'interpellanza
23 e 24, oggetti che hanno un argomento affine. Quindi passiamo
alla descrizione. Per la presentazione, la parola al consigliere
Distort.
Distort (LEGA VDA) -
Preso atto del fatto che in data 17
novembre 2022 si è tenuta la prima riunione della conferenza
Stato-Regioni presieduta dal nuovo ministro Roberto Calderoli,
nella quale sono state avviate le interlocuzioni in materia di
autonomia differenziata, considerato il ruolo fondamentale che la
nostra Regione può avere nella discussione di questi temi, quale
titolare di un'autonomia che si può ormai definire storica e
consolidata; ricordato poi l'esito molto favorevole dei referendum
che le Regioni del Nord Italia a suo tempo hanno promosso per
ottenere un'autonomia che rispetti i dettati costituzionali, si
interpella il Presidente della Regione per conoscere quali siano i
risultati del primo incontro tra Stato e Regioni del 17 novembre
2022 e se la Regione Valle d'Aosta, con il suo Governo e grazie
alla sua esperienza, abbia intendimento di essere soggetto
protagonista di quest'azione del Governo nazionali e con quali
concrete attività.
Presidente -
Per la presentazione del secondo oggetto, la
parola al consigliere Lucianaz.
Lucianaz (LEGA VDA) -
Continuo sullo stesso argomento,
anzi, addirittura le tre iniziative dimostrano quanto il gruppo
consiliare della Lega Vallée d'Aoste segua con interesse quanto
affermato dal Presidente il 16 scorso, in particolare la sua
dichiarazione "Tra il Governo centrale e le Regioni si è aperto un
confronto sulla riforma dell'autonomia regionale in Italia".
Si tratta di un tema che è stato messo sul tavolo del ministro
Calderoli con la presentazione di una bozza di disegno di legge che
è il punto di partenza di un confronto cui parteciperanno nei
prossimi giorni prima di tutte le Regioni, quindi un tavolo che
riunisce Regioni e Province a statuto speciale.
Continuava poi dicendo: "Anzitutto con altre realtà a statuto
speciale parteciperemo perché siano salvaguardate le peculiarità
che ciascuna delle nostre realtà ha sviluppato nei decenni". Io più
che sviluppato, direi che ha perso nei decenni. Comunque, a parte
questo, ci ha anche parlato bene, ieri l'altro, dell'incontro,
delle prime edizioni del festival, e immagino che sia relativo a
queste iniziative.
Le mie domande erano in particolare: "Quali siano i contenuti
della proposta avanzata dal Ministro fino ad oggi". La seconda: "Se
verranno coinvolti nel confronto anche i due rappresentanti
valdostani a Roma" e "In quali circostanze e in quale modo il
Presidente intenda tenere aggiornato il Consiglio", magari anche
con atti o documenti, e, infine, "Quali saranno le richieste
avanzate dal Governo valdostano, oltre alla classica salvaguardia
della peculiarità, ma in futuro come penserà il nostro Governo di
tutelare la storica autonomia ottenuta nel 1945".
Presidente -
Per la risposta. La parola al presidente
Lavevaz.
Lavevaz (UV) -
Come detto già in queste comunicazioni e
anche forse in quelle dell'ultimo Consiglio, questo è sicuramente
un tema di assoluto interesse a livello generale, perché la riforma
del Titolo V della Costituzione, portata avanti con la legge
costituzionale n. 3/2001, è una riforma importantissima a livello
generale e lo è anche per noi che ci professiamo convinti
federalisti.
È una discussione molto interessante, ripeto, che è stata
avviata con delle prime interlocuzioni nell'incontro che il
Ministro Calderoli ha voluto con le Regioni in data 17 novembre; ce
ne sono state altre nei giorni seguenti e l'organizzazione del
Festival delle Regioni è stata anche un'occasione nella quale
abbiamo ancora fatto dei passi avanti, nelle discussioni formali ma
anche nelle discussioni informali, perché devo dire che
quest'incontro è stato proficuo soprattutto poi negli incontri
informali, come spesso avviene, soprattutto nel momento in cui
anche i Presidenti di Regione si vedono quasi settimanalmente ma si
vedono quasi sempre a distanza, quindi questo permette di portare
avanti il lavoro formale, ma manca un po' il contatto umano che
invece permette di fare dei ragionamenti che sono comunque
importanti, a latere magari delle riunioni ufficiali.
Solo per inquadrare la questione, senza nessuna pretesa di fare
lezioni di diritto costituzionale perché non ne sono assolutamente
in grado, la questione è abbastanza nota: parliamo dell'articolo
116 che è stato novellato con questa legge costituzionale nel 2001.
È noto che quello che riguarda le Regioni a statuto speciale e le
Province autonome è il primo comma dell'articolo 116 che è quello
che prevede appunto che il Friuli, Sardegna, Sicilia, le Province
autonome - questa è una delle modifiche introdotte con la riforma
del Titolo V - quindi la definizione delle due Province autonome
del Trentino e Sud Tirolo e la Valle d'Aosta, dispongono di forme e
condizioni particolari di autonomia secondo i rispettivi
statuti.
Il terzo comma invece è quello di cui si parla in queste
settimane, che invece dice che "Ulteriori forme e condizioni
particolari di autonomia, in alcune materie che poi sono definite
in maniera più definita, possono essere attribuite ad altre
Regioni", quindi parla delle Regioni a statuto speciale e poi dice
"Per le altre Regioni si possono attribuire ulteriori forme di
autonomia nel rispetto" eccetera, poi definisce i passaggi anche
formali di come questo dev'essere fatto.
Lo scorso 17 novembre il Ministro Calderoli ha presentato alla
Conferenza delle Regioni un primo documento di lavoro che, in buona
sostanza, è una sorta di disegno di legge che va a definire i
principi generali per l'attribuzione di queste ulteriori forme di
autonomia alle Regioni a statuto ordinario.
Si tratta quindi di un disegno di legge ordinaria, quindi non di
rango costituzionale, che traccia i procedimenti, i principi, le
tempistiche per l'attuazione di questo terzo comma dell'articolo
116 della nostra Costituzione.
Al di là dei titoli dei giornali, più o meno roboanti, se così
si può dire, come spesso avviene, si tratta veramente di un primo
abbozzo di discussione, anche perché poi, all'interno delle
Regioni, in particolare dei Presidenti, le visioni sono anche
piuttosto distanti e comunque necessitano di passaggi di
maturazione che non sono proprio di immediata attuazione. Si parla,
ad esempio, di primi passaggi prodromici a quei passaggi formali di
attuazione del comma terzo che sono ad esempio l'individuazione dei
LEP, dei cosiddetti livelli essenziali di prestazioni, che sarà un
passaggio non certo semplice, perché uniformare a livello nazionale
- poi lasciamo fuori le speciali - i livelli - e penso alla sanità
che è stato poi l'oggetto più discusso come esempio tra la
Lombardia o la Campania o la Calabria - oggettivamente è molto
complicato.
Nella riunione della settimana successiva, quella del 24
novembre, il confronto è poi proseguito ed è stato concordato che
le Regioni predisporranno una sorta di decalogo delle principali
questioni che ritengono imprescindibili, mentre il Ministro
Calderoli si è impegnato invece a trasmettere una nuova proposta di
legge che già tenga in qualche modo conto di questi primi passaggi
fatti all'interno di queste prime riunioni.
Per quanto riguarda le domande, quindi, ad esempio, adesso non
ricordo in quale iniziativa si chiede quale sia la posizione
espressa dalla Valle d'Aosta, - se ci fosse bisogno di farlo, 
per quanto riguarda la mia posizione, ribadisco che in qualche modo
rappresento la Valle d'Aosta all'interno della Conferenza delle
Regioni - su questo non abbiamo aperto ancora un dibattito e lo
dovremo aprire, secondo me, in Consiglio regionale, anche se questa
è una riforma che ci vede in qualche modo spettatori molto
interessati, ma comunque spettatori, perché riguarda le altre
Regioni a statuto ordinario. è una riforma che non può che vederci
in qualche modo favorevoli in un processo che sviluppi un
regionalismo importante in Italia, con un livello di federalismo
importante, con attribuzioni importanti di competenze alle
Regioni.
Ricordo anche, al riguardo, che le materie interessate da questo
discorso sono indicate al terzo comma dell'articolo 117, cioè
l'articolo successivo, che sono: la tutela della salute, la
valorizzazione di beni culturali, la promozione e organizzazione di
attività culturali, che sono materie di legislazione concorrente;
ci sono altre materie che sono invece stabilite dal secondo comma
sempre dell'articolo 117, e che sono materie di legislazione
esclusiva dello Stato quali la tutela dell'ambiente, i beni
culturali e le norme generali sull'istruzione.
Queste sono le materie oggetto di quest'attribuzione alle
Regioni ordinarie.
Nell'avvicinarci alla riunione del 24, ma in realtà anche prima
del 17 ma poi in particolare nella settimana tra il 17 e il 24, ci
siamo confrontati spesso tra Presidenti di Regione a statuto
speciale e Province autonome per condividere in buona sostanza una
linea rispetto a questi passaggi, perché comunque riteniamo che - e
su questo siamo tutti d'accordo - sia un passaggio che non è
pericoloso per le autonomie speciali e che soprattutto non toglie
loro nulla, ma va visto come un'opportunità che in qualche modo va
colta.
Quindi abbiamo preparato, tutte le Regioni speciali, un
documento che abbiamo condiviso e sottoscritto e che abbiamo
presentato poi al Ministro Calderoli nella riunione del 24
novembre; abbiamo anche chiesto al Ministro, e l'abbiamo ribadito
nell'incontro a Milano, la necessità poi di un incontro più
ristretto solo con le autonomie speciali per fare dei ragionamenti,
ma in buona sostanza in questo documento è stato richiesto che le
ulteriori forme e condizioni particolari di autonomia riconosciute
alle Regioni ordinarie vanno garantite anche alle Regioni a statuto
speciale, laddove questi siano inerenti a competenze non già
attribuite dai nostri Statuti, per fare in modo che, come dice la
Costituzione, le competenze ulteriori attribuite alle Regioni
ordinarie non superino quelle delle Regioni a statuto speciale e,
laddove questo possa succedere, che anche queste ultime possano in
qualche modo avere lo stesso trattamento, se così si può dire, ma
anche perché - torno alle premesse - i passaggi sono molto
diversi.
Adesso è vero che si tratta di un primo disegno di legge che
andrà definito poi nei dettagli ma, come dicevo, quello che si
prevede per l'attribuzione di queste forme di autonomia è il
principio d'intesa, con una legge ordinaria, quindi con un iter
comunque abbastanza snello rispetto al nostro che ha un livello
ordinamentale molto più alto, perché lo statuto ha un livello
costituzionale, quindi attraverso le norme di attuazione: i
passaggi sono più complessi, ma danno anche dall'altro lato delle
forme di garanzia molto più ampie.
Detto questo però non dobbiamo e non possiamo rimanere indietro
rispetto alle ordinarie.
Questa è la prima cosa che chiediamo.
La seconda cosa, richiesta nella riunione, è la seguente:
occorre ripristinare le competenze attribuite agli statuti di
autonomia. Negli ultimi due anni, questo è stato oggetto di
confronto con i tre Ministri alle autonomie che si sono succeduti:
prima il Ministro Boccia, poi la Ministra Gelmini e adesso il
Ministro Calderoli, ai quali le Regioni a statuto speciale hanno
sollevato la necessità di ripristinare questa forma di "rispetto" -
adesso uso un termine poco corretto, però lo dico per intenderci -
dell'attività legislativa delle autonomie speciali: infatti, negli
ultimi anni c'è stato un aumento evidentissimo delle impugnative
seguite poi, nell'espressione della Corte costituzionale, dalle
bocciature di norme che, attraverso una visione trasversale delle
competenze esclusive dello Stato, hanno un poco invaso il nostro
campo.
Poi la terza richiesta è che, in analogia a quanto previsto per
le Regioni ordinarie, vadano definite anche per le speciali delle
procedure che siano certe sia nei flussi sia nelle tempistiche, che
si dia il giusto valore al lavoro delle Commissioni paritetiche e,
soprattutto, una tempistica e una definizione del processo di
approvazione delle norme di attuazione che sia chiaro e
definito.
Questo, peraltro, è un aspetto che abbiamo affrontato nelle
prime riunioni, fatte quasi due anni fa, con la parte regionale
della nostra Commissione paritetica, proprio perché era già
evidente la necessità di dare un po' di ordine nelle procedure; poi
ne abbiamo parlato anche qui diverse volte con le vostre
iniziative.
Quindi chiediamo al Governo se da un lato si fa ordine nelle
procedure con il principio di intesa, di fare la stessa cosa anche
nelle procedure più complesse e di un livello diverso, a livello
ordinamentale, ma che questo venga fatto anche per le Regioni a
statuto speciale.
L'ultima cosa che chiediamo è un aspetto invece legato più agli
assetti finanziari delle Regioni a statuto speciale: in un momento
in cui il Governo sta riprendendo a margine, o comunque
parallelamente alla riforma del Titolo V, tutte le questioni legate
agli assetti finanziari, alle questioni di bilancio e a una riforma
fiscale più ampia a livello nazionale, andando questo a toccare
anche probabilmente il gettito dei maggiori tributi, su cui
poggiano in particolare le finanze delle Regioni a statuto
speciale, devono essere tenute nella giusta considerazione nei
ragionamenti che il Governo sta facendo.
Non so se ho risposto a tutte le domande, ma questa è la
situazione attuale.
Posso dare la mia massima disponibilità a tenere aggiornato il
Consiglio nelle forme che terremo più opportune, o in I Commissione
piuttosto che in Consiglio, perché credo che sia un dibattito di
interesse per tutti e anche di assoluta importanza per il futuro
del nostro Paese.
Presidente -
Per la prima replica, la parola al
consigliere Distort.
Distort (LEGA VDA) -
Innanzitutto le ricordo che
l'interrogazione aveva un quesito al quale lei non ha risposto:
"Quale ruolo ha avuto la Regione Valle d'Aosta nell'ambito dei
lavori di cui alla conferenza delle Regioni e delle Province
autonome nella data del 17 novembre".
Questo glielo dico soltanto per onor di cronaca, ma è chiaro che
voglio fin da subito sfatare un fraintendimento, lo spirito di
questi interventi... Chiedo tra l'altro al Presidente di tener
conto che, siccome io rispondo in replica alle interpellanze e in
replica all'interrogazione, di tener conto della somma dei tempi,
grazie, con ciò conto comunque di rimanere sintetico, anche perché
vorrei che l'efficacia di questa risposta rimanga un po'
lapidaria.
L'intendimento non è un intendimento polemico, lo spirito
assolutamente è tutt'altro.
Lo spirito piuttosto è, anziché di un'azione critica, di
un'azione motivazionale, e questo se me lo permette, presidente
Lavevaz, lo posso attuare sia per una sorta di deformazione legata
a un mio passato che tutti ben conoscete, legato a una sorta di
attenzione all'aspetto spirituale, motivazionale e di indirizzo
della coscienza dell'animo, l'altro per il fatto che io ho qualche
anno più di lei, quindi ho anche una sorta di diritto biologico
legato all'aspetto anagrafico per poter dispensare consigli.
Ed è proprio questo il tenore, di poter condividere con lei dei
consigli; consigli che sono fondamentalmente legati a un detto
famoso,
intelligenti pauca
, a buon intenditor poche
parole.
Quindi con queste poche ma doverose parole io vorrei ricordarle
che quando si ha qualcosa a cuore, si sente il bisogno sia di
parteciparvi e sia di condividerla questa cosa.
Questi sono tra l'altro i due tratti tipici dell'agire umano,
del pathos che si attua di fronte a ciò che si riconosce come bene,
l'ho detto diverse volte, ho richiamato il mio grande maestro
spirituale culturale Tommaso D'Aquino, lui parlava di
appetitus
boni
, cioè questa tendenza dell'essere umano a essere attratto
dal bene, però ovviamente bisogna riconoscerlo come bene, e quindi
vale anche il contrario. Questo serve per un sano confronto con la
propria coscienza, anche in un ambito che non è l'ambito spirituale
ma è l'ambito dell'attività politica, perché comunque è un ambito
in ogni caso in cui la motivazione e il pathos sono fondamentali,
devono essere motori, sempre.
Quindi vale anche il contrario come regola, se non avverti uno
di questi due bisogni di partecipazione e di condivisione, vuol
dire che il cuore è altrove.
Allora io non metto in dubbio che il suo cuore sia un cuore
fortemente legato alla dimensione autonomista, all'autonomia della
nostra regione di cui, tra l'altro, nell'Interpellanza si parla
della Valle d'Aosta come titolare di un'autonomia che ormai è
storica e consolidata, io non lo metto assolutamente in dubbio,
però mai abbassare la guardia. Questo me lo permetta, mai abbassare
la guardia, perché il fatto di considerarsi come figura che
incarna, quindi ruolo Valle d'Aosta, Regione che incarna questo
spirito di autonomia, deve metterci al primo posto e deve generare
in noi questa volontà di esserci sempre e di poter dire esattamente
la nostra e di poter avere anche questa sana ambizione di essere
caposcuola.
Mi permetta, ma lei, presidente Lavevaz, nella sua risposta
diverse volte, vada anche ad ascoltarsela, ha usato un intercalare
"In qualche modo", è un intercalare tipico di lei, ognuno ha il suo
intercalare, non immagino quali possano essere le critiche sui miei
intercalari, però in questo suo "In qualche modo", mi permetta di
dire, non vorrei che si nascondesse una sorta di contrazione di
questo pathos.
Si lasci andare, nel senso di questo amore per l'autonomia, lei
incarna il popolo valdostano come Presidente della Regione, quindi
lo spirito è proprio questo. Lei veramente giochi questo ruolo fino
in fondo, con passione.
Quindi sul fatto che alla riunione del 17 lei non ha potuto
partecipare, lo sappiamo perfettamente, lei era in Consiglio anche
se comunque avrebbe avuto più che mai la giustificazione ad
assentarsi al Consiglio per partecipare a questo primo incontro,
quello che normalmente si definisce "chi ben comincia è a metà
dell'opera", "il mattino ha l'oro in bocca", e tutto il senso e il
significato dell'incipit, dell'inizio del primo incontro.
Allora con questo spirito, questo era l'obiettivo
dell'interrogazione, era l'obiettivo dell'interpellanza, spronare
la Valle d'Aosta a far sentire la sua voce, a far sentire che il
cuore batte in questa direzione, e avere anche la sana presunzione
di essere caposcuola.
Questo le è richiesto, niente di meno che questo. Buon
lavoro.
Presidente -
Per la seconda replica, la parola al
consigliere Lucianaz.
Lucianaz (LEGA VDA) -
Confesso che sono proprio in
difficoltà dopo questa retorica che mette veramente in imbarazzo,
comunque, sarà la retorica del collega Distort, questa volta devo
complimentarmi con il Presidente per la risposta articolata e
completa, io ci ho trovato anche un po' di passione, quindi anche
la mia replica che voleva essere più pungente, sarà invece molto
più soffice.
La ringrazio per questa risposta che sono convinto che chi ha
anche seguito il dibattito avrà sicuramente apprezzato il suo
intervento, perché è stato completo, ha relazionato io trovo in
modo dettagliato. Non ho capito bene a proposito dell'articolo 117
se i livelli essenziali di prestazioni sono previsti anche per le
Regioni a statuto speciale, immagino di sì, quindi avremo anche noi
da attenzionare gli aspetti del sociale, dei trasporti,
dell'istruzione e della salute, immagino tutte le problematiche dei
LEP.
Ho poco da aggiungere a quanto detto dal collega Distort, se non
che seguiremo sicuramente con attenzione tutti i suoi passi
ricordando, ed è bene ricordarlo tutte le volte, che l'autonomia
della Valle d'Aosta, così come quella della Sicilia e della
Sardegna, sono precedenti alla Repubblica italiana, sono solo degli
istituti promessi dallo Stato italiano garantiti, quindi c'era
ancora la monarchia, e queste peculiarità vanno difese
assolutamente a livello centrale, poi io le critiche ve le faccio a
livello aostano.
