Classificazione
FINANZA REGIONALE E LOCALE
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2723 del 10 luglio 2002 - Resoconto
OGGETTO N. 2723/XI Proposta di regolamento: "Modifica al
regolamento regionale 30 novembre 1998, n. 7 (Disciplina
dell'imposta regionale sulle formalità di trascrizione, iscrizione
ed annotazione di veicoli al pubblico registro automobilistico
(IRT), già modificato dal regolamento regionale 8 maggio 2000, n.
2". (Reiezione di ordine del giorno)
Articolo 1 (Modifica all'articolo 7)
1. Il comma 1 dell'articolo 7 del regolamento regionale 30
novembre 1998, n. 7 (Disciplina dell'imposta regionale sulle
formalità di trascrizione, iscrizione ed annotazione di veicoli al
pubblico registro automobilistico (IRT)), è sostituito dal
seguente:
"1. L'ammontare dell'IRT giornalmente riscossa deve essere
versato dal concessionario della riscossione, entro il quinto
giorno lavorativo successivo, al tesoriere regionale, al netto del
compenso di cui al comma 2.".
Presidente
La parola al relatore, Consigliere
Praduroux.
Praduroux (UV)
Il 1° comma dell'articolo 7 del
Regolamento regionale 30 novembre 1998, n. 7 "Disciplina
dell'imposta regionale sulle formalità di trascrizione, iscrizione
ed annotazione di veicoli al Pubblico Registro Automobilistico
(IRT)" prevede che l'ammontare dell'IRT giornalmente riscossa debba
essere versata al tesoriere dal concessionario della riscossione
(attualmente è l'ACI), entro il terzo giorno lavorativo
successivo.
In seguito alle disposizioni contenute nel DPR 19 settembre
2000, n. 358, sarà prossimamente operativo lo "sportello telematico
dell'automobilista", tramite il quale la presentazione delle
formalità al PRA (immatricolazione, reimmatricolazione,
registrazione della proprietà, passaggi di proprietà degli
autoveicoli, dei motoveicoli e dei loro rimorchi, ad esclusione dei
veicoli nuovi di importazione non ufficiale provenienti
dall'estero), da parte delle Agenzie, avverrà in via telematica e
senza vincoli di competenza territoriale, allo scopo di
semplificare i procedimenti.
I vantaggi dell'istituzione di tale sportello, sono che, a piena
attuazione della normativa, non sarà più necessario rivolgersi a
PRA e separatamente agli Uffici Provinciali della Motorizzazione
per ottenere i certificati di proprietà (ex foglio complementare) e
la Carta di Circolazione (libretto), ma potranno essere rilasciati
da entrambi gli Enti, evitando così i tempi di attesa tra una
emissione e l'altra (circa 60 giorni); di conseguenza, la Regione
potrà disporre della relativa IRT con anticipo rispetto all'attuale
regime.
Lo sportello telematico dell'automobilista sarà attivato
presso:
- uffici Provinciali della Motorizzazione;
- uffici Provinciali dell'ACI che gestiscono il PRA;
- delegazioni dell'ACI;
- imprese di consulenza automobilistica (Agenzie).
Attualmente, la riscossione dell'IRT da parte dell'ACI (attuale
concessionario della riscossione) avviene in contanti o tramite
assegno circolare non trasferibile. Considerato che la maggior
parte delle variazioni al PRA avvengono tramite agenzia, l'ACI
dovrà adottare strumenti di pagamento compatibili con il nuovo
modello organizzativo, adottando il RID (Rapporti Interbancari
Diretti) quale strumento telematico di pagamento per la riscossione
dell'IRT. Il RID interbancario consiste in un ordine di addebito,
preautorizzato dall'Agenzia, che il PRA inoltra in via telematica
al proprio Istituto Cassiere: quest'ultimo provvede a trasmettere
l'ordine alla banca domiciliataria dell'Agenzia affinché la somma
richiesta con il RID sia addebitata sul conto dell'Agenzia stessa
ed accreditata su quello dell'ACI. Le formalità telematiche come da
normativa interbancaria prevedono quanto segue:
- 1 giorno per l'inoltro del RID: il PRA, a chiusura della
giornata contabile, inoltra la richiesta di RID al proprio Istituto
Cassiere;
- 1 giorno per la trasmissione del RID alla banca
corrispondente: l'Istituto Cassiere del PRA trasmette il RID alla
banca domiciliataria dell'Agenzia;
- 1 giorno per l'accredito del RID sul conto transitorio
dell'Ufficio regionale PRA (a fine giornata il conto di transito
viene azzerato e tutte le somme in giacenza sono automaticamente
riversate sul corrispondente conto capofila di Tesoreria Centrale
dell'ACI);
- 2 giorni per l'accredito sul conto principale di Tesoreria
Centrale ACI: due giorni dopo (per effetto delle disposizioni
normative che disciplinano la gestione di Cassa per conto degli
Enti rientranti nella Tesoreria Unica) i medesimi importi vengono
definitivamente trasferiti sul conto principale di Tesoreria
Centrale dell'ACI.
Da quanto sopra si evidenzia che l'Ente avrà la materiale
disponibilità delle somme necessarie per i riversamenti dell'IRT
dopo cinque giorni dalla presentazione delle formalità telematiche
presso i propri uffici, mentre attualmente riceve l'importo in
contanti.
In considerazione di quanto sopra esposto, l'ACI ritiene che i
tre giorni lavorativi previsti dal vigente regolamento per
consentire il trasferimento delle somme incassate, non siano più
sufficienti, per cui propone la modifica al 1° comma dell'articolo
7.
Ho allegato uno specchietto per rendere più comprensibile quello
che è il traffico attuale.
Presidente
È aperta la discussione generale.
La parola alla Consigliera Squarzino Secondina.
Squarzino (PVA-cU)
Non intervengo nel merito di questo
disegno di legge, che è una modifica di un regolamento; presento
però un ordine del giorno in relazione a questa modifica, nel senso
che questa volta voglio riproporre, in modo tale che il Consiglio
si pronunci, la questione che avevo già portato all'attenzione
dell'Assessore, sulla possibilità, necessità, opportunità che la
Regione utilizzi una competenza che le viene concessa, quella di
abbassare, ridurre o esentare dal pagamento dei tributi propri, in
questo caso l'IRT, le organizzazioni non lucrative di utilità
sociale.
Presidente
Do lettura dell'ordine del giorno presentato
dalla Consigliera Squarzino Secondina:
Ordine del giorno Il Consiglio regionale
Preso atto che il Decreto Legislativo 4 dicembre 1997, n. 460,
che riordina la disciplina tributaria degli enti non commerciali e
delle organizzazioni non lucrative di utilità sociale, prevede
all'articolo 21 che "I comuni, le province, le regioni e le
province autonome di Trento e di Bolzano possono deliberare nei
confronti delle ONLUS la riduzione o l'esenzione dal pagamento dei
tributi di loro pertinenza e dai connessi adempimenti";
Considerato che fra i tributi di pertinenza della Regione c'è
l'Imposta regionale di Trascrizione delle auto (IRT);
Ritenuto opportuno ed importante utilizzare tale possibilità
normativa per dare un segnale di attenzione nei confronti del mondo
delle organizzazioni non lucrative di utilità sociale che svolgono
un ruolo importante nella nostra Regione;
Impegna la Giunta
a promuovere un'iniziativa legislativa in tal senso, in
occasione della predisposizione della legge finanziaria 2003.
F.to: Squarzino Secondina - Beneforti - Curtaz
Chi chiede di intervenire in discussione generale? Se nessuno
chiede la parola, dichiaro chiusa la discussione generale.
La parola all'Assessore al bilancio, finanze e programmazione,
Agnesod.
Agnesod (UV)
Chiedo due minuti di sospensione per
esaminare l'ordine del giorno.
Presidente
I lavori sono sospesi per due minuti.
Si dà atto che la seduta è sospesa dalle ore 11,56 alle ore
12,02.
Presidente
La parola all'Assessore al bilancio, finanze e
programmazione, Agnesod.
Agnesod (UV)
Rispetto a questo ordine del giorno, voglio
ribadire quanto abbiamo espresso nella risposta alla precedente
interpellanza, che proprio su questo argomento era stata presentata
dalla Consigliera Squarzino. Il nostro impegno è quello di prendere
in considerazione questa problematica, di inserirla però in un
quadro di fiscalità generale su cui sapremo, probabilmente fra
qualche mese, quali saranno i contorni delineati e su questo
possiamo lavorare.
In "questo" momento è prematuro inserire un ragionamento
definito su "questo"; possiamo vederlo e lo vedremo all'interno di
"questo" contesto, in cui le ONLUS avranno il loro spazio, ma ogni
categoria produttiva e ogni componente di questa comunità troverà
una sua collocazione attraverso una legge organica, però faremo ciò
solo quando avremo il quadro generale della fiscalità riguardante
la nostra regione. L'invito che facciamo è quindi quello di
ritirare l'ordine del giorno; prendiamo l'impegno, dal punto di
vista della sostanza, a rivederlo in un contesto di fiscalità
generale.
Presidente
La parola alla Consigliera Squarzino
Secondina.
Squarzino (PVA-cU)
Se ho presentato l'ordine del giorno
oggi, proprio in riferimento a questo atto legislativo, è perché la
sua risposta, l'altra volta, era stata molto vaga e generica, senza
nessun impegno preciso su questo tema.
Non le ho chiesto, Assessore, di rivedere tutti i contributi per
tutte le varie categorie, ma c'è una legge molto precisa che
individua una categoria precisa, enti, organizzazioni non
lucrative, e per queste categorie, proprio perché sono un settore
particolare - ONLUS, associazioni del volontariato, non profit -
che hanno bisogno di un'attenzione per il lavoro che svolgono, il
decreto legislativo prevede che le regioni "possono", non debbono,
ma "possono", se vogliono, dare un segnale positivo di attenzione a
certe categorie, eliminare o ridurre alcuni tributi propri. L'IRT è
un tributo proprio della Regione.
Assessore, non si deve rivedere la fiscalità generale! L'IRT,
imposta regionale di trascrizione, sul bilancio che sarà esaminato
a consuntivo, incide su 15 miliardi, non intacca i 2000 miliardi,
ma si riferisce ad una voce di 15 miliardi, di cui le ONLUS sono
una parte minima. Vogliamo dare questo segnale di attenzione? No!
Va bene, prendo atto che non c'è la volontà politica di essere
attenti a queste categorie, ma che le si vogliono mettere nel
"minestrone generale" in cui ci sono industrie, impresari, per gli
imprenditori, funivie, ecc.. Queste categorie sono un'altra cosa e
richiedono un trattamento diverso, e questo era anche un modo per
intervenire con un trattamento diverso! Capisco anche che alla
Giunta dispiace dover riconoscere la bontà di un'iniziativa
dell'opposizione, non può accettarla, altrimenti sarebbe dar
credito all'opposizione: prendo atto di questo, comunque non la
ritiriamo!
Presidente
La parola all'Assessore al bilancio, finanze e
programmazione, Agnesod.
Agnesod (UV)
Voglio fare una dichiarazione di voto e
aggiungere anche un elemento che la Consigliera non conosce.
Noi ci asterremo su questo ordine del giorno, perché in questo
momento l'IRT non esiste più e non so se la Consigliera lo sa,
quindi, non esistendo più questa, rientra il ragionamento di cui
parlavo prima, che il tutto va visto in una fiscalità generale.
Cosa significa questo? Significa capire se questo provvedimento
verrà di nuovo riconfermato il prossimo anno, quali soggetti
dovranno pagare e quali no. Allora, quale tipo di impegno prende un
Consiglio serio su un argomento di questo genere in un momento come
questo? Il "decreto Omnibus" è entrato in vigore da ieri, l'IRT non
esiste più, quindi non esiste né per le ONLUS, né per le altre
categorie…
Squarzino
(fuori microfono)
… perché dobbiamo fare questa
legge…?
Agnesod (UV)
… questa
modifica l'abbiamo portata in Consiglio la settimana scorsa, questo
decreto è uscito ieri, vogliamo ritirarla? Io non la ritiro, la
votiamo... come un boomerang?
Noi abbiamo modificato il regolamento da 5 a 3 giorni. Io la
legge la lascio, perché questo vale fino al 31 dicembre 2002,
quindi dal 1° gennaio 2003 in teoria può riprendere, ma non ne
siamo sicuri. Il vostro impegno non ha senso, non sta in piedi. Non
possiamo promuovere, oggi, un'iniziativa legislativa in tal senso,
e quindi il nostro impegno è di prendere in considerazione questo
problema in un quadro più chiaro, in cui si può portare un elemento
definitivo che dia delle garanzie alle stesse categorie che operano
in Valle.
A questo punto ribadisco la nostra astensione.
Presidente
La parola alla Consigliera Squarzino
Secondina, per dichiarazione di voto.
Squarzino (PVA-cU)
Ho ascoltato attentamente la
dichiarazione di voto dell'Assessore Agnesod, ma se c'è la volontà
politica di intervenire in questo, perché non si è voluto
modificare l'ordine del giorno prima della chiusura della
discussione generale? Si poteva benissimo utilizzare questo
strumento per impegnarsi politicamente a rivedere la cosa e a farlo
pubblicamente come impegno del Consiglio e della Giunta! Speravo
che ci fosse la disponibilità di rivedere e di modificare il
documento, invece non si è voluto fare questo prima della chiusura
della discussione generale.
Noi votiamo a favore dell'ordine del giorno per tutti i motivi
che abbiamo detto.
Presidente
Pongo in votazione l'ordine del giorno:
Consiglieri presenti: 23
Votanti: 3
Favorevoli: 3
Astenuti: 20 (Agnesod, Aloisi, Cerise, Comé, Ferraris, Fiou,
Lanièce, Lattanzi, Marguerettaz, Martin, Nicco, Perrin, Perron,
Piccolo, Praduroux, Rini, Tibaldi, Vallet, Viérin D., Viérin
M.)
Il Consiglio non approva.
La parola al Consigliere Rini per dichiarazione di voto sulla
proposta di regolamento.
Rini (UV)
Solo perché sono cogestore di una derivazione
dell'ACI e, siccome l'ACI è concessionario della riscossione
dell'IRT, per questo motivo non prendo parte alla votazione.
Presidente
Pongo in votazione la proposta di
regolamento:
Consiglieri presenti: 21
Votanti: 16
Favorevoli: 16
Astenuti: 5 (Beneforti, Curtaz, Lattanzi, Squarzino Secondina,
Tibaldi)
Il Consiglio approva.
