Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI


Resoconto integrale del dibattito dell'aula
Oggetto del Consiglio n. 2672 del 12 giugno 2002 - Resoconto
OGGETTO N. 2672/XI Accertamento delle cause del movimento
franoso in Comune di Verrès.
(Interrogazione)
Interrogazione Osservato che nelle settimane scorse una frana
di discrete dimensioni ha interrotto la strada per il Castello di
Verrès, provocando danni, disagi e polemiche;
Appreso che detta frana sarebbe stata provocata dalla
costruzione abusiva di muri da parte di un'impresa che operava
sulla località;
Ritenuto opportuno conoscere se i servizi regionali che si
occupano delle problematiche geologiche abbiano ricoperto un
qualche ruolo nella vicenda, che appare di una certa
gravità;
il sottoscritto Consigliere regionale
Interroga
l'Assessore competente per sapere:
1) se gli uffici regionali competenti sono stati in qualche
modo coinvolti nella vicenda e se hanno comunque potuto ricostruire
l'accaduto;
2) se, in riferimento alla frana in oggetto, sono
configurabili eventuali responsabilità amministrative.
F.to: Curtaz
Presidente
La parola all'Assessore al territorio,
ambiente e opere pubbliche, Vallet.
Vallet (UV)
Il Servizio di difesa del suolo
dell'Assessorato del territorio è stato interessato della questione
il 9 maggio scorso, su richiesta dell'Amministrazione comunale di
Verrès, a seguito di un fenomeno di crollo che si era verificato
nella mattinata stessa, al fine di fornire una valutazione del
fenomeno e soprattutto in funzione delle misure da adottare a
tutela della pubblica incolumità.
Il fenomeno che si è verificato si localizzava all'interno di
un'area di cantiere per l'edilizia residenziale che, dalle notizie
fornite dall'Amministrazione comunale e dai soggetti coinvolti, era
già stato interessato da un precedente fenomeno di dissesto il 3
maggio. Il primo evento di dissesto si era sviluppato con
l'insediamento di alcuni manufatti di sostegno e terrapieni
realizzati nell'ambito dei lavori di realizzazione degli edifici,
tale evento aveva determinato il coinvolgimento di alcune proprietà
private poste immediatamente a valle dell'area di cantiere. Il
fenomeno avvenuto nella mattinata del 9 maggio, a cui era seguito
l'intervento del Servizio difesa del suolo, aveva coinvolto il
settore sommitale dell'area di cantiere determinando il collasso di
una porzione di un manufatto di sostegno in cemento armato e il
crollo e ribaltamento di una porzione di ammasso roccioso, il cui
materiale si era accumulato sull'area di cantiere andando ad
interessare il tornante e un tratto della strada comunale di
accesso al castello.
Per rispondere alla prima domanda, l'azione svolta dal Servizio
difesa del suolo è stata quella di analizzare le dinamiche
gravitative verificatisi al fine di valutare i possibili scenari di
evoluzione del sito e, conseguentemente, di suggerire all'autorità
comunale competente le azioni immediate da porre in atto al fine di
tutelare la pubblica incolumità. In prima battuta, viste le
condizioni di precaria stabilità dell'ammasso franato, in relazione
anche alle contingenti condizioni atmosferiche - era stato
dichiarato lo stato di allerta meteorologico diramato dalla
Presidenza della Regione -, si suggeriva l'adozione di misure di
cautela che portavano all'evacuazione temporanea di alcuni edifici,
alla chiusura della strada comunale e alla messa in opera di
adeguate azioni di controllo e sorveglianza, azioni puntualmente
adottate dall'autorità comunale.
Il progressivo miglioramento delle condizioni atmosferiche e
l'assenza di indizi di movimenti ancora in atto sull'area di
cantiere permettevano il progressivo rientro dalle misure di
cautela precedentemente adottate. In funzione delle condizioni
geostrutturali e morfologiche del sito si suggeriva l'adozione di
misure minime per garantire la fruizione delle strutture
residenziali e stradali presenti in condizione di sicurezza. Tale
intervento era finalizzato alla realizzazione di opere e di
interventi atti a contenere eventuali ed ulteriori
destabilizzazioni dei materiali franati e di riporti che avrebbero
potuto creare situazioni di rischio.
L'intervento era inoltre da associare alla rimozione delle
porzioni di manufatti coinvolti dai cedimenti e in condizioni
statiche precarie, alla stabilizzazione dei fronti di scavo,
coinvolti dai movimenti e dei materiali di accumulo.
Conseguentemente a tali attività si sarebbe dovuto approntare una
verifica puntuale delle condizioni di stabilità degli affioramenti
rocciosi, delle coperture superficiali e dei manufatti residui in
relazione agli interventi di stabilizzazione definitiva dell'area e
del suo utilizzo futuro. Le valutazioni tecniche della struttura
regionale sono state formalizzate con un'apposita nota del 17
maggio 2002.
Per quanto riguarda la seconda domanda, credo che la questione
riguardi soprattutto la competenza rispetto a quanto si è
verificato. Il controllo tecnico-amministrativo su interventi di
natura edilizia residenziale spetta all'autorità comunale
competente. Considerato che i dissesti verificatisi sono
localizzati internamente in un'area di cantiere, il soggetto
preposto all'attuazione delle misure e al corretto avanzamento dei
lavori è il committente oppure, attraverso la figura tecnica
specifica, il direttore dei lavori.
Richiamando quindi la normativa regionale in tema di
organizzazione delle attività regionali di protezione civile, cito
l'articolo 3 della legge n. 5/2001, su tali tipologie di dissesto
la competenza operativa spetta ai soggetti privati coinvolti e
all'amministrazione comunale territorialmente competente,
evidentemente responsabile e tutrice della pubblica incolumità.
L'azione della struttura regionale è stata finalizzata
esclusivamente a fornire un supporto tecnico all'autorità locale in
una situazione di emergenza locale, al fine di garantire la
pubblica incolumità in conformità a quanto prescritto dalla recente
delibera di Giunta regionale n. 1775/2002, che è la delibera di
Giunta che definisce e regolamenta l'attuazione della legge n.
5/2001.
Presidente
La parola al Consigliere Curtaz.
Curtaz (PVA-cU)
Lo scopo di questa interrogazione era
quello di avere delle ulteriori informazioni su una vicenda che ha
interessato non solo il Comune di Verrès, ma l'opinione pubblica,
anche perché la strada che porta al Castello di Verrès è importante
vista anche la fama del castello.
Ringrazio l'Assessore per avermi dato una risposta dettagliata
alle mie questioni e mi dichiaro soddisfatto.
