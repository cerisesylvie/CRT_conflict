Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 1369 del 9 marzo 2022 - Resoconto
OGGETTO N. 1369/XVI - Interpellanza: "Stato del trasferimento
del contratto di gestione e manutenzione del cogeneratore della
centrale tecnologica del presidio ospedaliero Parini".
Bertin (Presidente) -
Punto n. 38. Illustra
l'interpellanza il consigliere Manfrin.
Manfrin (LEGA VDA) -
Anche qui torniamo con
quest'iniziativa - mi scuso ma anche qui devo utilizzare il termine
di "
vexata quaestio
" - che riguarda la questione energetica
e di gestione del settore termico, di riscaldamento e quant'altro
della nostra sanità, ma andiamo a esaminarla da un punto di vista
più specifico, ovvero da un punto di vista di un impianto di
cogenerazione.
Quello che non conoscevamo, quando abbiamo trattato la questione
della convenzione Consip-MIES 2, che, come tante persone
ricorderanno, abbiamo discusso più volte in quest'Assise dove
abbiamo evidenziato le carenze di quell'accordo, una cosa che non
conoscevamo però è che all'interno di quest'accordo e all'interno
degli impianti che garantiscono il riscaldamento e l'energia alle
nostre strutture sanitarie c'era anche un altro accordo che prevede
un impianto di cogenerazione della Jenbacher, che è un'azienda che
produce questo tipo di apparecchi e, come sappiamo, l'impianto di
cogenerazione è particolarmente importante, infatti la
cogenerazione risponde in modo efficace alle esigenze della realtà
energivora, che è caratterizzata da elevati consumi di calore e di
energia elettrica. Anche qui un impianto di cogenerazione permette
la produzione simultanea di energia elettrica e termica partendo da
una singola fonte energetica all'interno di un unico sistema
integrato, per questo motivo appunto si parla di produzione
combinata.
Utilizzando lo stesso combustibile, ovvero il gas naturale,
questo chiaramente è un periodo particolarmente importante per il
gas, per generare due vettori energetici: elettricità e calore, è
possibile incrementare l'efficienza di utilizzo del combustibile di
partenza fino all'85 percento, con la conseguente riduzione dei
costi in bolletta e dell'emissione di CO2 rispetto alla produzione
separata di elettricità e calore. L'utilizzo del calore generato
dal processo, che altrimenti, come sappiamo, andrebbe disperso,
permette alla cogenerazione di ottenere le più elevate prestazioni
di efficienza energetica con il vantaggio di poter gestire la
produzione di energia in modo continuativo affidabile e sicuro. Il
problema si trova nel momento in cui da una squadra di manutenzione
interna che aveva la nostra sanità si decide di esternalizzare
questo servizio e rimane una sacca: quella dell'impianto di
cogenerazione della Jenbacher, che era, a differenza del resto, in
gestione alla ditta Jenbacher.
Con l'ingresso del nostro Ospedale, della nostra sanità nella
convenzione della Consip-MIES 2, tutto viene trasferito in gestione
a Edison ma il problema è che questo impianto della Jenbacher
rimane senza un accordo perché c'era un altro contratto che
disciplinava la gestione di quest'impianto di cogenerazione.
Ora, non era stato stabilito, incredibilmente, nessun passaggio
dalla manutenzione interna alla manutenzione dell'Edison da parte
di quest'impianto, quindi alla data di settembre, quando tutto
questo contratto viene trasferito, l'impianto di cogenerazione
viene spento. Nel momento in cui si doveva cominciare a utilizzare
in maniera importante l'elettricità, l'energia e soprattutto il
calore per riscaldare le strutture, l'impianto di cogenerazione
viene spento perché non c'era chi poteva gestirlo.
Non solo, quando io richiedo i dati rispetto all'utilizzo e alla
manutenzione di questa struttura, mi viene risposto nella richiesta
di accesso agli atti che - e cito la richiesta di accesso agli atti
-: "si precisa che nell'ambito della convenzione multiservizio
tecnologico MIES 2 di Consip, assuntore Edison, per
l'efficientamento energetico dei presidi ospedalieri il contratto
con Jenbacher è in corso di trasferimento a Edison per competenza".
Peccato che in realtà questo trasferimento non era in divenire
perché quest'eventualità mi pare di capire che non era stata
considerata, cioè il fatto che si dovesse trasferire anche questa
gestione.
A settembre viene spento l'impianto di cogenerazione, c'è una
fitta corrispondenza fra la ditta Jenbacher e la sanità, che tira
in ballo chiaramente anche Edison perché non soltanto c'era questo
impianto spento, e parliamo di settembre, ottobre, novembre,
dicembre, gennaio sicuramente, probabilmente anche febbraio...
questo impianto rimane spento senza una gestione, ma addirittura
c'era il rischio di penali, mi pare che ci fosse una penale che
prevedeva il pagamento del 15 percento di quello del dovuto appunto
nel caso in cui la Jenbacher avesse dovuto lasciare tutto senza
trovare un accordo con Edison. Ci troviamo quindi non soltanto con
l'impianto di cogenerazione spento ma anche con il rischio di
pagare salatissime penali.
Nonostante quello che viene scritto, cioè che il trasferimento
era in corso, in realtà non c'era alcun trasferimento in corso ma
c'era una concitata concertazione che si provava a fare tramite
mail
, al mese sicuramente di gennaio non risultava alcun
trasferimento.
Ecco perché con quest'interpellanza chiediamo, visto anche che
pare, da quello che ci viene riferito, che l'impianto necessiti di
manutenzione nel mese di marzo, quali siano le motivazioni di
questo tardivo trasferimento di contratto, quali siano le ore di
produzione energetica perse a causa del mancato trasferimento,
peraltro avvenuto anche nei mesi più freddi, quale sia ad oggi lo
stato di trasferimento del contratto e quali siano i costi
ulteriori, se vi sono, causati dal trasferimento di questo
contratto a Edison.
Presidente -
Risponde l'assessore Barmasse.
Barmasse (UV) -
Per rispondere ai quesiti, relativamente
al primo: "quali siano le motivazioni di un così tardivo
trasferimento di contratto", si premette che i cogeneratori,
essendo trattati dalle norme vigenti come officine di produzione
elettrica a tutti gli effetti, sono soggetti ad autorizzazioni e
licenze rilasciate dall'Agenzia delle dogane. Si consideri che la
convenzione per l'affidamento di un multiservizio tecnologico
integrato, con fornitura di energia MIES 2, nella sua parte
applicativa prevede l'arresto e la dismissione del cogeneratore
attuale, in ragione del fatto che la sua vita tecnica è pressoché
al termine e la progettazione e l'installazione da parte di Edison
di un nuovo cogeneratore di potenza superiore all'esistente. L'USL
ha ritenuto di prevedere un utilizzo residuo della macchina
esistente per quanto possibile fino all'installazione della
macchina nuova a favore di un'ulteriore produzione di energia. Non
sono, quindi, computabili ore di produzione persa, tanto meno la
stagione fredda è una discriminante trattandosi di un impianto di
trigenerazione.
Per quanto concerne le ultime due domande, la n. 3 e la n. 4:
"quale sia ad oggi lo stato del trasferimento del contratto" e
"quali siano i costi ulteriori, se vi sono, causati dal
trasferimento di questo contratto a Edison". Il trasferimento del
contratto di manutenzione del cogeneratore esistente presso il
Presidio ospedaliero Parini ha richiesto i seguenti adempimenti
tecnici: volturazione della licenza di produzione dell'energia
elettrica rilasciata dall'Agenzia delle dogane da USL a Edison,
definizione con il gestore del contratto di manutenzione delle
modalità di trasferimento da USL a Edison a seguito del
trasferimento della licenza di produzione, stesura e sottoscrizione
dell'accordo di trasferimento del contratto tra USL, Jenbacher a
Edison. Il contratto è stato trasferito in data 1° febbraio 2022
senza costi.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Grazie Assessore, però lei ha detto
che era un impianto di rigenerazione, cosa che ovviamente non è, è
un impianto di cogenerazione che è differente, come ho avuto modo
di spiegare in maniera tecnica all'inizio della mia presentazione,
si tratta appunto di poter utilizzare il gas per produrre sia
energia che calore, quindi sono due cose completamente
differenti.
Al di là di questo, rimango stupito dal fatto che si sapeva che
sarebbe stato concluso questo percorso per adottare questa
convenzione, la Consip-MIES 2, lo si sapeva da tempo perché si è
cominciato a discutere nel 2019 e incredibilmente dal 2019 ad oggi
non si è trovato il tempo per trovare una quadra anche con i
gestori della Jenbacher, fermo restando il fatto che - e questo
credo che lei lo sappia, probabilmente glielo avranno riferito - ma
coloro i quali utilizzeranno l'impianto e lo prenderanno in
gestione non hanno la conoscenza di quell'impianto. Sostanzialmente
la Jenbacher ha prodotto, installato, utilizzato e manutenuto
quell'impianto conoscendone nello specifico le funzioni in maniera
approfondita, chi andrà a utilizzarlo non sappiamo quali conoscenze
specifiche abbia ma sicuramente non ha la conoscenza di chi
chiaramente lo ha installato. Oltre a questo, si è arrivati a
ridosso della data, cioè a settembre, quando è entrata in vigore la
convenzione, senza partire per tempo e trasferire l'impianto. Ora
vengo a sapere che è stato finalmente trasferito al 1° di febbraio,
benissimo, senza penali, ma rimane il fatto che i mesi di
settembre, ottobre, novembre, dicembre e gennaio, quindi cinque
mesi, sono continuati non con cogenerazione, come lei ha detto e
come le hanno trasmesso, ma senza mettere in funzione l'impianto di
cogenerazione, che avrebbe potuto sicuramente funzionare,
soprattutto in un momento di crisi energetica come quello attuale
che sicuramente chiede l'utilizzo di tutte le possibilità che ci
sono per poter abbattere i costi.
Ci dispiace di questa perdita e ci auguriamo che per il futuro
si possa arrivare tempestivamente a utilizzare tutte le opportunità
che le nostre strutture perlomeno ad oggi possiedono.
