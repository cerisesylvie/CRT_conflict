Classificazione
ORDINE PUBBLICO - FORZE ARMATE
Pubblica sicurezza



Oggetto del Consiglio n. 1670 del 23 giugno 2022 - Resoconto
OGGETTO N. 1670/XVI - Interpellanza: "Adozione di misure di
messa in sicurezza dell'area lungo la Dora Baltea nel comune di
Pollein occupata da strutture abusive a fini abitativi".
Bertin (Presidente) -
Alla presenza di 31 Consiglieri
riprendiamo l'ordine del giorno. Siamo al punto n. 44. Per
l'illustrazione, si è prenotato il consigliere Manfrin a cui passo
la parola.
Manfrin (LEGA VDA) -
Con quest'iniziativa evidenziamo una
situazione sicuramente critica che si è venuta a verificare.
L'occasione nella quale abbiamo potuto apprendere di questa
situazione è purtroppo una situazione tragica, come molti di noi
sapranno, c'è stato purtroppo un macabro ritrovamento di una
persona deceduta e seppellita appunto sull'argine della Dora e
numerose ricostruzioni giornalistiche, che hanno chiaramente
analizzato il caso, hanno evidenziato che questa è stata ritrovata
vicino ai resti di una specie di accampamento all'addiaccio. L'ANSA
riferisce: "la fossa è dietro la piscina comunale, vicino ci sono i
resti di una specie di accampamento all'addiaccio" e il "Corriere
della Sera": "la zona, non lontano dalla pista ciclabile lungo cui
molti Aostani vanno a correre e a fare movimento, presenta tracce
evidenti della presenza di senzatetto che cercano di ripararsi
nella boscaglia".
Quest'iniziativa non è la prima che facciamo su questo tema
perché già nel 2018 e 2019, i primi mesi del 2019, segnalammo che
sul greto del fiume si trovavano delle... non so come definirle...
abitazioni mi sembra un po' eccessivo, degli accampamenti, delle
strutture abusive che vedevano la presenza di persone che vi
abitavano all'interno. Credo sia assolutamente superfluo dire che
quelle persone non hanno alcuna autorizzazione nel risiedere lungo
le sponde del fiume e credo sia anche ultroneo dire che ovviamente
questo espone le persone nello specifico a precisi rischi e
pericoli: ad esempio, in caso di piena, ma anche le persone che
dovrebbero andare a recuperare questi stessi residenti, e
ricordiamo purtroppo tutti quello che accadde qualche anno fa a un
vigile del fuoco deceduto da cui oggi prende il nome la Caserma dei
vigili fuoco valdostani... ma anche una sacca di illegalità che si
viene a creare con persone dalla dubbia provenienza che risiedono
in una zona nella quale non potrebbero risiedere e che, per
esempio, nel 2019 avevano messo in atto alcuni comportamenti
molesti nei confronti delle persone che, ad esempio, sulla pista
ciclabile transitavano con precise molestie alle donne che facevano
jogging
, piuttosto che con aggressioni rispetto alle persone
che da quella pista ciclabile transitavano.
Alla luce di tutto questo, quindi ricordiamo che nel 2018, con
un'ordinanza di cui al protocollo n. 18546 del 16 novembre 2018,
venne intimato, a seguito di una nostra iniziativa ispettiva, lo
sgombero dell'area demaniale occupata abusivamente con la rimozione
della baracca e ripristino dello stato dei luoghi. A fronte di
questo già primo intervento, che però non era stato a questo punto
risolutivo, perché se si trovano ancora tracce di insediamenti e
accampamenti, è evidente che non sia assolutamente risolutivo, ci
sentiamo di indicare con quest'iniziativa la necessità di un
intervento che possa ristabilire l'ordine, che possa andare, da una
parte, a verificare, ad accertare la presenza di persone
abusivamente residenti sulle sponde del fiume e dall'altra parte
che possa andare a intervenire con la demolizione di eventuali
strutture chiaramente abusivamente installate e la conseguente
messa in sicurezza, a questo punto anche la possibilità di evitare
che sia i fatti criminosi di cui riferito, che risalgono al
2018-2019, sia eventualmente altre future possibilità di
problematiche non vengano più a ripresentarsi: ecco perché con
quest'interpellanza chiediamo all'Assessore competente se siano
intervenute segnalazioni similari, se siano stati condotti
eventualmente degli approfondimenti rispetto alle segnalazioni e se
sia intenzione dell'Amministrazione adottare procedure per mettere
in sicurezza l'area e smantellare le zone occupate
abusivamente.
Presidente -
Per la risposta, ha chiesto la parola
l'assessore Marzi.
Marzi (SA) -
Collega Manfrin, nel rispondere a questa
prima domanda, abbiamo provato a interpretare dalla sua
presentazione credo in maniera corretta perché immaginiamo che lei
intendesse se siano pervenute segnalazioni similari a quelle
oggetto di discussione del Consiglio del 10 luglio 2019 n. 81-XI
come da lei richiamato. Al riguardo alcuna segnalazione rispetto a
occupazioni abusive a fini abitativi o a qualsiasi titolo di
terreni e appartamenti al demanio idrico in prossimità delle sponde
della Dora Baltea è pervenuta alle nostre strutture.
"Se siano stati condotti approfondimenti in merito alle suddette
segnalazioni": la nostra struttura, non direttamente competente, ha
però immediatamente preso contatto con la competente stazione
forestale di Aosta per eseguire i sopralluoghi e gli accertamenti
del caso. Il personale dell'Ufficio gestione demanio idrico della
Regione, coadiuvato dal personale della Stazione forestale di
Aosta, che ringrazio, e da quello della Polizia locale di Gressan,
ha effettuato in data 16 giugno 2022 apposito sopralluogo presso
l'area in cui è avvenuta la tragedia, oggetto delle recenti notizie
di cronaca. La zona oggetto di sopralluogo sulle sponde della Dora
Baltea è stata estesa dal ponte che collega la zona del cimitero di
Aosta all'area sportiva di Gressan a monte sino alla località Pont
Suaz a valle. Nel corso del sopralluogo è stato appurato che il
ritrovamento del corpo è avvenuto in una zona della Dora Baltea
ubicata in comune di Gressan appartenente ai beni del demanio
idrico statale. L'unica zona con presenza di oggetti, coperte, teli
di plastica e un ombrellone che fanno presumere l'utilizzo delle
aree quali rifugi improvvisati è quella in cui è stato ritrovato il
corpo della povera vittima. In tutto il tratto ispezionato non sono
state rinvenute strutture precarie che integrino il reato di abuso
edilizio e che debbano essere rimosse mediante abbattimento.
Rispetto alla terza domanda, le attività da effettuare
riguardano esclusivamente la bonifica del sito mediante la
rimozione dei rifiuti ivi abbandonati. Dal numero e dall'entità
degli oggetti ritrovati nulla fa presumere che la zona possa essere
stata utilizzata quale accampamento stabile da parte di una
moltitudine di persone, bensì quale giaciglio di fortuna di una
singola persona. La fattispecie rilevata inoltre si differenzia
notevolmente da quella di cui al citato oggetto del Consiglio
regionale del 2019 in quanto in quel caso la struttura abusiva era
realizzata con assi di legno, lamiera, onduline di plastica e
ulteriori elementi in cemento amianto che hanno reso necessario un
apposito intervento di bonifica.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Grazie Assessore. No, non ha
interpretato correttamente rispetto alle segnalazioni similari,
cioè quello che intendevo in quest'interpellanza era se erano
giunte delle segnalazioni similari a quelle già riportate dagli
organi di informazione rispetto all'iniziativa richiamata che
voleva semplicemente dare un'informazione storica rispetto a quanto
era già stato trattato all'interno di quest'aula, ma comprendo che
non possa essere chiaro in questo senso e nella formulazione
rispetto all'iniziativa. È mia colpa evidentemente, sarà mia cura
essere più preciso nelle prossime volte.
Detto questo, apprezzo molto il lavoro di approfondimento che è
stato effettuato, che, secondo me, dovrebbe essere a questo punto
anche programmato, perché venire a scoprire dagli organi
d'informazione che ci troviamo di fronte a insediamenti di questo
tipo, ancorché di una sola persona, ancorché di fortuna, è
evidentemente un segnale da non sottovalutare perché è evidente che
una persona che va a dormire sul letto di un fiume non è che possa
farci dormire sonni tranquilli. Da una parte sicuramente per la
persona in questione che potrebbe avere ottimi motivi, cioè
mancanza di denaro per trovare una sistemazione migliore da una
parte, ma anche mancanza di possibilità di potersi far vedere in
giro, magari perché ricercato, piuttosto che perché non ha alcun
titolo per risiedere da alcuna parte, quindi in entrambi i casi
sarebbe opportuno fare i dovuti approfondimenti ed evitare che
persone di questo tipo possano risiedere sul territorio
valdostano.
Mi sono reso conto anche adesso che il titolo è stato riportato
erroneamente, perché si chiede conto della messa in sicurezza della
Dora nella zona del comune di Pollein, in realtà la zona
chiaramente oggetto degli approfondimenti giornalistici è ubicata
invece molto più a monte, quindi, come giustamente ha detto sulla
parte relativa al comune di Gressan, quindi ringraziando per il
pronto intervento, intervento eseguito poi il 16 di giugno, quindi
non molto tempo fa ma sicuramente utile per andare a capire cos'è
accaduto, io ringrazio per la risposta e mi auguro davvero che
vengano programmati una serie di interventi di verifica con cadenza
periodica per verificare che effettivamente nessuno possa più
utilizzare la sponda del fiume come riparo ancorché di fortuna.
