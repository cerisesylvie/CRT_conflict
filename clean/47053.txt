Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 3384 del 7 marzo 2024 - Resoconto
OGGETTO N. 3384/XVI - Interpellanza: "Intendimenti per la
riapertura in tempi brevi della biblioteca di Châtillon".
Bertin (Presidente) -
Punto n. 27. Si è prenotato il
consigliere Perron, ne ha facoltà.
Perron (LEGA VDA) -
Abbiamo ricevuto segnalazioni nelle
settimane precedenti che la biblioteca di Châtillon, quella
prossima alla riapertura, nella sede storica, a fine febbraio,
quindi stiamo parlando della sede al centro del borgo, mentre negli
ultimi anni era stata spostata nella zona adiacente al Comune,
resterà invece ancora chiusa, le notizie erano che dovesse aprire a
fine febbraio e chiaramente oggi siamo a marzo.
Vista l'importanza che la biblioteca stessa riveste nella sua
funzione sociale e culturale, in particolare nella sua ubicazione
nel centro storico - sappiamo che il centro storico sta soffrendo
particolarmente, è parecchio spopolato e ci sono poche persone in
giro - vogliamo capire se le segnalazioni ricevute corrispondano al
vero - se magari ci dà delle buone notizie, magari è stata
riaperta, non lo sappiamo - quali siano le motivazioni della
mancata riapertura nei tempi previsti di fine febbraio e quali
intendimenti si abbiano per la riapertura in tempi brevi nella
citata sede di Châtillon.
Aggiungo che, da ultime notizie che ci sono arrivate, si paventa
l'idea che la biblioteca possa avere degli orari ridotti e in
particolare che nel pomeriggio possa rimanere chiusa. Capisce anche
lei, Assessore, chiaramente che sarebbe un problema: tanti ragazzi
finiscono la scuola e proprio lì auspichiamo che passino il tempo
piuttosto che in altri posti. Sarebbe quindi anche questa una
soluzione decisamente scomoda e che non ci auguriamo. Ci dia un po'
di notizie positive, speriamo, su questo tema.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
Anche qui mi sono fatto fare un
piccolo inquadramento che, a uso anche di comprensione e di
contestualizzazione dell'interpellanza, può essere utile.
La sede storica della biblioteca comprensoriale Monsignor Duc di
Châtillon è stata chiusa nel 2018 per l'esigenza di eseguire lavori
di adeguamento alle norme di prevenzione incendi.
Per alcuni anni pertanto, in accordo con il Comune di Châtillon,
la biblioteca è stata dislocata presso l'ex Hotel Londres su una
superficie ampiamente ridotta rispetto a quella originaria. Questo
ha comportato la necessità di effettuare a suo tempo una selezione
del fondo e immagazzinare la parte che non poteva essere messa a
scaffale.
A conclusione dei lavori di adeguamento, a fine novembre 2023,
sono iniziate le operazioni di trasloco.
Se le operazioni di trasloco di mobili, scaffali e attrezzature
sono state effettuate inizialmente da una ditta specializzata di
facchinaggio, tutte le restanti operazioni, qualitativamente molto
importanti e fondamentali, sono state realizzate dalle tre unità di
personale interno alla biblioteca di Châtillon, coadiuvato da
quello della biblioteca regionale di Aosta. È un tema un po' à la
une nelle nostre interlocuzioni interne, questo della biblioteca di
Châtillon, per i motivi che diceva lei, anche per le esigenze di
aprire in fretta.
Tali operazioni, in un'ottica di razionalizzazione delle risorse
librarie e dei documenti esistenti, sono consistite nel
désherbage
, quindi nella selezione del fondo a scaffale, in
particolare di quello immagazzinato, trattando un totale di oltre
56 mila documenti, nella rimessa e sistemazione a scaffali di tutto
il materiale, nella riorganizzazione degli spazi, delle collezioni
e della relativa segnaletica.
A questo si sono aggiunti ulteriori interventi di manutenzione
non ricompresi nei lavori di adeguamento alle norme di prevenzione
incendio, sia edilizi, sia impiantistici, sia di cablaggio
informatico, così come la necessità di reperire un'ulteriore unità
di personale legata all'esigenza di far fronte a un pensionamento
già perfezionatosi e a un altro prossimo, purtroppo il personale
delle biblioteche - come lei sa - è un personale che non so per
quale motivo... forse sono entrati a seguito di qualche concorso
quasi tutti insieme, per cui stiamo assistendo a un esodo
abbastanza simultaneo.
La scorsa settimana, questo per rispondere alla sua richiesta,
quindi dal 26 febbraio al primo marzo, comunque si sono concluse le
operazioni di
désherbage
e sistemazione degli scaffali.
Nel corso di questa settimana, quindi dal 4 all'8 marzo, saranno
effettuati gli ultimi interventi di fissaggio dei tendaggi e di
sgombero di pulizia e la biblioteca sarà riaperta al pubblico
lunedì 11 marzo.
Presidente -
Per la replica, consigliere Perron.
Perron (LEGA VDA) -
La notizia è buona. Io l'ho inserito
in più, ovviamente non era segnato, al massimo facciamo due parole
in separata sede sulla questione degli orari che ci erano stati
dati, quindi intanto ringrazio per la risposta e poi ne
parleremo.
