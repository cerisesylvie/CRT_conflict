Classificazione
ASSISTENZA SOCIALE
Politiche giovanili
ISTRUZIONE PUBBLICA
ORDINE PUBBLICO - FORZE ARMATE



Oggetto del Consiglio n. 2363 del 5 ottobre 2016 - Resoconto
OGGETTO N. 2363/XIV - Interpellanza: "Interventi nelle scuole
per prevenire il fenomeno del cyberbullismo".
Rosset (Presidente) -
Punto n. 16 dell'ordine del giorno.
Per l'illustrazione, ha chiesto la parola la Consigliera Morelli,
ne ha facoltà.
Morelli (ALPE) -
Riteniamo questo un tema molto serio, un
tema di attualità. Non è la prima volta che se ne parla in
Consiglio regionale, ma abbiamo voluto riportare l'argomento
all'attenzione del Consiglio e in particolare dell'Assessore
competente perché credo tutti durante l'estate siamo venuti a
conoscenza degli episodi gravi, tristi che hanno coinvolto dei
giovani o degli adolescenti, in particolare con la pubblicazione
sul
web
di foto che violano proprio in modo profondo e
lacerante la vita privata, intima delle persone; tutto questo con
una mancanza di consapevolezza da parte dei giovani che poi si sono
resi colpevoli di diffondere sul web immagini che riguardavano loro
amici, loro compagni. È quindi un fenomeno grave, un fenomeno
pervasivo che è ancora sicuramente sottovalutato e sottostimato, a
cui riteniamo si debba porre tutta l'attenzione possibile.
Noi sappiamo che in ambito scolastico tanti sono i progetti che
sono stati messi in atto negli anni scorsi in collaborazione con le
forze dell'ordine, tutti progetti assolutamente validi e
meritevoli: "Carabinieri a scuola", "Una vita da social" e altri
ancora che cercano di trasmettere un messaggio corretto all'interno
della scuola, e quindi tra i ragazzi, per portare ad una convivenza
migliore, ad un rispetto della legalità, ad un rispetto delle
regole. Riteniamo però che forse sia anche necessario qualcosa di
più organico, qualcosa di più strutturale, qualcosa di più costante
e continuativo. Per fare questo, però, riteniamo che si debba avere
contezza all'interno della nostra regione di quali sono le
dimensioni del fenomeno e in questo senso chiediamo se si è a
conoscenza di dati che permettano di stimare effettivamente il
fenomeno nella nostra regione; se e quali azioni vengano messe in
atto in ambito scolastico, questo regolarmente, quindi non in via
eccezionale o episodica, per far sì che vengano intercettate da
subito eventuali situazioni a rischio e quali sono gli attori
coinvolti; quali anche le azioni di formazione e di
sensibilizzazione a beneficio degli insegnanti, che immagino non
sempre siano efficacemente formati, adeguate ad affrontare
situazioni di questo tipo.
Ultima domanda: "se oltre all'adesione volontaria delle
scuole..." nel rispetto dell'autonomia scolastica ovviamente, a
tutti i progetti vari che vengono proposti, anche in collaborazione
con le Forze dell'ordine, tendenti a prevenire questo fenomeno del
cyberbullismo
, siano previste attività educative più
strutturate, più costanti, più organiche per fare in modo che tutti
i ragazzi siano coinvolti in età sempre più tenera, sempre più
precoce, perché il fenomeno è talmente pervasivo e coinvolge ormai
anche fasce di ragazzi, di studenti, di scolari in età sempre più
giovane.
Presidente -
Ha chiesto la parola l'Assessore Rini, ne ha
facoltà.
Rini (UV) -
La collega Morelli ha portato in quest'aula
davvero un tema non solo attuale, ma particolarmente importante,
sul quale l'attenzione è davvero alta soprattutto per i recenti
fatti di cronaca, che ovviamente hanno preoccupato tutti noi.
Quello del
cyberbullismo
è un fenomeno che viene monitorato
nelle scuole della regione,
in primis
dai dirigenti
scolastici, che intervengono immediatamente con azioni di
repressione, di formazione e informazione quando tali fenomeni
emergono in ambito scolastico. In questi casi con le Forze
dell'ordine e/o anche con gli Enti locali, la collaborazione si è
rivelata particolarmente efficace per i ragazzi, soprattutto per i
più giovani, come ricordava lei, perché vengono evidenziate le
ripercussioni sociali del fenomeno del bullismo e le conseguenze di
azioni che ahimè purtroppo sovente sono banalizzate. Nel caso poi
del cyberbullismo la facilità anche con cui tali atti vengono messi
in piedi ovviamente aggrava ancor più la questione.
Per quanto riguarda la sua seconda richiesta: "quali pratiche
vengano regolarmente messe in atto...", l'Assessorato
dell'istruzione e cultura, Dipartimento della Soprintendenza agli
studi, ha promosso e proposto iniziative di sensibilizzazione e di
informazione proprio sul corretto utilizzo di internet, sugli abusi
ad esso legati e sul rapporto dei giovani con la tecnologia e i
social network
: da
Facebook
a
Skype
a
WhatsApp
. Tali iniziative sono repertoriate in un quaderno
operativo pubblicato sul sito delle scuole valdostane e derivano
dall'accordo fortemente voluto dall'Amministrazione regionale, un
accordo interistituzionale tra enti che si occupano di cittadinanza
e di legalità. Un momento in cui quindi tutti gli attori del
territorio si ritrovano e ovviamente tutti insieme, confrontandosi,
possono decidere le azioni migliori, le più mirate, le più efficaci
proprio per combattere questo triste fenomeno. A questo tavolo ci
sono innanzitutto la Procura della Repubblica, la Procura della
Repubblica presso il Tribunale per i minorenni per il Piemonte e
per la Valle d'Aosta, la Polizia di Stato, l'Arma dei carabinieri e
tutte le altre Forze dell'ordine proprio nell'ambito anche del
progetto "Cittadinanza scuola". Questo tavolo ricordo che era stato
costituito con deliberazione della Giunta regionale n. 1539 nel
novembre 2014.
Per quanto riguarda la sua terza questione, gli studenti della
scuola secondaria di primo e di secondo grado hanno inoltre potuto
partecipare alla campagna itinerante di educazione alla legalità in
riferimento all'utilizzo della rete internet "Una vita da social".
Io qua ricorderò qualche evento, gli eventi sono tanti, sul sito ci
sono tutti, poi molto brevemente condividerò con voi due note che
proprio le Forze dell'ordine ci hanno fatto avere. Dicevo, "Una
vita da social", realizzato con la Polizia di Stato per il tramite
del Dipartimento della Soprintendenza agli studi, in collaborazione
con il Ministero e l'Autorità garante per l'infanzia e
l'adolescenza, è un progetto che ha sempre riscosso un grandissimo
interesse, soprattutto da parte dei ragazzi, anche dei ragazzi più
piccoli perché coinvolge anche i bimbi più piccoli. Il monitoraggio
sui progetti e le attività realizzate dalle istituzioni scolastiche
della Regione Valle d'Aosta, effettuato dall'Ufficio supporto
autonomia scolastica nella primavera del 2016, ha rilevato la
presenza di numerose iniziative relative ai comportamenti devianti,
tra cui il bullismo ma soprattutto tra cui il cyberbullismo, che è
un fenomeno crescente. Nello stesso monitoraggio è emersa una
richiesta di formazione dei docenti e di iniziative destinate agli
studenti su questo tema per il prossimo triennio. La risposta a
queste specifiche e opportune richieste sarà soddisfatta attraverso
le proposte che saranno formulate nel nuovo quaderno operativo per
l'anno scolastico 2016-2017 e le azioni che discenderanno dal piano
regionale per la prevenzione 2016-2020, in fase di ultimazione,
realizzato proprio in collaborazione con l'Assessorato della
sanità, delle politiche sociali al Dipartimento della prevenzione
dell'USL.
Io colgo questa occasione anche per ringraziare le Forze
dell'ordine; parlavo prima della collaborazione, della sinergia che
c'è tra la Sovrintendenza, l'Assessorato della sanità e delle
politiche sociali e le Forze dell'ordine: senza questo lavoro di
squadra, credo che non avremmo i risultati che possiamo vantare
oggi e lo dico con tutta serenità. Abbiamo chiesto alle Forze
dell'ordine di farci avere anche dei dati, fortunatamente non ci
sono denunce, non ci sono casi in Valle d'Aosta, però bisogna
tenere alta la guardia, sappiamo quanto sia un fenomeno subdolo,
silenzioso ma sicuramente molto pericoloso. Ringrazio la Guardia di
finanza che ci ha fatto pervenire le loro iniziative: "Educazione
alla legalità economica finanziaria"; "Finanziere per un giorno",
dedicato agli allievi delle scuole primarie e secondarie di primo e
secondo grado, quindi andiamo coprire tutta la fascia; "Amico di
sangue" in collaborazione con l'AVIS; la "Giornata della legalità"
in collaborazione con la Cittadella e la struttura Politiche
sociali e giovanili dell'Assessorato. Anche l'Arma dei carabinieri
ha portato avanti una serie di iniziative, tra cui dieci conferenze
per la formazione della cultura della legalità, a cui hanno
partecipato 450 studenti delle scuole superiori di primo e secondo
grado. Ci hanno segnalato che presso i reparti dipendenti non è
stata presentata alcuna denuncia. Ancora poi la Questura: abbiamo
parlato prima dell'iniziativa "Una vita da social", che in questo
caso è proprio mirata a quel tipo di reato, ovvero al
cyberbullismo, ai reati commessi per mezzo degli strumenti
informatici.
Credo che questa sia la strada da continuare a seguire, quella
della stretta collaborazione tra tutti gli operatori: istituzioni
scolastiche, famiglie, docenti e Forze dell'ordine.
Presidente -
Per la replica, ha chiesto la parola la
Consigliera Morelli, ne ha facoltà.
Morelli (ALPE) -
Assessore, anche noi ci uniamo ai
ringraziamenti nei confronti delle Forze dell'ordine, di tutti quei
soggetti che si attivano sul territorio per far sì che questi
fenomeni siano contenuti, siano limitati per quanto possibile. Come
giustamente lei anche sottolineava, questi sono fenomeni
estremamente subdoli, per cui, prima di arrivare ad una denuncia,
la cosa deve essere continuata e particolarmente grave. L'alta
l'attenzione che lei giustamente sottolinea e ritiene necessaria
non può essere l'unica nostra guida, deve esserci qualcosa di più
strutturato, qualcosa di più organico, deve esserci all'interno
della scuola un tempo che viene dedicato a questi argomenti perché
tutti i ragazzi devono essere messi nella condizione di essere
coscienti, di essere consapevoli dell'uso di questi strumenti, che
sono strumenti eccezionali che ci avvicinano al mondo, che ci
aprono gli orizzonti, ma che possono essere estremamente dannosi in
particolare per i giovani. Benissimo quindi i progetti: i progetti
sono interessanti, ma il rischio è di andare a sollevare gli
argomenti senza poi però dare continuità, senza poi però permettere
effettivamente a tutti di essere anche "armati" di conoscenze per
utilizzare questi strumenti.
Noi quindi riteniamo che le attività educative debbano essere
strutturate, debbano essere organiche, io non so con quale
strumento lei possa intervenire nei confronti di tutte le
istituzioni scolastiche. Vanno benissimo i quaderni operativi, ma
deve esserci qualcosa di più incisivo, di più continuo. Non so se
l'ora di educazione tecnica che è stata sottratta alle scuole medie
non avrebbe potuto essere opportunamente utilizzata in questo
senso. Gli insegnanti, quando sono venuti in commissione, ci hanno
fatto presente che in questo modo si sottraeva la possibilità di
insegnare proprio ai ragazzi a ben utilizzare gli strumenti
informatici. Non so se quell'ora avrebbe potuto essere utilizzata
in questo senso, ma di certo bisogna trovare degli spazi
all'interno delle scuole, dei programmi scolastici che diano
contezza, consapevolezza ai nostri ragazzi, ai nostri giovani
riguardo a questi argomenti. Mi pare evidente che in questo momento
questi risultati non riusciamo ad ottenerli in modo più
generalizzato, in modo più diffuso. Vanno benissimo quindi tutti i
progetti, va benissimo il coinvolgimento di tutti gli attori, ma
all'interno della scuola c'è qualcosa che compete direttamente a
voi, all'Assessorato dell'istruzione e che l'Assessorato deve fare
in modo più incisivo e più organico e strutturato.
