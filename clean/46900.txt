Classificazione
TRASPORTI E VIABILITÀ
Autostrade e trafori alpini



Oggetto del Consiglio n. 3248 del 8 febbraio 2024 - Resoconto
OGGETTO N. 3248/XVI - Interrogazione: "Notizie in merito alla
nota di Ativa circa l'interruzione del collegamento autostradale da
Torino".
Bertin (Presidente) -
Punto n. 57. Risponde il Presidente
della Regione, ne ha facoltà.
Testolin (UV) -
L'interrogante chiede la data di consegna
della nota di Ativa che annunciava l'interruzione del collegamento
autostradale.
Per quanto riguarda la prima domanda, come ha avuto modo di
visionare - credo -, la nota di Ativa reca la data del 18 gennaio
2024 ed è stata introitata dagli atti dell'Amministrazione
regionale con il numero di protocollo 574 del 19 gennaio.
Riguardo al quesito "Se corrisponde al vero che la notizia che
nessun rappresentante valdostano era presente alla riunione del 22
gennaio 2024 del Comitato operativo per la viabilità citata in
premessa", i Comitati operativi, per la verità, sono organi di
natura prefettizia presenti presso ogni Prefettura, Ufficio
territoriale del Governo, a valenza provinciale.
La loro composizione è stabilita precisamente: sono coordinati
da un funzionario della carriera prefettizia designata dal Prefetto
e composti dal dirigente della Sezione della Polizia stradale
competente territorialmente o da suo delegato, da un ufficiale
designato dal Comandante provinciale dell'Arma dei Carabinieri, da
un funzionario designato dal Comandante provinciale dei Vigili del
fuoco, e può avvalersi della collaborazione dell'Amministrazione
degli Enti il cui apporto è ritenuto necessario.
Si tratta quindi di un organo a cui si partecipa se si viene
invitati, proprio in ragione della loro competenza territoriale,
cosa che non si è verificata il 22 gennaio scorso.
Riguardo al quesito "Se entrambi i parlamentari erano messi al
corrente della nota del 18 o 19": ricevuta e analizzata la lettera
di Ativa, come ha potuto verificare direttamente, già nel primo
pomeriggio del 19 gennaio 2024, con nota riportante il numero di
protocollo 594, ha segnalato ad Ativa e al Ministero delle
infrastrutture e trasporti, che era pervenuta la chiusura
dell'autostrada A5 e costituiva uno scenario non sostenibile per la
Valle d'Aosta e per l'intero Paese, chiedendo il massimo impegno
per evitare la situazione.
Per quanto riguarda la notizia, era di assoluto dominio
pubblico, quindi anche dei rappresentanti parlamentari.
Rispetto a "Lo stato dell'arte rispetto a questo
dossier
": ne abbiamo discusso già in introduzione di questo
Consiglio, abbiamo riferito la situazione attuale, che ha avuto
un'evoluzione di un certo tipo, positiva per quanto ci riguarda,
per cui non starei a ripetermi, visto e  considerato che la
situazione è conosciuta, se non per dire che da questa mattina i
new jersey
sono stati spostati e la viabilità ha subìto
quelle che sono le modifiche rispetto agli accordi avvenuti con il
COV di qualche giorno fa, con la Prefettura torinese.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Grazie delle risposte. Dalle note
che avevo ricevuto, alcune cose le avevo già viste, quindi confermo
quanto da lei affermato.
Rispetto alla nota del 19 gennaio: lei dice essere di dominio
pubblico, noi Consiglieri siamo venuti a conoscenza da un articolo
di Primalinea di due giorni dopo, quindi non so bene cosa intenda
per dominio pubblico, perché anche nell'elenco dei destinatari ci
sono quasi unicamente destinatari nazionali e in quella nota i
parlamentari non sono contemplati; parlamentari che hanno, tra
l'altro, avuto atteggiamenti diversi da lì in avanti, perché il
deputato ha posto un
question time
nella data del 24 gennaio
e anche ieri, mentre la senatrice sembrava essere parte in causa ed
essere stata proprio attiva anche nella risoluzione del problema,
quindi dalla sua risposta non abbiamo compreso il ruolo, in questo
senso, dei nostri parlamentari.
Rispetto allo stato dell'arte, lei ieri ha evidenziato che è una
soluzione non totalmente risolutiva; noi immaginavamo che, oltre a
quanto detto al consigliere Marquis, potessero esserci delle
evoluzioni ulteriori, anche perché non si comprende se la soluzione
tecnica c'era - come è stato poi dimostrato da oggi, quindi da
quando sono state rimosse quelle barriere -, non si capisce quale
sia la ragione per cui non sia stata adottata da subito, e lo dico
avendo guardato gli atti che mi ha messo a disposizione, per cui,
sinceramente, di tutta questa intricata vicenda non si comprende
ancora chi ha fatto che cosa.
