Classificazione
LAVORO


Resoconto integrale del dibattito dell'aula
Oggetto del Consiglio n. 2819 del 10 novembre 1997 - Resoconto
SEDUTA ANTIMERIDIANA DEL 10 NOVEMBRE 1997
OGGETTO N. 2819/X Prospettive lavorative degli ex dipendenti
Cogne in mobilità. (Interpellanza)
Interpellanza Premesso:
- che, in data 24 settembre 1997, si è svolto un incontro in
Regione tra una rappresentanza di ex dipendenti Cogne in mobilità,
i capigruppo consiliari e l'Assessore all'Industria Mafrica avente
ad oggetto le prospettive lavorative di tale personale;
- che, in tale occasione, l'Assessore all'Industria si era
ufficialmente impegnato a riconvocare tali lavoratori con i
capigruppo entro il mese di ottobre 1997 vagliando da una parte, la
capacità d'assorbimento di tali energie umane nell'ambito
dell'attuale legislazione vigente ed impegnandosi, dall'altra
parte, di indicare altri strumenti legislativi idonei alla
soluzione di tale problematica;
- che, quanto sopra, appare evidente anche alla luce del fatto
che sta per venir meno lo stato di mobilità di alcuni lavoratori e
per altri ciò avverrà nel 1998;
ciò premesso, i sottoscritti Consiglieri regionali
Interpellano
l'Assessore all'Industria per conoscere:
1) le ragioni di tale omissione rispetto all'impegno assunto in
tale incontro con i lavoratori interessati;
2) quali iniziative legislative siano state approntate per
portare a soluzione tale urgente problema.
F.to: Parisi - Dujany - Lanièce - Viérin Marco
Presidente A questo punto, sulla base dell'accordo con i
capigruppo del Consiglio regionale, avevamo deciso di passare
all'esame dei punti 26 e 27, però propongo di fare almeno il punto
14 prima di passare all'esame della relazione sui disegni di legge
n. 261 e n. 262 per poi rimandare tutti gli altri successivamente
alla discussione del bilancio. Ha chiesto la parola il Consigliere
Parisi.
Parisi (Aut) Ho presentato quest'interpellanza a seguito anche
dell'incontro che era avvenuto in sede del Palazzo regionale con
tutti i capigruppo, il Presidente e l'Assessore, il quale allora si
era impegnato a dare delle risposte in merito a questa problematica
così delicata che coinvolge un numero di ex dipendenti dell'Ilva
Cogne, alcuni dei quali (circa una ventina) si troverebbero a fine
mese a non avere più diritto alla mobilità.
Però vorrei, se mi è consentito, senza fare strumentalizzazioni
di sorta, lo voglio precisare perché in altre occasioni
sull'aspetto occupazionale sono sempre stati sollevati dei problemi
da parte mia come anche da parte di altri colleghi, però vorrei
allargare un tantino il discorso che riguarda l'aspetto
occupazionale anche perché molto spesso abbiamo visto delle
statistiche relative alla situazione occupazionale e qualche volta
forse anche da parte dell'Assessore vi è stato su questo un
atteggiamento ottimistico.
Prima di parlare in senso più generale di questo problema volevo
sentire dall'Assessore quali sono stati i provvedimenti assunti in
merito a questi dipendenti e quali sarebbero le eventuali
iniziative che intende assumere la Giunta per dare una risposta
concreta al problema.
Probabilmente l'Assessore mi dirà che sono stati assunti dei
provvedimenti, ma che su questi non vi è stata l'adesione da parte
di questi lavoratori; faccio riferimento - lo premetto prima che lo
dica l'Assessore - alla legge 17/97, concernente l'intervento
straordinario per i lavori socialmente utili. Anche perché
qualcuno, non so se in forma ufficiale o meno, ha dichiarato che
quella legge non ha avuto buon esito in quanto molti lavoratori
invitati a svolgere la propria mansione nell'ambito di questi
cantieri non si sono presentati.
Credo che anche qui vadano precisate alcune cose però, attendo
la risposta dell'Assessore in modo che anche i lavoratori che sono
presenti sentiranno dalla viva voce dell'Assessore quali sono i
provvedimenti previsti per risolvere la loro situazione.
Volevo far presente sempre in tema di problematiche
occupazionali che lo stesso Assessore mi ha consegnato alcuni
giorni fa un elenco di richieste di ordine occupazionale che
riguarda le aziende in Valle d'Aosta. Se effettivamente esiste un
elenco di circa 450 richieste di posti e le aziende - da quello che
mi diceva anche l'Assessore - chiedono di non essere obbligate a
sottostare alle convenzioni in quanto non riescono a trovare i
soggetti in Valle d'Aosta e sono obbligate a rivolgersi fuori Valle
per occupare i posti disponibili, mi sembra che ci sia qualcosa che
non quadra.
Di fronte ad un dato certo di circa 1270 giovani in cerca di
prima occupazione, di cui - secondo i dati forniti dall'Ufficio del
lavoro, aggiornati al 30 settembre - circa 702 operai non
qualificati, 52 operai qualificati e 515 impiegati che sono in
cerca di occupazione, il fatto di sapere che delle aziende, che
usufruiscono anche di agevolazioni per collocarsi sul nostro
territorio, non riescono a trovare figure lavorative nell'ambito
del territorio regionale è preoccupante. C'è qualcosa che non
quadra e che affronteremo in altra sede, ma di cui bisogna tener
conto.
Il problema degli operai in mobilità è un problema che va al di
là di quelle che sono le normali situazioni che si verificano in
termini occupazionali; questi sono operai che non per colpa loro si
sono trovati ad essere espulsi dal mondo lavorativo, hanno una
certa preparazione professionale, ma le aziende non sono
interessate ad assumerli perché hanno un'età che supera i 32 anni.
Allora io credo che si debba cercare di individuare gli strumenti
per dare la possibilità a queste persone di raggiungere l'età
pensionabile attraverso dei meccanismi che non sono quelli
dell'intervento straordinario. Non sto adesso a suggerire
all'Assessore quali possono essere questi meccanismi perché credo
che sia suo compito individuarli però, qualora ci fosse bisogno, il
sottoscritto, come altri, è disponibile a trovare insieme
all'Assessore gli strumenti idonei a dare queste risposte.
Non mi dilungo oltre in questa fase anche perché ho dei dati che
sono preoccupanti; tanto per citarne alcuni, abbiamo 8400
disoccupati in questo momento, abbiamo in mobilità 33 persone la
cui mobilità finisce al 31 dicembre di quest'anno, abbiamo altre
223 persone per le quali la mobilità scade entro il ?98, ne abbiamo
50 che arrivano al ?99.
Credo che questi dati ci debbano fare riflettere se vogliamo non
dico dare delle soluzioni definitive perché sarebbe assurdo pensare
che si possa risolvere con la bacchetta magica tutto quello che
riguarda il problema occupazionale, ma quanto meno trovare delle
risposte concrete in modo tale che queste persone, così come tutti
gli altri che sono in cerca di occupazione, abbiamo almeno una
prospettiva futura.
Presidente Ha chiesto la parola il Consigliere Dujany.
Dujany (Aut) Solo per chiedere all'Assessore di rispondere
esattamente al quesito che lui stesso aveva indicato nell'incontro
con i capigruppo che si era tenuto nel settembre, e cioè, al di là
delle leggi che conosciamo e per evitare che si faccia il solito
excursus legislativo, chiedo di conoscere quali risultati concreti
hanno dato le leggi regionali, in particolare quella dell'aprile
scorso che si è poi mescolata con una situazione amministrativa
tale per cui molti lavoratori non sono stati in condizioni di
presentare tempestivamente le domande, quali risultati hanno dato
queste leggi regionali che avrebbero dovuto contribuire a risolvere
il problema degli espulsi dell'ex Ilva Cogne soprattutto quelli in
età avanzata per i quali è impossibile trovare nel mercato una
qualche possibilità di riutilizzo quindi, quante unità, quante
persone e nell'ipotesi in cui l'assorbimento, come sembrerebbe a
sentire questi lavoratori, sia stato quasi nullo, individuare quali
alternative siano state approntate.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) I problemi che riguardano il lavoro sono
sempre problemi seri e quindi credo che l'atteggiamento giusto sia
quello di analizzarli, di vedere cosa è stato fatto e cosa si può
fare di meglio per affrontare questioni che esistono anche nella
nostra Regione e che occorre trovino risposta.
Mi riservo con il Consigliere Parisi di approfondire questioni
sui dati dell'occupazione in Valle perché la discussione è
difficile, vale a dire se uno prende i dati di luglio o di agosto
ha dei risultati, se li prende su tre mesi ha altri risultati,
possiamo fare una discussione e se il Presidente della IV
Commissione mi chiama, ben volentieri su questi dati
dell'occupazione con gli elementi a mia disposizione sono per fare
un esame approfondito. Teniamoci per oggi all'interpellanza; mi
pare che l'atteggiamento tenuto dai consiglieri sia quello di avere
una verifica.
Devo dire che i provvedimenti presi nel dicembre dell'anno
scorso, quando abbiamo approvato la legge finanziaria, e
nell'aprile di quest'anno, quando abbiamo approvato il programma
straordinario, hanno dato dei risultati. Sono risultati che possono
essere giudicati più o meno soddisfacenti, a seconda anche delle
situazioni che si prendono in considerazione.
Con la legge del dicembre scorso avevamo indirizzato gli
interventi verso due tipi di iniziativa: da una parte la definitiva
assunzione di lavoratori con più di 32 anni e con almeno un anno di
disoccupazione e lavoratori in mobilità con più di 40 anni che
dovevano essere assunti definitivamente.
Questo tipo di intervento ha dato dei risultati parziali, ma a
mio giudizio positivi, cioè il numero di lavoratori che hanno
ottenuto un contratto a tempo indeterminato è intorno ai 25. Quella
voce di spesa però ha esaurito tutti i fondi disponibili e nel
bilancio di quest'anno si prevede di aumentare il capitolo relativo
a questo tipo di intervento perché consenta una soluzione
definitiva al problema. Con questo provvedimento in pratica per il
lavoratore maschio che ha più di 32 anni come disoccupato e più di
40 in mobilità si aggiungono 14 milioni di contributo alla ditta,
che diventano 28 se il lavoratore ha più di 50 anni. Questi sono
contributi aggiuntivi.
Per le donne il contributo è di 20 milioni, che diventano 40 se
la donna ha più di 45 anni.
La ditta quindi che assume un lavoratore in queste condizioni,
oltre alle facilitazioni previste dalle normative nazionali, ha
questo contributo che contribuisce alle spese per il lavoro. Questo
è un obiettivo che si è realizzato parzialmente, ma che ha segno
positivo e che intendiamo potenziare con il bilancio che andiamo ad
approvare.
Altri interventi erano in quel tipo di norma rivolti ai lavori
di pubblica utilità, cioè lavori fatti su progetto di comuni,
comunità montane o cooperative sociali e anche questi progetti
hanno dato un esito positivo. Sono stati approvati 24 progetti,
sono stati assunti 57 lavoratori, di questi 34 lavoratori in
mobilità prevalentemente facenti parte del gruppo degli ex
lavoratori Cogne. Questo tipo di intervento ha portato con
variazioni interne al bilancio dell'Agenzia del lavoro praticamente
a raddoppiare già allora i fondi disponibili; siccome ha dato
successo, nel progetto di bilancio che andiamo ad approvare questi
fondi vengono ulteriormente aumentati quindi i lavori di pubblica
utilità, per cui il comune individua cose da fare, sceglie il
lavoratore e viene sostenuto dall'Amministrazione regionale con
l'intervento dell'80 percento del costo del lavoro, hanno dato
esiti positivi.
Un giudizio differenziato va dato sul progetto straordinario che
era articolato in tre parti: una parte riguardava la forestazione,
una parte i lavori pubblici, una parte i lavori di tipo
ambientale.
Per la forestazione sono stati assunti 30 lavoratori, di cui uno
solo in mobilità. Da informazioni assunte dall'Assessorato
competente, quest'unico lavoratore in mobilità deriva da una
situazione di cui vi do notizia, però poi la cosa va approfondita.
Si è potuto procedere all'assunzione presso la circoscrizione di
Aosta di 17 persone a fronte di una richiesta di 20 ad Aosta; di
queste 17 persone 5 sono qualificate, 12 sono di altre categorie,
11 disoccupati di lunga durata e 1 in mobilità con più di 40 anni
perché ci sono state qui delle rinunce.
Nella circoscrizione di Verrès sono stati assunti 4 operai
qualificati e 17 disoccupati, nessuna richiesta di lavoratori in
mobilità è stata soddisfatta; vale a dire che lì non si sono avute
disponibilità da parte dei lavoratori in mobilità. Nel complesso
comunque sono stati 30 perché sui 38 assunti 8 hanno dato le
dimissioni. Questo all'agricoltura.
Ai lavori pubblici hanno lavorato 57 persone, avendone
contattati 86. Di queste 57 persone 7 sono operai qualificati
capisquadra e 50 sono lavoratori o disoccupati o in mobilità, e
quelli in mobilità sono 10. All'agricoltura su 30 uno.
Hanno avuto invece un esito soddisfacente i lavori fatti presso
l'ambiente perché qui sono stati assunti in due fasi 73 lavoratori,
di cui 4 in mobilità; in questo caso non si sono avuti i problemi
della forestazione o dei lavori pubblici perché l'assunzione
avveniva attraverso cooperative sociali. Non ci sono stati questi
problemi di rinuncia, di adeguamento alla legge 626 perché il
meccanismo di assunzione era differente.
Complessivamente le leggi hanno dato 325 assunzioni, di cui 69
per lavoratori in mobilità. Devo dire che il dato globale è
significativo...
(interruzione del Consigliere Parisi, fuori microfono)
... forse ho dimenticato i lavori socialmente utili. Oltre
quelli di cui ho parlato, con l'Ufficio del lavoro sono stati
assunti 108 lavoratori in lavori socialmente utili, di cui 20
lavoratori in mobilità. Ripeto tutti i dati: forestazione 30
assunti, 1 in mobilità; lavori pubblici 57 assunti, 10 in mobilità;
ambiente 73 assunti, 4 in mobilità; lavori di pubblica utilità 57,
assunti 34 in mobilità; lavori socialmente utili 108 assunti, 20 in
mobilità. Totale: 325 lavoratori coinvolti e 69 in mobilità.
Il ragionamento che è stato fatto fino a questo punto... e qui
devo dire che non è stato possibile fare entro ottobre quella
riunione di cui si è parlato che è in programma entro il mese di
novembre perché si completavano con ottobre alcune delle fasi di
questi lavori, quindi per avere una visibilità sui dati è stato
necessario attendere la fine di ottobre.
Nel mese di novembre è in programma questa riunione a cui
saranno chiamati anche i responsabili dell'Ufficio del lavoro e
dell'Agenzia del lavoro per esaminare come in modo pratico possano
essere meglio organizzate queste cose.
Gli orientamenti della Giunta, già presenti nel bilancio
regionale, sono i seguenti: potenziare le assunzioni a tempo
indeterminato da parte delle aziende; potenziare i lavori di
pubblica utilità su progetti dei comuni e delle cooperative
sociali; mantenere i lavori straordinari di tipo ambientale ed
invece in questa fase non ricorrere più a questi lavori
straordinari di tipo particolare per la forestazione e i lavori
pubblici perché le procedure non si sono rivelate idonee alla
richiesta che era stata presentata. Quindi i fondi previsti nel
nuovo bilancio vengono ripartiti verso i lavori di pubblica
utilità, verso i lavori ambientali e verso le assunzioni da parte
delle aziende.
Credo che, studiando i dati, chiamando i responsabili dei
progetti, si possa verificare quali punti non hanno funzionato per
superarli dal punto di vista organizzativo; che si possa
considerare positiva la risposta globale in termini di persone
comunque disoccupate e svantaggiate che hanno trovato
un'occupazione anche se temporanea; che debba e possa essere
migliorata, e in questo senso possa trovare risposta la richiesta
specifica dei consiglieri per i lavoratori ex Cogne, la percentuale
dei lavoratori in mobilità che possono essere assunti in questi
progetti.
È ovvio che il discorso del lavoro è più generale e merita anche
approfondimenti, abbiamo dei dati disponibili su questo e una
riflessione in commissione senz'altro può essere utile.
Per concludere, l'impegno che era stato preso per questa
riunione è spostato al mese di novembre, i risultati sono quelli
che ho letto.
Presidente Ha chiesto la parola il Consigliere Parisi.
Parisi (Aut) Ringrazio l'Assessore però, la risposta che lui ha
dato sicuramente non darà tranquillità e prospettive a questi
lavoratori perché se la soluzione del problema è solo quella di
dare dei dati statistici, non riusciremo mai a dare una risposta
concreta e realistica. Sono convinto anche dopo le parole
dell'Assessore che con i lavori socialmente utili questi saranno
completamente tagliati fuori dalla prospettiva di un'eventuale
occupazione.
Credo che si debbano trovare altri strumenti, come quello di
verificare ad esempio il tempo che manca a questi lavoratori per
raggiungere l'età pensionabile e fare un programma che li veda
impegnati in questo periodo, quindi investendo dei soldi in modo
tale che questi possano avere una prospettiva, oppure trovare dei
meccanismi tali da rendere appetibile per le imprese l'inserimento
nel mondo del lavoro di questi operai che, come dicevo, hanno
superato i 32 anni di età.
Fintanto che parliamo di quelli che sono assunti con i contratti
di formazione lavoro, probabilmente anche se ciò non avviene in
maniera realistica, però hanno una prospettiva, invece per questi
lavoratori purtroppo qualsiasi strumento che è stato adottato fino
adesso non ha dato risultati, allora bisogna trovare altri
strumenti.
Mi auguro che in occasione di quest'incontro di novembre
l'Assessore riesca a dare delle indicazioni che siano tali, senza
fare però i soliti discorsi statistici perché poi la realtà è
un'altra. Noi dobbiamo riuscire a dare a questi lavoratori delle
risposte che possano tranquillizzarli e dare soluzione ai loro
problemi.
Termino qui, sperando che in quella sede si possa chiarire
meglio questa situazione e mi auguro anche che l'Assessore in tale
sede ci porti i dati di quello che è avvenuto sia per quanto
riguarda la legge 17 del programma di finanziamento per gli
interventi dei lavori di pubblica utilità, sia per gli altri
interventi che sono stati effettuati.
Però credo che 39 operai su 765 operai messi in mobilità perché
sono in mobilità 765 ex lavoratori, Assessore, credo che vada data
una risposta immediata a questi lavoratori e che si debba assumere
l'impegno di dare una risposta ai 765 e a tutti i giovani che in
questo momento hanno poche prospettive di ordine occupazionale.
