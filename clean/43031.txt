Classificazione
FINANZA REGIONALE E LOCALE
Programmazione



Oggetto del Consiglio n. 481 del 8 aprile 2021 - Resoconto
OGGETTO N. 481/XVI - Prosecuzione della discussione generale
sul documento di economia e finanza regionale DEFR per il triennio
2021-2023.
Bertin (Presidente) -
Con 34 Consiglieri presenti
possiamo iniziare i lavori del Consiglio. Siamo ancora in
discussione generale del documento economico finanziario regionale.
Se qualcuno vuole intervenire nella discussione generale. Il
consigliere vicepresidente Marguerettaz si è prenotato, ne ha
facoltà.
Marguerettaz (UV) -
Ieri, dopo la presentazione del
documento da parte dell'Assessore e da parte del Presidente,
abbiamo avuto modo di ascoltare tutta una serie di interventi dai
colleghi dell'opposizione e più d'uno ha in qualche modo rilevato
il fatto che non ci fossero interventi da parte della maggioranza.
Ora, ognuno ovviamente ha la possibilità di vedere le cose dalla
sua prospettiva, ma la maggioranza ha presentato un documento, ha
cercato di dare una rappresentazione e quindi è abbastanza
fisiologico che le osservazioni vengano da coloro che non hanno
contribuito alla stesura dei documenti, però nessuno vuole
sottrarsi al confronto e al dibattito.
Questa è una discussione diversa, potrei persino definirla
anomala e con certe note di imbarazzo. Credo che si sentano ancora
i fischi della piazza di ieri di ieri pomeriggio. È una situazione
che non ci può vedere sordi. Sicuramente rispetto a questo aspetto
ringrazio le forze dell'ordine, ma ringrazio anche i manifestanti
per il senso di responsabilità. Non abbiamo assistito a delle scene
che non avremmo mai voluto vedere di altre piazze italiane dove c'è
stata violenza, dove ci sono state manifestazioni assolutamente non
corrette. Però non possiamo, torno a dire, rimanere sordi. La gente
ha paura, perché ormai è un anno che tutta una serie di attività
sono chiuse e c'è un'incertezza su quello che può essere il
futuro.
Guardate a che cosa assistiamo dal punto di vista della
comunicazione sui vaccini. Gli enti internazionali che sono
preposti a darci delle garanzie sostanzialmente danno dei pareri
che sono tutti da interpretare. La strada maestra per uscire da
questa pandemia è il vaccino, però dall'altra parte vengono gettate
delle ombre. Io ritengo che il vaccino sia la strada maestra.
Dappertutto ci sono indicazioni in tal senso e quindi credo che si
debba andare in quella direzione, però assistiamo quotidianamente a
esperti, a scienziati che ci confondono. Non so neanche se sono in
buona fede, perché ci sono degli interessi notevoli dietro queste
cose.
L'altro aspetto che ci fa considerare questa discussione anomala
è il fatto che noi ad aprile discutiamo un DEFR, che arriva dopo la
proroga di un DEFR che abbiamo approvato alla fine dell'anno 2020,
un DEFR che approvato ad aprile sostanzialmente ha un bilancio alle
spalle che è già stato approvato e quindi questo DEFR in buona
sostanza dovrebbe servirci a che cosa? A darci delle indicazioni
per l'assestamento, per riuscire a rimodulare delle risorse che
abbiamo già stanziato. Una discussione importante: rilevo, cari
colleghi, che tra due mesi grossomodo dovremo approvare il nuovo
DEFR. Quindi noi stiamo discutendo un DEFR che ha valenza per il
2021 e a giugno noi in teoria dovremmo affrontare il DEFR per il
2022. Quindi non vorrei che all'interno di questa discussione ci
perdessimo e ci parlassimo addosso.
Rispetto a questo tema, quindi parlo del prossimo DEFR - questa
è una proposta personale che non ha nulla a che fare né con la
maggioranza né con il gruppo - io credo che alla fine probabilmente
si debba optare per una soluzione diversa. Ieri il collega
Sammaritani ha fatto un ragionamento su quello che può essere la
funzione di un DEFR. In realtà lui lo ha collocato al centro tra un
programma di legislatura e un bilancio, ma se poi andiamo a vedere
è un'espansione del programma di legislatura, perché parliamo di
tutto. A volte parlare di tutto vuol dire parlare di niente, quindi
verosimilmente un ragionamento potrebbe essere: tutti insieme
proviamo a ragionare su una semplificazione, su una proposta più
asciutta. È inutile che parliamo di cose che verranno fatte tra
due, tre o quattro anni. Il DEFR serve per dare degli
indirizzi.
Le cose da fare oggi sostanzialmente sono tre. Da un lato
dobbiamo riuscire a dare dei ristori, dei sostegni alle persone che
sono in crisi. Un anticipo abbiamo cercato di farlo con la legge
che è stata proposta e abbiamo approvato il Consiglio passato, per
le persone che non avevano più il sostegno, non erano più in Naspi,
che erano quelle del turismo. Sappiamo benissimo che era un primo
intervento, che ci sono delle persone che sono escluse che hanno
bisogno e che dovremo andare a sostenere, però questa è stata una
risposta. Credo che l'assessore Bertschy riuscirà a dirlo: ci sono
già quattrocento/cinquecento domande rispetto a questo tema, quindi
ci sono già quattrocento/cinquecento persone che hanno una
risposta; non sono tutte, ma cominciamo a dare delle risposte,
parziali.
Il secondo tema che dobbiamo affrontare è sicuramente quello
delle aziende, quindi riuscire a mettere in piedi una serie di
strumenti finanziari per assicurare alle aziende l'operatività
futura, poter fare gli investimenti, poter fare le attività
ordinarie. Una sollecitazione che arriva dalle aziende alberghiere
che scommettono su un'estate positiva, sulle aperture, ma queste
aziende devono fare le assunzioni adesso. Allora anche rispetto a
questo dovremmo in qualche modo riuscire a immaginare una formula
quasi assicurativa, per far sì che le persone possano fare le
assunzioni nel mese di aprile, nel mese di maggio, perché non è che
un albergo è come un ventilatore e si gira un bottone: bisogna
prepararsi, bisogna assicurarsi le maestranze. Da questo punto di
vista, dei sostegni finanziari, oltre a questa bellissima norma,
che è solo un anticipo, quella della sospensione dei mutui,
dobbiamo riuscire a fare di più. Quindi l'aspetto finanziario, però
attenzione, rispetto a questo non è che potremo dare tutto a tutti.
Potremo dare alle aziende che hanno delle garanzie di
sopravvivenza, perché in caso contrario vuol dire buttare via i
soldi. Dal punto di vista della sostenibilità il finanziamento va
concesso a quelle aziende che hanno una prospettiva. Se abbiamo
delle aziende che ormai sono decotte, hanno una situazione
finanziaria insostenibile, bisogna essere seri: non sarà
possibile.
Il terzo elemento è quello del
recovery
, il terzo
elemento è quello di dare delle prospettive. Quali sono gli
investimenti strutturali che la Regione vuole fare per dare delle
indicazioni per far crescere una nostra comunità. Lì dobbiamo
andare a scegliere quegli interventi che sono capaci di produrre
valore aggiunto, produrre occupazione in Valle d'Aosta. Non andiamo
a fare degli investimenti per andare su Marte o sulla luna, perché
queste cose alla Valle d'Aosta non servono, serviranno alla
comunità, ma non servono alla Valle d'Aosta. Noi dobbiamo
intervenire individuando quelli che sono gli investimenti utili
alla nostra regione.
Se noi riavvolgiamo un po' il nastro sulla discussione che
abbiamo fatto ieri, la fonte di innesco è ovviamente il DEFR,
ognuno ha parlato del proprio giardinetto. Andate a vedere e
proviamo a riascoltarci, uso il plurale includendo ovviamente la
maggioranza. Una persona comune dice: "Ma di che cosa avete
parlato?". Siamo riusciti a parlare del
doping
, siamo
riusciti a parlare dei concerti dal vivo, abbiamo parlato dei
conduttori d'alpeggio piemontesi, abbiamo parlato di tutto, di
scialpinismo, ovviamente abbiamo parlato anche di altri temi. Ma è
la funzione della discussione del DEFR questa? Riavvolgiamo il
nastro, gran parte delle cose che ci siamo dette, le abbiamo dette
quando abbiamo presentato il programma di legislatura, pari pari,
andate a vedere; parlo di tutti. Argomenti legittimi e tutti
giusti, non è che voglio ridicoleggiare: è giusto parlare di
doping, è giusto parlare dei concerti, è giusto parlare dei
piemontesi, è tutto vero, ma poi abbiamo parlato ai nostri
aficionados
. La logica degli interventi potevamo scriverla
già prima: libro dei sogni, mancano i soldi, non ci sono gli
elementi per misurare, la colpa è di chi è al governo.
Per chi ci ascolta è il gioco delle parti, guardo gli ex
presidenti e gli ex assessori che con me hanno condiviso i DEFR
passati: avete detto le cose che vi sentivate dire, avete
semplicemente rovesciato le parti. Bisognerebbe avere anche un po'
di buon senso, perché da fuori ci ascoltano e possono dire: "Ma tu
stai dicendo le cose che ti dicevano?".
Questo ragionamento vale per tutti. Oggi chi è qua e dice che la
colpa è del Governo regionale, a volte governa a Roma. A Roma poco
fa era all'opposizione e diceva: "Questo è uno schifo, non si fa
niente". Sono andati al Governo e la musica sembra non cambiata.
Ovviamente c'è sempre uno più puro che ti epura, quindi anche lì
abbiamo qualcuno che dice che la destra è andata a governare ma non
cambia la musica. Ovviamente il tempo è ancora relativamente breve
e quindi si dice: "Ma sono ancora gli effetti del governo
Conte".
In realtà la situazione è molto grave e scaricarsi la
responsabilità attribuendo le colpe gli uni agli altri non serve a
nulla. Io credo che maggioranza e opposizione debbano smettere di
piantare bandierine e smettere di essere in campagna elettorale. Lo
dico anche all'interno della maggioranza, perché qualcuno ha
ragione dicendo che abbiamo delle maggioranze composite e anche
all'interno della maggioranza non è che possiamo lì piantare ognuno
la bandierina, perché con questo tipo di impostazione non andiamo
da nessuna parte. Cavalcare la tigre non serve a nessuno. Qualcuno
ha avuto modo di dire "io ci metto la faccia", ma guarda che non è
che devi metterci la faccia, devi fare qualcosa, non è sufficiente
dire "metto la faccia". Qua bisogna riuscire a dare delle risposte
in modo serio. Ecco perché una discussione è corretta e
l'interlocuzione io la apprezzo, ma finalizzata a fare delle cose
positive, a dare delle risposte.
Nel DEFR ci sono degli argomenti che sono importanti:
l'ospedale. Io personalmente non vedo delle grandi ambiguità, nel
senso che l'ospedale ha dei progetti approvati, ha un percorso
bello individuato, ci sono le risorse. Questo progetto si
interrompe solo se è impossibile realizzarlo, solo se ci sono delle
novità tali da precludere la sua esecuzione. Questo è il senso, o
il senso per lo meno che gli do io, anche perché sarebbe veramente
incomprensibile fermare un percorso dove ci sono progetti, ci sono
investimenti, ci sono in parte dei lavori realizzati. Come si può
dire "Io cambio idea"? A meno che non ci siano delle novità tali
che precludano il raggiungimento dell'obiettivo e quindi dici: "No,
non si può fare più l'ospedale". Ma anche gli interventi che io ho
avuto modo di sentire da parte della sovrintendenza non hanno mica
detto così, si può fare. A meno che i progettisti dicano che non si
può fare l'ospedale, che non riesca più a dare delle risposte per
gli acuti, perché ricordiamo che quello è un nuovo ospedale per
acuti, allora ci sono dei motivi, ma sennò non ci si può ovviamente
fermare.
Io non ho capito, però vedo che è prenotata la collega Spelgatti
e quindi le lancio già subito il messaggio. Ho capito che lei
sarebbe per fermare l'ospedale? Magari avrà modo di chiarircelo, ma
ho capito che la collega Spelgatti, non so se a nome della Lega o
di tutto, dice: "Noi siamo per fermare l'ospedale".
Ferrovia. Per la ferrovia c'è una legge, ha delle indicazioni,
noi abbiamo scritto chiaramente nel programma che riteniamo la
ferrovia un
asset
importante, abbiamo scritto
prioritariamente l'Aosta-Torino. Se RFI ha delle risorse che
possono coprire tutti gli investimenti, sono risorse di RFI e ben
vengano, ma per noi gli investimenti importanti prioritari sono
l'Aosta-Torino, risolvere il problema della stazione di Aosta
Piazza Manzetti, perché questa blocca tutta la mobilità di Aosta.
Quindi non vedo delle ambiguità.
Abbiamo un aeroporto, per il quale c'è un programma che è
definito all'interno di un
masterplan
che fino a oggi è
vigente, ci sono degli studi, c'è un'attività per - se possibile -
adeguare questo masterplan alle nuove esigenze. Ovviamente tenendo
conto di cosa? Di finanziamenti che abbiamo ricevuto che sono
coerenti con il vecchio masterplan, quindi se cambiassimo il
masterplan dovremmo restituire dei soldi che ci sono stati concessi
dal Ministero. La convenzione che abbiamo con AVDA, nel momento in
cui cambiassimo le regole, sarebbe ancora vigente? Se cambiasse
dovremmo dargli dei ristori? Quando ovviamente hai una convenzione
e cambi le regole bisognerà fare delle valutazioni.
Sugli impianti a fune: abbiamo detto che questo è un obiettivo.
Io personalmente ritengo che il collegamento intervallivo che
collega il comprensorio di Cervinia con il comprensorio di Monte
Rosa Sky sia una cosa utile e da fare. Il problema è solo capire se
si può o non si può, se il collegamento è coerente, è compatibile
con gli strumenti urbanistici, con le regole che ci sono. Se è
possibile, io credo che non ci siano dei dubbi, si deve andare
avanti, ed ecco perché ci sono delle valutazioni che servono a
capire la fattibilità. Ma è indubbio che questo sia un intervento
che ha una valenza importantissima dal punto di vista turistico,
dal punto di vista occupazionale, dal punto di vista dello sviluppo
della nostra regione.
Questo era per fare alcuni esempi, ma è chiaro che quando ho
detto che dobbiamo abbandonare l'interno delle componenti politiche
la voglia di piantare le bandierine, vuol dire che gli argomenti
vanno affrontati senza un approccio ideologico e questo vale per
qualsiasi tipo di ragionamento. Noi oggi abbiamo questo DEFR che ha
cercato di mettere in fila e di adeguare, un DEFR che, colleghi,
era anacronistico: avevamo prorogato un DEFR in cui non si parlava
neanche di Covid, quindi è evidente. Ma la partita è quella che
dobbiamo giocare da adesso ai prossimi mesi per dare delle risposte
ai nostri concittadini, non sottraendoci alle nostre
responsabilità. Non sottrarsi alle responsabilità vuol dire che non
ci si sottrae alle responsabilità di governo e non si deve cadere
nel tranello di dire che è tutta colpa di coloro che amministrano.
Lo avete sentito, non so se a torto o a ragione: "Voi siete in
trentacinque, siete stati eletti per darci delle risposte". Quindi
ognuno nell'ambito del proprio ruolo credo possa contribuire a dare
delle risposte e a dare un po' di speranza ai valdostani.
Dopodiché avremo modo di intervenire, ci sono ventisei ordini
del giorno, mi riprometto anche di intervenire sugli ordini del
giorno. Credo che gli assessori siano nella condizione di dare
delle risposte puntuali, perché ci sono state tutta una serie di
domande e di sollecitazioni puntuali, quindi il mio non era un
intervento che voleva dare delle risposte, giustamente, perché non
è mio compito, ma inviterei tutti a un'azione di
responsabilità.
Presidente -
Consigliera Spelgatti per il secondo
intervento, ne ha facoltà.
Spelgatti (LEGA VDA) -
Guardi, collega Marguerettaz,
avrei voluto aspettare di sentire eventualmente anche gli altri
colleghi prima di intervenire per fare poi un intervento
complessivo, però siccome lei mi fa perdere la pazienza, io poi non
ho voglia di aspettare e desidero risponderle subito.
Lei è partito prendendo, su tutto quello che è stata la
discussione di ieri, singoli argomenti e dicendo: "Questi non sono
argomenti da DEFR". E invece sì, sono tutti argomenti da DEFR. Lei
ha preso lo spunto, ad esempio, dello scialpinismo. Sa, nel momento
in cui avete un capitolo sullo sport e si pensa a come rilanciare
la Valle d'Aosta, voi forse non avete capito che lo sport è uno
degli argomenti principali per rilanciare l'economia. Siete voi che
non avete ancora capito questo e infatti le vostre azioni non sono
mai andate in questa direzione. E siccome lo scialpinismo è qualche
cosa di fondamentale per il rilancio del turismo e per avere una
nuova visione della Valle d'Aosta, perché basta guardare cosa
succede oltralpe, sia in Francia che in Svizzera, e tutte le
competizioni che vengono fatte, il numero di turisti che vengono
portati nelle altre regioni transalpine, forse non dovreste
sottovalutare certi argomenti perché sono fondamentali. Punto
primo.
Collega Marguerettaz resti pure. Pensavo che volesse uscire.
Perché sto parlando proprio a lei. Lei sta chiacchierando, ma
voglio che mi guardi negli occhi quando le parlo: è un piacere!
Marguerettaz
(fuori microfono)
- Ma io la
guardo...
Spelgatti (LEGA VDA) -
Ok, va bene. Bene.
Quello che mi ha fatto perdere la pazienza è che lei ha detto:
"Utilizzate degli argomenti per piantare delle bandierine,
piuttosto che cavalcare la tigre". Allora tanto per cominciare, se
vuole leggere veramente un bel libro che si intitola proprio
Cavalcare la tigre
, le consiglio Evola, che magari le
farebbe tanto bene leggere, ma il principio è un altro...
(voce fuori microfono)
Eh, se lei non legge è un problema suo! Julius Evola: lei
conosce Cavalcare la tigre? Se lo conosce, benissimo. Allora cerchi
di capire che ci sono altri significati in questo e se vuole noi
cavalcare la tigre lo sappiamo fare. Noi se vogliamo fare
un'opposizione dura la sappiamo fare, l'abbiamo già dimostrato e ve
lo abbiamo già dimostrato nella scorsa legislatura. Le sembra che
stiamo facendo un'opposizione dura? Le sembra che stiamo piantando
delle bandierine? Non stiamo facendo nulla di tutto ciò, ma
coscientemente non lo stiamo facendo. Non lo stiamo facendo non per
voi, non lo stiamo facendo per la gente che c'è fuori, non lo
stiamo facendo perché la gente ha bisogno di risposte.
Avete voluto andare a governare in queste condizioni? Avete
voluto andare a governare sovvertendo l'esito elettorale? Non vi
stiamo facendo pagare pegno, non lo stiamo facendo per la semplice
ragione che l'unica cosa che conta è che voi riusciate a dare delle
risposte alla gente che sta fuori. Quindi noi che cosa stiamo
facendo? Stiamo facendo l'opposizione più costruttiva che possiamo
fare. A ogni Consiglio noi continuiamo a mettervi sul piatto una
quantità enorme di proposte per darvi dei suggerimenti, per
aiutarvi, per non intralciarvi, per permettervi di lavorare.
L'unica forma di protesta che abbiamo fatto è stata quella, in un
Consiglio, di non presentare iniziative, infatti senza le
iniziative dell'opposizione i due giorni di Consiglio si sono
chiusi in realtà in venticinque minuti. Questa è tutta la forma di
protesta che abbiamo fatto, ma per che cosa? Per rispetto della
gente che sta fuori, perché quella gente, quella piazza, sono la
nostra gente, sono le persone che stanno pagando l'inefficienza
della politica, oltre gli esiti della pandemia, su questo non ci
piove, ma la politica non sta dando comunque risposte. Ripeto, sono
passati sette mesi e questo Consiglio regionale non sta dando delle
risposte.
Poi lei ha fatto una battuta: "metterci la faccia". Infatti,
qualcuno ha risposto: "bisogna fare". A che cosa si riferiva
ovviamente? Al fatto che ieri la piazza chiamava tutti i
trentacinque, non stava chiamando la maggioranza e chi governa,
chiamava tutti e trentacinque, anche se noi siamo all'opposizione,
quindi non abbiamo la possibilità di prendere una decisione che sia
una e l'unica cosa che possiamo fare è un'opposizione costruttiva
in cui facciamo mille proposte. Ma la piazza non fa differenza tra
maggioranza e opposizione, non è che dice: "Ah beh, la Lega non può
prendere una sola decisione, non può fare niente, è
all'opposizione, non li tiriamo in mezzo". No, la piazza chiama
tutti i trentacinque indistintamente. Quando ti chiamano tutti
indistintamente c'è una differenza. Quando la gente disperata ti
vuole parlare, ci vuole il coraggio di andare in mezzo alla gente
furibonda, nera che vuole anche magari metterti le mani addosso e
prendertele, perché comunque hai delle responsabilità nei confronti
delle persone. Noi che cosa abbiamo fatto? Semplicemente siamo
andati sotto, sapendo che comunque la gente è furibonda. E se vai
sotto ti prendi gli insulti, indipendentemente che tu abbia torto o
ragione, per il fatto stesso che stai qua dentro ti prendi gli
insulti, ma è giusto così.
Quindi non scherziamo su queste cose, magari la faccia
mettetecela anche voi e non rida dicendo: "È stato risposto"...
Fate qualche cosa, perché quel "fate qualche cosa", al di là del
fatto che noi ce lo prendiamo e ce lo portiamo a casa, è rivolto a
voi, perché sa benissimo che noi non possiamo fare niente, perché
noi decisioni non le possiamo prendere, ma voi sì. Quindi è lei che
tenta di cavalcare la tigre su certi argomenti, però non è
capace.
Ospedale: certo, non è la posizione mia, è la posizione della
Lega. Qual è il punto? Quel progetto è vecchio di dodici anni
almeno, è un progetto che quindi va valutato rispetto a tutto
quello che è successo in dodici anni. In dodici anni c'è stata tra
l'altro di mezzo una pandemia, che ha dimostrato il fallimento
della politica sanitaria "ospedalecentrica". Ricordo che oggi le
sale operatorie, anche per gli interventi urgenti, sono chiuse:
sono chiuse! La gente sta morendo di tutto, oltre che di Covid. Le
persone con tumore non vengono operate, perché le sale operatorie
sono chiuse!
So che il vostro terrore è il discorso della Corte dei conti:
con tutti i soldi che sono stati spesi fino adesso, il progetto
adesso se può partire parta. No, non funziona così, perché la Corte
dei conti non è cieca. Alla Corte dei conti bisognava semplicemente
dare delle motivazioni serie del perché si può cambiare idea, ma si
può cambiare idea alla luce di quello che sta succedendo.
In Europa il
Recovery Plan
sta dando delle indicazioni
sulla sanità che sono completamente differenti rispetto a tutto
quello che è stato, perché alla luce di tutto quello che si è visto
e degli errori che si sono visti fare in tutti i paesi sul discorso
sanitario, invece ben guardando dove il sistema ha retto, perché
hanno un'altra organizzazione, ti dice: "bisogna decentrare tutto,
non partire dall'ospedale". Bisogna partire dalle cure a casa,
dopodiché ci sono le case della salute, dopodiché ci sono le case
di comunità, gli ospedali di comunità e poi c'è l'ospedale, quello
finale, per acuti.
Ma bisogna ripensare tutto completamente e riorganizzarlo. Per
riorganizzarlo bisogna mettersi lì, fermarsi dopo la pandemia. Non
abbiamo l'ospedale da mai, non ce l'abbiamo e non l'avremo per i
prossimi quindici anni con il progetto che avete in mente nel pieno
centro della città. Avremo un cantiere aperto in pieno centro della
città per chissà quanto, quando al di fuori della Valle d'Aosta
-andiamo qua fuori ad Annecy, andiamo in Piemonte, andiamo in tutto
il resto d'Italia, andiamo in Lombardia - ci sono gli ospedali di
nuova generazione che corrono. Le altre regioni corrono. Stanno
facendo degli ospedali modernissimi, modulari, con tutt'altra
concezione rispetto a quello che viene fatto adesso, completamente,
e li tirano su in due o tre anni completamente nuovi, con
tutt'altra ottica. Noi cosa facciamo? Ci mettiamo a costruire in
pieno centro città con un cantiere con i pazienti dentro, perché ci
sono i pazienti in ospedale, un cantiere che dura chissà quanti
anni attaccato in mezzo a tutti i condomini. Una volta fatto quel
nuovo blocco, ci si mette a ristrutturare con i pazienti dentro
l'altro blocco ed è tutto un taccone, è tutta una roba fatta
tacconata, fatta alla valdostana, dico io, sempre con questa logica
piccola.
Quei soldi che sono stati spesi non sono stati buttati via
comunque, il parcheggio serviva lo stesso, gli scavi hanno portato
a dei ritrovamenti su cui si potranno fare delle cose. L'ospedale
potrà essere riconvertito e destinato ad altro, ci sono mille
destinazioni che potremmo dare a quell'ospedale. L'ospedale nuovo,
veloce, che viene costruito in quattro e quattr'otto lo si fa da
un'altra parte e quando è pronto i pazienti vengono presi e messi
nell'Ospedale nuovo che risolva tutto. Questa è la nostra visione.
Ma non siamo noi che stiamo dicendo questo, lo sta dicendo
L'Europa, è cambiata completamente la concezione. Il problema è che
se noi andiamo avanti con questo, tutta la nostra sanità non
diventerà nient'altro che un pronto soccorso, perché fuori dai
confini della Valle d'Aosta, subito qua fuori, è pieno di ospedali.
A Biella: ospedale nuovo di ultima generazione, di ultima
concezione, con tutt'altro concetto, con tutte altre idee, basato
sulla visione del paziente, delle cure del paziente e non diviso
per reparti, ma diviso per intensità di cure. È un'altra concezione
che sta andando avanti, in Emilia Romagna, in Toscana: sta
cambiando completamente la concezione dell'ospedale.
Per fare questo bisogna fermarsi e dire: "Bene, adesso
analizziamo tutto quello che è successo, guardiamo quello che
abbiamo, guardiamo di che cosa abbiamo bisogno e guardiamo dove
vogliamo andare". E non bisogna avere paura della Corte dei conti,
perché alla Corte dei conti bisogna dire che questi soldi sono
stati spesi per questo, questo e quest'altro, ma il problema è che
non possiamo andare avanti e buttarne via ancora, perché costa
molto di più quello che si vuole fare, avere un progetto vecchio,
obsoleto, che ti porta comunque due blocchi, che ti porta ad avere
un caos in centro città. Immaginatevi dieci anni, quindici anni di
lavori in pieno centro città in mezzo ai condomini, con i pazienti
dentro! Perché i lavori vengono fatti con i pazienti dentro! Ma
veramente vogliamo andare in questa direzione? Non ci si può
fermare e dire: "Va bene, quei soldi sono stati spesi e con quei
soldi sono state fatte comunque delle cose intelligenti e
l'ospedale si riconverte in altro"?
Ci sono mille altri argomenti, però guardi collega Marguerettaz,
le ripeto, se vuole un'opposizione dura che pianti le bandierine la
sappiamo fare, però lei ancora da parte nostra non l'ha vista.
Presidente -
Si è prenotata la consigliera Erika
Guichardaz, ne ha facoltà.
Guichardaz E. (PCP) -
Ho ascoltato con attenzione quanto
avete detto ieri e ci tengo a precisare che non c'era volontà di
non intervenire per sottrarsi al dibattito, ma proprio perché credo
che sia importante capire cosa pensa la minoranza rispetto a questo
documento, che è il primo documento fondamentale della nostra
legislatura e va a concretizzare quanto abbiamo messo in quel
programma di Governo cinque mesi e mezzo fa. Lo dico perché ho
visto quello che diceva ora la collega Spelgatti: la volontà non è
quella di un'opposizione dura, di un'opposizione non costruttiva;
lo abbiamo visto in questi mesi, lo abbiamo sottolineato diverse
volte e lo vediamo in ogni riunione di Commissione. Quindi sotto
questo punto di vista non voleva essere una mancanza di rispetto
nei vostri confronti il non intervenire ieri, ma tutt'altro, voleva
essere invece una grande attenzione rispetto a quello che avete
detto.
Molti spunti li ho presi per il mio intervento di oggi, proprio
perché credo che sia importante. Come diceva il collega
Marguerettaz noi abbiamo messo mano in quel documento. Avete
rilevato le diversità nella scrittura di quel documento, ma perché
è stato scritto a più mani, con più idee e più teste. Proprio
quella diversità che avete sottolineato ieri per me continua a
essere non solo motivo di orgoglio, ma una valorizzazione di quello
che è questa maggioranza. Nessuno di noi mette bandierine e fa
scelte ideologiche, ma pian piano ci stiamo contaminando, secondo
me. Non so se è un bene o un male sotto questo punto di vista, però
credo che il lavorare insieme con persone che nemmeno conoscevamo,
perché molti dei miei colleghi io nemmeno li conoscevo, sta
portando comunque a documenti che abbiamo approvato in questi mesi
e abbiamo approvato anche con voi.
Qualcuno ha detto "Non è un libro dei sogni". Secondo noi questo
non è tanto il momento di sognare. Lo hanno dimostrato ieri le
persone che erano in piazza qui sotto, ce lo dicono i cittadini
valdostani con cui parliamo giornalmente. In questo momento
dobbiamo dare delle risposte e abbiamo iniziate a darle con la
legge sugli stagionali, lo abbiamo fatto ieri con la sospensione
dei mutui e lo faremo nei prossimi giorni con la manovra di cui
parlava ieri l'assessore Bertschy. Quindi sicuramente i cittadini
valdostani questo si aspettano da noi, si aspettano che in questo
momento la nostra priorità sia quella di dare delle risposte.
È normale che i tempi dell'Amministrazione, lo sapete meglio di
me, non sono tempi semplici, non sono soldi nostri, sono soldi
della collettività, e le norme ci impongono determinati i passaggi.
Sono delle lungaggini, sono sicuramente cose poco comprensibili a
chi sta al di fuori di quest'aula, ma credo che tutti noi - lo dico
lo dico con serietà - non possiamo far credere ai cittadini che i
tempi potevano essere molto diversi. I tempi purtroppo sono quelli
che ci impone la legge, quindi ci sono delle norme, dobbiamo
seguirle, non possiamo bypassarle e queste ci hanno imposto questi
tempi.
Rispetto alla questione "diversità" vorrei sottolineare che su
molti temi siamo diversi e lo ribadisco. Su questi temi abbiamo
cercato anche in questo documento di venirci gli uni incontro agli
altri e di capire anche le motivazioni degli altri. Sull'ospedale,
non voglio sottrarmi a questo argomento, secondo me il piano della
salute e del benessere, l'idea che abbiamo della sanità
territoriale e altre cose, ci diranno se quella scelta di cui
parlava la collega Spelgatti è una scelta giusta o meno. Se per i
ritrovamenti è un bene poter avere una copertura, magari che
possiamo dargli oggi o meno, questo ce lo diranno anche i
progettisti che stanno lavorando a quel progetto e che naturalmente
risentiremo nella V Commissione.
Rispetto ai temi sollevati ieri, ho ascoltato con attenzione e,
rispetto alla questione salute e politiche sociali, credo che
alcune osservazioni fatte anch'io le avevo fatto e che quindi mi
trovano con voi solidale. Vi sono però molte vostre osservazioni
che ci fanno dire che la strada che stiamo percorrendo è quella
giusta. Ho ascoltato con attenzione il collega Baccega, che ha
avuto l'onore di precedere Barmasse, e da lui ho sentito parole
favorevoli rispetto a quanto abbiamo messo in quel documento.
Alcune delle criticità sollevate dal collega Manfrin in tante delle
sue interrogazioni trovano risposta proprio all'interno di quel
documento. L'idea di scrivere che ci sia una frammentazione, che
c'è bisogno di analizzare meglio quei numeri, che c'è bisogno di
avere quei numeri, ridare centralità all'osservatorio, portare di
nuovo la medicina di salute mentale all'interno del documento o
altre cose, arrivano proprio anche dalle sollecitazioni avute in
quest'aula, e la misura unica ritorna a essere all'interno di quel
documento e credo che nei prossimi mesi si possa arrivare a una
conclusione. Quindi questo documento, secondo me, va a rispondere a
molte delle cose che voi in questi mesi avete chiesto.
Rispetto alla questione dell'istruzione, con l'assessore Caveri
quando lessi la prima volta le cose scritte rimarcai quello che ha
sottolineato ieri Carrel. "Risolverò la questione del precariato" e
io gli dissi: "Possiamo metterla in maniera un po' più edulcorata?"
e via dicendo. E proprio la lettura che lui mi ha dato rispetto a
quello è stata una lettura che, secondo me, collega Carrel,
dovrebbe farci pensare. Su tutti gli altri punti siamo un po' più
fumosi, ma su quel punto c'è la fermezza di dire: "Questo è uno dei
problemi che voglio risolvere e che sto prendendo in carico in
maniera forte".
E lo sta dimostrando, nel senso che in questi mesi è stato
audito diverse volte nella nostra Commissione e al centro della sua
azione c'è proprio la questione del precariato.
Quindi non si sta sottraendo a quel problema, ma lo sta
prendendo come un toro per le corna.
La questione dell'edilizia scolastica. Credo che nella sezione
quinta del DEFR vediamo con piacere che finalmente si cerca di dare
risposta ad alcune delle annose questioni che ci vedono da tempo.
Credo che in tutti i programmi elettorali tutti noi avevamo
sollevato il problema delle palestre all'interno della città di
Aosta, in quella sezione troviamo un impegno preciso rispetto al
problema delle palestre. Dopodiché troviamo un impegno preciso
rispetto alla questione segreterie scolastiche, personale, troviamo
questioni precise rispetto anche alla presa in carico della
disabilità. Quindi credo che anche sotto quel punto di vista,
rispetto all'istruzione ci siano buone possibilità che quanto
abbiamo previsto nel nostro programma di legislatura possa portarsi
a termine.
Attenzione particolare poi porrei sotto il punto di vista
ambientale. Spesso ci viene detto che anche su questo abbiamo delle
diversità. Ieri ho ascoltato con attenzione il collega Aggravi e
credo che la questione dell'elettrificazione ci veda tutti
fortemente convinti che sia la strada da portare avanti. Quindi se
già riuscissimo a portare a casa questo risultato, credo che
avremmo già fatto una buona azione, soprattutto in vista di quello
che sta all'interno di quel documento che parla di
decarbonizzazione nella nostra regione.
Il piano rifiuti sarà un altro dei punti nodali e centrali
dell'azione politica della parte ambientale e anche su questo non
mi sottraggo alla domanda fatta in Commissione e riproposta ieri.
Sulla questione discariche c'è un'attenzione di tutta la
maggioranza e credo anche di tutti voi, quindi credo che sia
importante aver presentato comunque una proposta che in Commissione
farà tutto il suo iter e potrà avere la forza, come l'hanno avuta
altre leggi, di trovare l'unanimità di tutti. Quindi avremo modo di
discutere in III Commissione quella proposta e di vedere se siamo
tutti compatti nel portare avanti quegli obiettivi.
Un ultimo punto che mi sta molto a cuore è la questione
femminile, la questione delle pari opportunità. Credo che in questo
documento ci sia una parte importante legata all'aspetto
dell'occupazione e con piacere ieri ho ascoltato il collega Manfrin
che naturalmente ha posto l'accento sul fatto che non esiste la
sola violenza contro le donne - su quella abbiamo una legge, quindi
è normale che il piano triennale sia pensato principalmente per
quella, perché vi è una legge - ma naturalmente nulla vieta che si
lavori a una legge su tutte le violenze e su questo naturalmente
c'è il mio impegno e sicuramente andremo a confrontarci con voi per
portare anche questo tema a casa.
Un ringraziamento particolare poi va fatto alle strutture che
naturalmente si sono adoperate per arrivare alla definizione di
questo programma.
È un primo passo, lo diceva bene il collega Marguerettaz,
naturalmente per noi è un documento che ha visto un po' il pensiero
di tutti, le idee, ognuno di noi si riconosce in alcune parti. Mi
fa piacere che in molte di queste vi riconosciate anche voi, quindi
vuol dire che andremo avanti insieme su alcune tematiche.
Naturalmente l'auspicio è quello di portare a casa più cose
possibili di quel programma di Governo e di quel documento di
economia e finanza che oggi andremo ad approvare.
Presidente -
Il consigliere Ganis si è prenotato, ne ha
facoltà.
Ganis (LEGA VDA) -
Questa pandemia sta mettendo in
ginocchio imprese, attività commerciali, bar, ristoranti, ma anche
famiglie intere che lavorano grazie al ricavato generato da tutto
l'indotto. Sono giorni che ricevo telefonate, messaggi di persone
sempre più difficoltà e credetemi, mi dispiace e mi rattrista non
poter fare di più come Consigliere. Non è così semplice prendere
delle decisioni importanti, ma quello che in questo momento sarebbe
opportuno è velocizzare in tempi brevi, anzi, nell'immediato i
famosi ristori, al fine di poter dare un po' di respiro ai
cittadini valdostani, perché oggi molti commercianti e ristoratori
sono arrivati al punto di aprire le loro attività andando incontro
ai famosi Dpcm imposti, per poter incassare qualcosa e poter
vivere.
Questo è molto preoccupante. Tutto questo rappresenta, a mio
avviso, un inizio di malessere che può soltanto aumentare a
dismisura, una forma di disobbedienza gentile ora che può
degenerare se non verranno presi i provvedimenti nell'immediato. Le
manifestazioni di questi giorni lo dimostrano.
Detto questo, il mio "fai qualcosa", così come sento dire ogni
giorno, è cercare con il nostro gruppo di poter gestire al meglio
questa emergenza, in modo che i nostri cittadini valdostani possano
ritrovare quella stabilità economica e uno spiraglio di luce per
poter uscire da questa crisi. La maggioranza però deve prendersi la
propria responsabilità e dare delle risposte ai cittadini che
aspettano invano fuori dal palazzo regionale.
Presidente -
Si è prenotato il collega Perron per il
secondo intervento, ne ha facoltà.
Perron (LEGA VDA) -
È vero che in qualsiasi ambito della
vita lavorativa c'è sempre da imparare. Io sono qua da pochi mesi,
ci mancherebbe, però dall'intervento del collega Marguerettaz
stamani mattina ho appreso che nel DEFR si parla di tutto e quindi
di niente. È come se io interrogassi gli studenti a scuola, gli do
cinquanta pagine, però non devono dirmi niente, perché le pagine
sono cinquanta, si è parlato di tante cose e quindi non devono
tirarmi fuori neanche un argomento. Non posso neanche mettere un
voto, non posso esprimere giudizi, si parla di tutto, quindi di
niente. Falso! Si può parlare di cento cose senza cognizione di
causa, si può parlare di una cosa con cognizione di causa. Quindi
sentendo dire che questo documento è praticamente un qualcosa di
carta straccia, mi chiedo: ma allora che cosa ci facevamo qua ieri,
cosa ci facciamo qua oggi? Tanto è un
pour parler
. È un
documento, lo abbiamo studiato con attenzione e con il rispetto che
merita ogni documento e quindi abbiamo fatto i nostri rilievi. Ecco
perché mi lascia un po' perplesso questa sua definizione del "si
parla di tutto e quindi di niente". Si parla di programmazione, è
una cosa molto seria e noi l'abbiamo presa molto seriamente.
Poi ancora il collega Marguerettaz ha citato alcune cose del
nostro gruppo, una è il
doping
. Dopo le sue affermazioni mi
chiedo se non sia stato usato il doping per dire queste cose; vede
che allora il tema era centrato. E poi ha citato la parte sui
concerti: mi fa piacere anche essere citato, un po' di forma di
ego, quindi la ringrazio, vuol dire che mi ha ascoltato. Però non
ha sentito la seconda parte del mio discorso, perché lei
giustamente mi pare che sia un commercialista e di soldi se ne
intende più di me: ho parlato di indotto che creano i concerti,
addirittura 640 milioni di euro l'anno è l'indotto italiano. Ci si
fanno otto elettrificazioni della ferrovia circa, quindi stiamo
parlando di soldi, stiamo parlando giustamente di programmi. Certo
che non è contingente adesso riguardo ai ristori, ma non possiamo
occuparci tutti di questo. Qui si parla di programmazione, se non
programmo oggi il presente ha dei riflessi nel futuro, non c'è solo
il presente per il presente, c'è il presente per il futuro, non mi
pare una cosa strana.
Chiudo con una metafora, non mia ma di Machiavelli, del grande
genio di Machiavelli, che diceva che quando un arciere vuole
sparare la freccia lontano, non la tira ad altezza sua perché tanto
la freccia poi scende. Se vuole tirare la freccia lontano, deve
mirare molto in alto. Ecco perché ci va programmazione,
lungimiranza e audacia. Tiriamola in alto la freccia, mentre
stamani mattina apprendo che questa freccia nemmeno va tirata,
perché tanto il DEFR parla di tutto e quindi di niente. C'è sempre
da imparare, ma questa lezione mi lascia piuttosto l'amaro in
bocca.
Presidente -
Si è prenotato l'assessore Caveri a cui
passo la parola.
Caveri (VdA Unie) -
Userò la freccia di Guglielmo Tell in
maniera molto più semplice per cercare di fornire qualche risposta
ai colleghi che hanno posto qui delle questioni. Intanto mi
infilerò prima di farlo anche io, come qualcuno di quelli che mi
hanno preceduto, sul filo di un ragionamento più politico e
istituzionale. Ogni tanto noi qui in questa aula, e credo anche
altrove, ci interroghiamo esattamente su chi siamo: siamo
amministratori o siamo politici? Siamo politici a capo di
amministrazioni. Questo significa che da una parte ci devono essere
gli elementi concreti, probanti, che ricadono sui cittadini, e mai
come in questo momento ogni nostra scelta risulta importante,
preziosa e decisiva in epoca di pandemia, ma dall'altra bisogna
anche avere il respiro necessario per capire che cosa ci aspetterà
domani. In questo caso penso che il prossimo DEFR, andando anche un
po' in scia a quello che è stato detto dal collega Marguerettaz,
dovrà essere da una parte piantare in maniera solida gli elementi
importanti di reazione definitiva alle conseguenze della pandemia e
dall'altra piantare dei semi per il futuro. A me ha sempre molto
impressionato vedere dei vicini anziani nel mondo dell'agricoltura
che, malgrado l'età molto avanzata, piantavano dei semi di piante.
Piante che magari non vedranno crescere, ma credo che sia sempre
una metafora molto bella pensando al fatto che noi siamo qui in
fondo come interpreti delle generazioni che cresceranno dopo di
noi.
Io non mitizzerei il DEFR. Il DEFR è un elemento importante, è
una specie di punto e a capo che noi presentiamo ogni anno.
Personalmente credo che sia più importante che accanto al DEFR ci
sia quello che veniva descritto dalla collega Guichardaz. Se noi
crediamo che le istituzioni valdostane siano una forma parlamentare
in cui c'è un governo, che è quello seduto qui, e ci sono i
consiglieri di un piccolo parlamento di cui noi stessi facciamo
parte seduti dall'altra parte, io credo che la forza derivante
dalla dialettica politica sia il fatto di far avanzare ogni giorno
i problemi e le questioni che devono essere risolte, sapendo
purtroppo che viviamo, rispetto al passato, in un mondo molto
cangiante in cui giorno dopo giorno si presentano elementi nuovi,
difficoltà nuove e chiunque abbia fatto il politico e
amministratore in quest'aula sa a che cosa mi riferisco. È molto
difficile congelare le problematiche e il tempo della pandemia ci
ha in qualche maniera illuminati su questa questione. Per cui
personalmente io ritengo che questa dialettica sia molto
importante.
Perché sono nati i parlamenti? I parlamenti sono nati per
rispondere alla necessità di mettere ordine nella politica e nelle
decisioni politiche. Nascono da quelle assemblee chissà tenute
quando nel lontanissimo passato in cui a un certo punto al posto di
farsi la guerra, di picchiarsi in testa e di spargere del sangue,
si è scelta la guerra che stiamo combattendo in queste ore, cioè
una guerra dialettica in cui noi difendiamo le cose che abbiamo
scritto e fatto e legittimamente l'opposizione fa il contrario. Non
ci facciamo del male, al limite ci insultiamo qualche volta o c'è
qualche battuta che ci può scappare, però la realtà è che dovremmo
lavorare tutti nella stessa logica, quindi da una parte magari non
sempre si fa bene, si possono accettare dei suggerimenti, si può
avanzare.
La cosa peggiore, e che trovo sia un aspetto da rimarcare della
democrazia, è che oramai troppo spesso nelle assemblee parlamentari
non si parla fra di noi alla ricerca di soluzioni in cui si scopre
che il proprio avversario dice una cosa intelligente, quindi si è
capaci di plasmare il proprio pensiero rispetto a queste
suggestioni, ma si parla ai propri tifosi, cioè si è in perenne
campagna elettorale! Io qui ho sentito dei discorsi, anche con
un'oratoria comiziale, in cui si parla a quelli che ci ascoltano
fuori per dire quanto siamo bravi e quanto gli altri siano
cattivi.
Questa è una stortura della democrazia che passa anche
attraverso l'epoca digitale, in cui noi sappiamo che ci sono le
telecamere, io so di avere magari qualche amico che mi guarda e che
poi mi scrive un messaggino e dice: "Bravo, sei stato
efficacissimo".
Io penso che questa non sia la politica, però ognuno è libero di
fare quello che vuole. E visto che gli esami non finiscono mai,
come diceva De Filippo, io sono contento di tante critiche che sono
state fatte anche ai settori che ho l'onore di rappresentare, per
cui prendo atto delle questioni puntuali, non sempre condivido
alcune critiche che mi sembrano rientrare nella categoria che ho
citato precedentemente, cioè quella delle affermazioni a uso
popolare; popolare, populismo, demagogia, sono termini molto
interessanti nel mondo della politica.
Per quel che riguarda l'istruzione, sono state avanzate alcune
problematiche molto serie, una è stata evocata poco fa che è la
questione del precariato. Io devo dire che sarò stato tacitiano
nella parte dedicata al precariato, perché sono convinto che
mettendo assieme i concorsi - fra l'altro ne approfitto per dire
che si stanno prevedendo concorsi straordinari per tutti coloro che
non hanno potuto partecipare o perché in quarantena o perché
afflitti dal Covid; è un tema significativo che ha colpito anche
molti insegnanti valdostani - quindi con i concorsi e con
l'approfondimento giuridico che abbiamo fatto, io credo che noi
ridurremo negli anni a venire questa storia del precariato a
livelli endemici. Non sto a rispiegare, perché l'ho già fatto una
volta, sul fatto che ci sia sempre una percentuale di precariato
del tutto normale. Semmai quello su cui dovremmo riflettere, ma
questo è un tema che affronteremo in maniera compiuta quando ci
confronteremo sull'altro nodo, cioè il futuro dell'università,
dobbiamo capire bene cosa fare della formazione degli insegnanti
che passa attraverso l'università, perché ogni anno noi rischiamo
di immettere nel mondo del lavoro dell'insegnamento degli
insegnanti che poi, con la riduzione del numero degli studenti e
delle scuole, in qualche maniera potrebbero non trovare poi uno
sbocco di lavoro e creare di fatto un'altra fascia di persone che
sono in attesa di trovare una soluzione definitiva per il loro
lavoro.
L'altro tema che è stato sollevato è quello dell'edilizia
scolastica. Questo è un tema molto delicato. Noi abbiamo - anche
grazie a un recente approfondimento fatto dal collega Marzi - circa
45 milioni di euro da investire nel mondo della scuola per i
Comuni, cui si sommano altre decine di milioni di euro invece delle
scuole che sono di responsabilità della Regione. Mi si è detto: "Ma
in fondo tu nel DEFR attuale tappi le emergenze e non dai una
soluzione complessiva". È vero, perché la soluzione complessiva va
trattata con il mondo degli enti locali, per la semplice ragione
che oggi anche alcune discussioni che avrete in Commissione su
scuole nuove e scuole vecchie avvengono in paesi dove il rischio è
che tra cinque o sei anni non avremo più bambini, perché lo studio
che stiamo per affidare all'Università Cattolica di Milano dimostra
o dimostrerà che da qui a dieci anni la situazione demografica
della Valle d'Aosta, se così continuerà, sarà assolutamente
disastrosa e alcuni Comuni rischieranno di morire non perché Comuni
di montagna e quindi rispetto ai quali bisogna fornire i servizi,
ma per la semplice ragione che rischieremo di non avere più quelle
fasce di età, con delle conseguenze che non spettano a me ma è una
responsabilità oggi del collega Barmasse, con un invecchiamento
progressivo della popolazione che porterà a situazioni di
gravità.
Sull'università mi limito a dire che stiamo preparando e
dobbiamo preparare il nuovo piano che porterà fino al 2024. Su
questo personalmente ritengo, e questo si echeggia nel DEFR, che va
fatto un dibattito pubblico su che cosa dobbiamo fare della nostra
università, senza drammatizzazioni rispetto alla costruzione
dell'università nuova, che è vero che è in ritardo, ma se tutto va
bene almeno la prima parte dovrebbe essere concretizzata entro il
2022. Sul ritardo dei cantieri non è mia materia. Certo che è una
riflessione che dovremmo fare, perché è ovvio che quando si
cominciano le opere e per mille questioni queste si rallentano,
credo che sia un elemento di dispiacere per tutti noi.
Sulle politiche giovanili si è detto che la Valle d'Aosta,
comunque, si mantiene a dei livelli di attenzione molto elevati.
Negli ordini del giorno avremo la possibilità di approfondire
alcune questioni. Sugli affari europei non polemizzo con la collega
Spelgatti, perché non la vedo in aula, ma lei continua a ripetere
da anni questo
refrain
che noi non siamo stati capaci di
avere i fondi comunitari e a spenderli. Io non so dove l'abbia
letto o chi glielo abbia raccontato. Cara collega Spelgatti, io
devo dire che se noi guardiamo i fondi comunitari da quando sono
stati distribuiti alle Regioni fino ad oggi, tranne rare eccezioni,
le
performance
di spesa dei fondi comunitari in Valle
d'Aosta sono sempre state elevate. Io ho ereditato la struttura che
gentilmente il Presidente mi ha dato in gestione, per la semplice
ragione che immagino abbia ritenuto che sulle questioni europee io
possa avere un minimo di competenza, ed è vero che questa
situazione va risolta e va rilanciata - come ci stiamo lavorando -
alla sede di Bruxelles, però io non vorrei neanche che risultasse
che noi in campo europeo, negli anni e nelle diverse responsabilità
che sono sopravvenute da parte di diversi esponenti politici,
avessimo avuto una scarsa attenzione. C'è stato qualche problema
dovuto talvolta anche a elementi oggettivi, per esempio i controlli
sempre più difficili da gestire e una certa reticenza delle
strutture regionali a impiegare energie nei fondi comunitari,
proprio per la complicazione insita nella gestione dei fondi, però
personalmente resto ottimista e resto anche in attesa. In attesa
non tanto di capire come sarà il periodo di programmazione
2021-2027, con nuove risorse per la Valle d'Aosta, perché quello
appare con una certa chiarezza, ma noi abbiamo ancora, ed è
responsabilità prima dei due governi Conte e poi del governo Draghi
attuale, noi abbiamo ancora nebbia in Valpadana rispetto al
Recovery Found
o
Next Generation
. Questo pomeriggio
ci sarà una riunione finalmente con il Governo nuovo, per capire
come questi soldi si intendano gestire: se a livello nazionale, se
ci sarà una logica di decentramento e finalmente quale ruolo potrà
avere anche una Regione come la nostra.
Le partecipate regionali sono un mondo che noi abbiamo descritto
in maniera molto minuziosa all'interno del DEFR. C'è un'assoluta
trasparenza sulle situazioni delle società partecipate dirette,
indirette. È un mondo molto caotico rispetto al quale è necessario
avere una conduzione regionale responsabile ed intelligente, che
sappia da una parte valorizzare l'autonomia che le società debbono
avere, con la missione però che viene svolta da parte delle
indicazioni politiche, la gran parte delle quali tra l'altro
appartengono, come visione strategica, e lo avete visto nei
documenti che sono passati in aula, al Consiglio regionale stesso,
perché la visione strategica viene assegnata dal nostro statuto al
Consiglio regionale.
Concludo dicendo che in guerra, in amore e in politica tutto è
lecito, si dice, poi si può discutere sulla bontà del detto. Io
credo, ma anche senza fare retorica, che sia molto importante avere
come punto di riferimento il bene pubblico, che non è una questione
di parte ma deve essere una questione condivisa. Ci pensavo anche
rispetto alla pandemia e a come ci comportiamo noi singolarmente
come consiglieri regionali: pensiamo ai gesti barriera che teniamo,
pensiamo a quelli che vanno a fare i tamponi, ma anche a quelli che
non ci vanno, che io trovo abbastanza irrispettosi nei confronti di
tutti noi e anche dei nostri cari.
Quello che è importante è comunque al di là di tutto avere, e
credo che il DEFR lo offra, una visione di insieme. C'è un filologo
che si chiama Erich Auerbach che dice "che esprime i rischi della
tecnica del riflettore". Cioè noi troppo spesso, e lo vediamo dagli
hashtag
dei social in cui si passa da capra a cavoli nel
giro di mezz'ora, mettiamo il riflettore su una certa cosa. Ebbene,
io credo che il DEFR non debba essere analizzato esclusivamente con
la tecnica del riflettore, bisogna cioè avere la capacità di
guardare l'insieme delle cose che dobbiamo fare in una logica di
collaborazione e nel rispetto ovviamente, perché questo è un
principio democratico, della differenza che esiste tra maggioranza
e opposizione.
Presidente -
Altri vogliono intervenire nella discussione
generale? Consigliere Chatrian ne ha facoltà.
Chatrian (AV-SA) -
Per condividere con l'aula e con chi
ci sta ascoltando l'importanza di questo documento, cercando però
di non ripetermi rispetto agli interventi che i colleghi hanno già
fatto. Noi pensiamo che su questi documenti le proposte siano
sempre molto, molto utili. Devo dire che ho affrontato più DEFR in
un ruolo completamente diverso, quindi quello dell'opposizione: la
voglia di mettere in evidenza delle storture, delle criticità, ma
con la determinazione di mettere in campo però delle soluzioni a
delle criticità. Quindi io penso che questo sia comunque un
dibattito utile a noi tutti, utile comunque alla comunità.
Detto questo, nessuno di noi penso che sette mesi fa pensasse di
affrontare questo DEFR dicendo "È saltata tutta la stagione
invernale". Nessuno di noi a settembre, terminate le elezioni,
immaginava oggi, 8 di aprile 2021, di affrontare il DEFR, e quindi
il documento più importante dal punto di vista politico. Qualcuno
ha utilizzato il termine delle frecce, io utilizzerei il termine
dell'asticella. Io penso che questo documento abbia comunque
un'asticella molto alta, la maggioranza ha cercato di elaborare
questo documento tenendo un livello molto alto. Il livello molto
alto però ogni tanto ha anche dei rischi, che non ha forse la
capacità di affrontare subito e in maniera rapida quelle che sono
le esigenze. Invece all'interno di questo documento c'è proprio una
mezza pagina dove penso ci sia un po' il succo di questo DEFR.
Qualche collega prima diceva "Fra tre mesi sicuramente saremo qui a
confrontarci sul DEFR 2022-2023", quindi la priorità di questo
documento sono sicuramente gli interventi economici mirati che
dobbiamo elaborare e confezionare nelle prossime settimane, cioè i
cosiddetti ristori. Penso che questa sia la priorità in questo
momento fondamentale, visto il fatto che la stagione invernale è
saltata completamente.
La seconda priorità che riteniamo fondamentale sono le misure e
le azioni per mantenere i livelli occupazionali. Io penso che
questa sia la seconda priorità, perché le nostre aziende, le nostre
diecimila aziende, calcoliamo che il 96 percento delle nostre
aziende ha meno di dieci addetti, questi sono i nostri piccoli
numeri, ma nei nostri piccoli numeri penso che la seconda priorità
sia quella di creare delle misure che possano mantenere i livelli
occupazionali.
Terza priorità, il settore turistico che è quello che ha avuto
una crisi nera, totale, quindi che in questo momento ha la
necessità che l'istituzione, il Consiglio regionale, la sua
maggioranza e non solo la sua maggioranza, abbiano quella
robustezza di accompagnare fuori da questo tunnel quello che è il
turismo, che per quanto ci riguarda è il nostro pilastro, è il
principale pilastro della nostra economia.
La capacità la vedremo nelle prossime settimane, perché anche su
questo io penso che - l'assessore Marzi e anche il Presidente lo
hanno detto ieri pomeriggio - entro fine di questo mese questo
Consiglio approverà il rendiconto e quindi avremo la possibilità di
mettere in campo le famose misure che dovranno dare delle risposte
a quelle due priorità che dicevo prima: gli indennizzi e la sfida
di mantenere quelli che sono i livelli occupazionali. Penso che sia
lì il passaggio fondamentale e quest'aula dovrà fare la differenza
in queste tre settimane.
Vorrei affrontare con voi altri tre temi, che penso siano utili
a mantenere quello che è il livello occupazionale. Qualche collega
ieri ha affrontato il tema dell'edilizia privata. Bene, su questo
penso che qualche bella novità ci sia, sempre per raggiungere
determinati obiettivi come quello del mantenimento del livello
occupazionale. Il primo è che lunedì prossimo il Governo regionale
approverà la delibera sull'approvazione delle tipologie edilizie.
Sembra una delibera molto tecnica, vi assicuro che non solo è una
delibera tecnica, ma è una delibera che sarà utilissima per il
comparto, perché lunedì prossimo si approveranno quelle che sono
l'organizzazione e la trasformazione urbanistica territoriale di
tutte le tipologie, partendo dalle manutenzioni ordinarie,
straordinarie, restauro, risanamento, ristrutturazione, nuova
costruzione e demolizione. Tutto questo darà una risposta al
comparto che la sta aspettando da settimane. Il lavoro è stato
certosino, ma soprattutto con l'obiettivo, noi diciamo, del
mantenimento dei livelli occupazionali.
Sempre su questo tema fondamentale - anche su questo mi sembra
che i colleghi ci abbiano sollecitato ed è giusto che sia così - ci
sono delle opportunità a livello nazionale: l'ormai famoso 110
percento. Bene, qualche giorno fa le Commissioni a livello
nazionale, le Commissioni della Camera e del Senato riunite
insieme, hanno proposto, è ancora una proposta di pochi giorni fa,
di prorogare le misure ma non solo. La sfida è quella probabilmente
di portare il tutto a un'unica aliquota, quindi una detrazione
unica, al 75 percento. Questo vuol dire sicuramente semplificare il
quadro in questo momento, perché ci sono delle grosse difficoltà
nell'utilizzare la misura del 110 percento, e se ci sarà la
capacità a livello nazionale di semplificare il quadro e di avere
un'unica aliquota e detrazioni, io penso che questo sarà un altro
bel passo avanti.
Ma non basta. In Commissione, anche con i colleghi interessati,
sia della maggioranza che della minoranza, abbiamo avuto modo di
confrontarci su un'altra tematica utile a queste detrazioni, che è
quella legata alle tolleranze. Bene, su questo siamo a buon punto,
l'assessore Marzi insieme alle sue strutture sta confezionando,
terminando il lavoro sulla nuova circolare che sarà messa in campo
tra qualche settimana. Anche su questo, dato che le critiche ci
sono, ma come dicevo prima a critica bisogna avere la capacità e la
robustezza di trovare delle soluzioni percorribili, utili e anche
semplici. Quindi nel giro di poche settimane anche questo comparto
avrà delle risposte puntuali, mirate con lo stesso obiettivo, vista
la criticità che c'è a livello economico, che è quella del
mantenimento dei nostri livelli occupazionali.
Il secondo tema, che vorrei affrontare con voi e che all'interno
di questo DEFR è stato declinato bene a livello di opportunità, è
il bene più prezioso che abbiamo che è l'ambiente. La Valle d'Aosta
vive di turismo, la Valle d'Aosta vive di ospiti e quindi questo
penso sia, come dicevo prima, il nostro primo pilastro e il bene
più prezioso che abbiamo è il nostro ambiente. La sfida
indubbiamente qual è? È come far convivere l'uomo, l'abitante, chi
abita per scelta in montagna sempre, come cercare di fare delle
scelte che siano compatibili, che siano sostenibili, che
valorizzino il nostro territorio, ma che facciano anche vivere
quelle che sono le nostre attività, le nostre famiglie e diano
soprattutto una prospettiva, un futuro ai nostri figli. Penso che
questo sia uno dei punti cardini di questo DEFR.
È più che normale che le priorità che dicevo poc'anzi sono
quelle di natura forse socioeconomica, sicuramente, ma questo è
comunque un percorso che deve essere tracciato. Nella Commissione,
che ho l'onore comunque di presiedere e con tanti colleghi, perché
è sempre molto frizzante come commissione, penso ci sia la
possibilità di confrontarci sull'altro elemento importante che è il
PTA. Anche lì dovremo avere la capacità di seguire un percorso
equilibrato, utile, non ideologico soprattutto, proprio per
raggiungere determinati obiettivi, senza magari delle fughe in
avanti, come è successo con una piccola proposta sulle discariche,
quando forse il percorso era già era già tracciato. Non servono a
niente in questo momento quelle bandierine buttate lì, forse anche
un po' per mettere un tema più di una parte politica e meno di
un'altra; noi su questo non ci crediamo. Noi riteniamo che
l'ambiente sia il bene più prezioso che abbiamo e che è un bene di
tutti, soprattutto di chi lo conosce, ci abita, e forse ha anche
quella capacità di affrontare quelle che sono le sfide del
domani.
Termino con un ultimo approfondimento, perché tocca la vallata
dove abito, ma perché vorrei anche su questo sgomberare
eventualmente degli equivoci legati al collegamento tra il Breuil e
la Val d'Ayas. Noi pensiamo che questo sia un punto di forza di
questo DEFR, ma la grande discussione è stata fatta un anno e mezzo
fa, nel gennaio 2020, quando per la prima volta c'è stato un
documento che ha fatto partire l'iter di natura amministrativa.
Questo Consiglio si è posizionato politicamente e a quel punto
l'assessore incaricato Bertschy ha dato, come si dice, corso e
gambe alla scelta di natura politica che è stata fatta all'interno
di questo Consiglio a larga maggioranza, quindi è stata una
discussione bella, franca, interessante ma soprattutto che dà
prospettiva a quello che è il turismo invernale. Abbiamo il
comprensorio con l'altitudine più alta d'Europa, abbiamo un
comprensorio che è collegato con Zermatt che ha praticamente quasi
gli stessi posti letto di una buona parte della Valle d'Aosta,
abbiamo delle opportunità di essere sul mercato internazionale
utilizzando quello che è il nostro bene più prezioso che abbiamo,
sapendo però che lì gli ordini di grandezza sono importanti, sono
robusti e soprattutto possiamo dare a quel sistema neve quella
internazionalità che la Valle d'Aosta ha nelle sue professioni di
montagna, partendo dai maestri di sci, alle guide alpine e a tutti
quelli che comunque collaborano per mettere a disposizione le loro
professionalità.
Su questo penso che la politica abbia deciso. Adesso dal punto
di vista tecnico i tecnici stanno elaborando e ci presenteranno a
questo punto un documento se tale collegamento si potrà fare o no,
in che maniera e con quali aiuti e accompagnamenti di natura
pubblica dal punto di vista economico finanziario. Poi, se ci
saranno le condizioni di natura tecnica, si continuerà in quel
percorso per raggiungere, noi pensiamo, un obiettivo veramente
strategico per i prossimi trenta o quaranta anni e soprattutto che
potrà essere il veicolo trainante di quello che è comunque il punto
di forza invernale della nostra regione.
Termino dicendo che è un documento che sicuramente è corposo, ma
che sa mettere a terra anche quelle che sono le due priorità
principali che avremo modo di affrontare nel giro di pochissime
settimane, speriamo nel più breve tempo possibile, nell'approvare
il rendiconto e insieme al rendiconto già una buona parte di
utilizzo di quell'avanzo di amministrazione, in una maniera franca,
chiara, diretta. Discuteremo se ci sono delle proposte che possono
migliorare quelle che sono le due priorità principali, cioè gli
indennizzi da una parte a chi ne ha realmente bisogno e che ha
avuto un danno quantificato e l'altra invece la sfida di mantenere
quelli che sono i livelli occupazionali.
Presidente -
Altri che vogliono intervenire in
discussione generale? L'assessore Jean-Pierre Guichardaz, ne ha
facoltà.
Guichardaz J. (PCP) -
È un dibattito direi piuttosto
corposo, sono stati evidenziati molti elementi e penso che sarà
difficile rispondere a tutte le obiezioni che sono state fatte,
soprattutto in relazione al settore che ho l'onore in questo
periodo di rappresentare che è quello della cultura, del commercio,
dello sport e del turismo. È un settore, come ho avuto modo di dire
in Commissione quando è stata fatta la nostra audizione in merito
al DEFR, piuttosto esposto in questo periodo e che necessita di
particolare attenzione, anche da un punto di vista oltre che
programmatico sicuramente anche di sostegno. Un sostegno che come
abbiamo ribadito nel DEFR noi abbiamo come punto prioritario in
questo periodo, perché pensiamo che la crisi conseguente alla
epidemia di Covid abbia davvero generato delle situazioni
drammatiche nel settore soprattutto del turismo, del commercio, ma
anche dello sport e della cultura, cioè di tutte quelle professioni
che girano intorno al tema della cultura, e qualche collega lo ha
anche giustamente evidenziato.
In apertura del mio intervento voglio assicurare che tutte le
professionalità e tutte le persone che fanno riferimento al nostro
assessorato hanno la dovuta attenzione e la quotidiana
preoccupazione nel ricercare delle soluzioni. Anche se nel DEFR
magari non sono evidenziate e dettagliate tutte le azioni, poi però
nell'azione ordinaria e quotidiana ciascuno ha la dovuta attenzione
e anche la dovuta preoccupazione da parte nostra e partecipazione
credo da parte di tutti, non solo da parte di qualcuno in questo
Consiglio regionale.
Certo, il DEFR è un documento programmatico che fa riferimento
al programma di legislatura, che non ha la pretesa di entrare in
dettagli assoluti, nel senso che l'attività di ciascun
amministratore, delle Commissioni e della maggioranza non può avere
un livello di dettaglio, così come in alcuni casi viene evidenziato
da colleghi che sono intervenuti ieri, da poter declinare
esattamente tutto ciò che si intende fare. Esiste un'attività
ordinaria e poi esistono comunque attività che sono declinate nel
programma di legislatura e anche nell'attività straordinaria.
Cercherò di rispondere quindi rispetto ad alcune tematiche che sono
state evidenziate.
Partendo dalla questione della cultura, mi sembra che il collega
Carrel abbia messo l'attenzione sull'aspetto della digitalizzazione
della cultura e quindi del settore. Io ho trovato una situazione
che probabilmente è il risultato anche di una accelerazione da un
punto di vista dell'aspetto della fruizione digitale del settore,
con un aumento anche considerevole di accessi al mondo
social
e al mondo del
web
. È il motivo per cui, anche
a livello tra l'altro di obiettivi dirigenziali, ci stiamo
organizzando per fare tutta un'azione di riordino dell'aspetto
digitale, dell'aspetto web e di una messa a sistema di tutto il
variegato mondo dei canali social e contemporaneamente anche delle
modalità in qualche modo di fruizione dell'aspetto cultura. Quindi
sia per quanto riguarda la didattica connessa proprio ai nostri
siti culturali, sia riguardo alle prenotazioni dei biglietti dei
siti, tutto il ragionamento sull'immersività, eccetera. Ed è uno
degli obiettivi che ci siamo proposti: di rimettere ordine in modo
tale che questo importante veicolo di comunicazione e di fruizione
dei nostri beni culturali si potenzi e possa diventare davvero un
elemento qualificante della nostra offerta culturale. Quindi su
questo la vorrei tranquillizzare, nel senso che è
à la une
ed è assolutamente "attenzionato" questo argomento.
Sempre il collega Carrel faceva riferimento alla Società di
Servizi S.p.A., al fatto che non fosse stata data particolare
considerazione. Noi abbiamo riservato un intero paragrafo nel
nostro DEFR alla Società di Servizi S.p.A., che come noto fornisce,
oltre che addetti alla custodia, anche persone che attualmente si
occupano della guida all'interno dei nostri siti culturali,
garantendo anche, se la lettura del DEFR viene fatta in maniera più
integrata, un'attenzione particolare a questi operatori e alla loro
formazione. È una questione che abbiamo discusso anche recentemente
con le organizzazioni sindacali in una riunione dove era coinvolta
praticamente tutta la Giunta: la Società di Servizi è un
importantissimo elemento che noi consideriamo e, come lei può
leggere nel sito, fanno parte queste persone del volano, abbiamo
scritto addirittura che fanno parte di questo pilastro che in
qualche modo uniforma la nostra idea di cultura.
Riguardo al ruolo della Soprintendenza verso l'esterno, non
credo che la Soprintendenza sia arrotolata su se stessa, nel senso
che sa benissimo che tutto il settore dei beni culturali ha
sicuramente un'attività ordinaria che si occupa della manutenzione
dei beni, dello studio, della ricerca - lei arriva da quell'ambito,
quindi lo sa meglio di me - ma è anche vero che tutto il settore
dei beni culturali è molto spinto verso l'esterno, cioè verso la
fruizione e verso in qualche modo la narrazione di ciò che si fa.
Quindi è un'attenzione verso ogni forma di cultura, sia attraverso
il sostegno economico, ma anche attraverso l'impegno diretto
nell'organizzazione di eventi, come nel caso della storica Saison
Culturelle, o di altri eventi come possono essere quelli di
carattere musicale, Musicastelle, Châteaux et Musique, che sono
elementi di offerta culturale e anche turistica di cui ci occupiamo
direttamente. Esiste una forte tensione verso l'esterno dei nostri
beni culturali che credo non possa essere in nessun modo negato.
Esistono delle strutture che si occupano proprio di questa
particolare funzione della Soprintendenza, strutture per esempio
che si occupano della promozione degli eventi culturali, così come
le strutture che si occupano dei musei, dei castelli e via andando,
tra l'altro sono anche strutture di carattere dirigenziale, quindi
che hanno una forte dignità dal punto di vista
dell'organizzazione.
Per quanto riguarda la questione cultura vorrei ancora fare
un'annotazione riguardo alle considerazioni che il collega Perron
ha fatto relativamente alla musica. La musica è ben esplicitata
all'interno del nostro DEFR nel settore più specifico della
cultura, laddove si parla di mettere in sistema e di fare sistema
tra le agenzie musicali. Non dimentichiamoci che la Valle d'Aosta è
il luogo dove la musica è sempre stata fortemente incentivata, ma
questo da sempre, non da adesso. Sappiamo essere una delle regioni,
come ho già avuto modo più di una volta di dire, che ha una
alfabetizzazione musicale credo che non abbia paragone forse in
tutta l'Europa, nel senso che noi abbiamo scuole medie musicali,
licei musicali, un conservatorio malgrado le piccole misure e i
piccoli numeri nostri, abbiamo poi delle strutture che si occupano
direttamente di promozione dell'aspetto culturale e dell'aspetto
della musica. E la messa a sistema, così come noi abbiamo
evidenziato nel nostro DEFR, sia sotto il profilo dell'istruzione
sia sotto il profilo della cultura, significa proprio che si vuole
dare alla musica ancora più importanza. Ma mettere a sistema vuol
dire creare le condizioni affinché, come in tutti i tentativi di
messa a sistema dei beni culturali, della musica e di altri
contesti, si cerchi di dare anche ordine all'offerta musicale, che
non è solo a carattere di svago o di spettacolo di un certo tipo,
ma è un'offerta anche di carattere legato proprio all'aspetto
dell'istruzione professionale, perché come sappiamo in Valle
d'Aosta ci sono anche tantissimi buoni musicisti che studiano, che
hanno studiato e che hanno avuto l'opportunità anche di costruirsi
dei progetti di vita intorno alla musica.
Certo, noi stiamo cercando di definire e di ridefinire una legge
sulla cultura. Una legge che vada anche a rimettere ordine in una
certa "anarchia" rispetto, per esempio, al tema del sostegno
proprio di tutti quei soggetti che fanno riferimento alla cultura e
alla musica. Anche questo è uno specifico obiettivo dirigenziale
che io ho assegnato alle nostre strutture, perché credo che debba
essere definito in maniera chiara come funziona il sistema del
sostegno di tutti i soggetti che fanno cultura, come deve essere
effettuata anche la selezione di questi soggetti, perché noi
sappiamo che certo, c'è una libertà e che la musica - come le
dicevo l'altra volta - e tutta la parte spettacolo ha una sua non
perfetta valutabilità in termini di parametri, di indici e di
punteggi; lei lo sa bene avendo partecipato qualche anno fa in
qualità di ospite alla Saison Musique. È evidente che non si
possono porre dei limiti, però è necessario che si vada anche
oltre, che si sappia come vanno sostenute le attività culturali e
quali sono i parametri di chi si deve occupare dei criteri. Su
questo aspetto specifico stiamo studiando una legge che rimetta
specificamente ordine all'aspetto, sia della cultura ed in
particolare poi, siccome ne stiamo parlando, della musica.
Relativamente alla questione dello sport mi sono state fatte
alcune annotazioni dal collega Brunod. Io non ho capito bene quando
il collega mi richiamava e richiamava l'uso di atleti di carattere
nazionale o internazionale all'interno non so se della
programmazione o della promozione dello sport. Voi sapete bene,
avendo fatto tra l'altro già un'iniziativa, che esistono già delle
collaborazioni con persone, con atleti che hanno rappresentato la
Valle d'Aosta nel passato, anche prestigiose firme del nostro sport
valdostano. Tra l'altro forse lo stesso collega Brunod diceva che
non c'è abbastanza attenzione all'aspetto della programmazione dei
grandi eventi. Probabilmente ha letto male il DEFR, perché
addirittura noi abbiamo citato lo studio e la possibilità di
costruire e mettere in piedi addirittura una
sport
commission
. Alla stregua di altri enti e di altre modalità noi
abbiamo ritenuto che si dovesse e si debba fare un passo avanti,
perché oggi, come è noto, il sostegno allo sport può essere fatto
in due modi: attraverso contributi alle società sportive sulle
spese ammissibili e su singoli eventi o attraverso la forma del
sostegno promozionale degli eventi sportivi. Non esiste la
possibilità, per essere chiari, di organizzare direttamente gli
eventi sportivi, cioè devono passare attraverso il filtro e la
maglia della promozione del territorio.
Occorre - l'abbiamo scritto nella legge ed è assegnato anche
questo in forma di obiettivo dirigenziale - una riscrittura della
legge sullo sport, perché oggi come oggi esistono delle norme che
sono un po' frammentate, ma che non definiscono in maniera chiara
il ruolo della Regione nel sostegno, nell'organizzazione diretta
che, ripeto, oggi come oggi non è possibile malgrado, ci siano
stati degli esperimenti in passato di organizzazione diretta di
eventi attraverso magari altri canali, ma oggi come oggi non è
possibile. Io credo invece che la Valle d'Aosta debba dotarsi di
uno strumento che gli permetta, nel caso di grandi eventi o di
altri eventi, di essere partecipe non solo dal punto di vista
promozionale, ma anche dal punto di vista programmatorio. Il fatto
che si rimproveri l'Assessorato di non occuparsi abbastanza dei
grandi eventi mi fa un po' strano, perché io ho risposto a
un'interpellanza qualche settimana fa o qualche mese fa in cui ho
fatto un'elencazione di eventi sui quali stiamo lavorando: il Giro
d'Italia, siamo concentrati anche su altri eventi nel mondo dello
sci e altre iniziative che ho comunicato.
È anche vero che la particolare situazione epidemiologica non dà
la possibilità alle strutture che organizzano, quindi alle agenzie
o alle associazioni, eccetera, di garantire che gli eventi in
questo periodo siano effettuati. Sappiamo benissimo che il
Mezzalama, ad esempio, non si è potuto organizzare, l'anno scorso
non si è potuto organizzare il Tour du Rutor, per parlare del tema
dello scialpinismo tanto caro al collega Brunod, non si sono potuti
organizzare questi eventi e sappiamo benissimo perché: la
particolare situazione pandemica non ha potuto consentire questo
tipo di organizzazione.
Per restare alla questione sempre citata rispetto alla scarsa
attenzione, per esempio, al cicloturismo, eccetera, invito il
collega Brunod anche solo a farsi un giro sul sito della Regione.
Ci sono decine di pagine che promuovono le attività, i percorsi e i
tragitti di cicloturismo e del
bike
in generale, così come
delle attività
outdoor
, dello sport di relax e via andando.
E i piani promozionali fatti in passato e che stiamo elaborando
adesso concernono tutte le attività outdoor, compresi il
cicloturismo e il bike che sappiamo essere, insieme a tante altre
attività sportive all'aperto, degli importanti richiami.
Sempre rimanendo allo sport, il collega Brunod rimproverava di
non aver citato l'UVGAM e le guide alpine. Come dicevo prima non si
può dettagliare tutto nel DEFR. Probabilmente lei è in contatto con
l'ex presidente Giglio e con l'attuale presidente Marlier:
costantemente siamo in collegamento e credo di averli visti più di
una decina di volte, perché il tema del sostegno anche delle guide
alpine, così come il tema del loro importante ruolo all'interno del
circuito del soccorso alpino, è oggetto costante di confronto con
loro. Tra l'altro la Regione finanzia l'associazione delle guide
alpine con un finanziamento annuale di cui siamo intenzionati a
valutare addirittura un incremento, proprio per sostenere dei costi
aggiuntivi che in questo periodo loro, come altre associazioni,
hanno dovuto sostenere a seguito dell'epidemia. Non dimenticherei
tra l'altro, oltre alle guide alpine, anche altre associazioni e
altri contesti come le guide escursionistiche, per esempio, gli
operatori turistici, sui quali stiamo lavorando per il
riconoscimento del loro attestato professionale. Come sapete, gli
operatori turistici in Valle d'Aosta non hanno un percorso
formativo, quindi occorre che siano strutturate delle norme o
quanto meno dei provvedimenti che parifichino e quindi che
accolgano in qualche modo all'interno dei nostri albi anche figure
che vengono formate fuori, che devono, per poter essere utilizzati
in Valle d'Aosta, potersi iscrivere ai nostri elenchi. Vale per le
guide escursionistiche sulle quali stiamo lavorando alla
riorganizzazione di un corso, all'aggiornamento e alla riscrittura
della norma, che ormai risale a più di quindici anni fa e che va
completamente rivista e riammodernata, perché, come sapete, le
guide escursionistiche oggi non possono agire su terreni innevati e
quindi presuppongono che venga implementato il percorso formativo.
Questo per dire che il settore dello sport è ben seguito, che
esistono una serie di disposizioni e di attenzioni che noi non
trascuriamo.
Relativamente al turismo, anche qua sono state fatte diverse
considerazioni, non ricordo neanche più da parte di chi. Il turismo
è uno di quei temi che, come voi avete ben specificato, è
estremamente importante per l'economia della nostra regione ed è
estremamente strategico. Il sostegno agli operatori del turismo e
del commercio è un tema che noi abbiamo indicato prioritariamente
in questo DEFR, perché questo è un DEFR costruito in un periodo
emergenziale e quindi che per forza di cose deve porre la sua
attenzione sull'aspetto del sostegno che, se non viene messo
prioritariamente al primo posto, oggi come oggi rischia veramente
di non dare quella spinta e quell'abbrivio necessario, affinché
questo settore, che continuo a dire è strategico ed è tra i più
importanti in Valle d'Aosta, possa riprendere e possa ricominciare
a rigenerare benessere, lavoro e sviluppo.
È chiaro che noi abbiamo indicato alcune priorità. Il marchio
ombrello: qualcuno ha fatto rilevare che non ci sono dei tempi, ma
colleghi, sul marchio ombrello è da decine di anni che si parla.
Tutti coloro che hanno passati attraverso le legislature di questi
anni, hanno parlato del marchio ombrello a vario titolo. Io l'ho
detto anche in Commissione, il marchio ombrello non è un logo o un
segno, il marchio ombrello è la connotazione di un prodotto, che è
un prodotto globale. Non è che l'orologio Rolex è famoso perché il
marchio della Rolex è bello, è famoso perché probabilmente è
partito da un bel prodotto artigianale di qualità, dopodiché è
assurto a marchio. Per costruire le basi affinché esista un marchio
ombrello di qualità, è necessario costruire il prodotto Valle
d'Aosta. Per costruire il prodotto Valle d'Aosta è necessario
probabilmente fare un discorso di integrazione che ricomprenda
tutti i settori che noi rappresentiamo. Non è possibile allo stato
attuale dare dei termini precisi in termini temporali, perché se i
miei predecessori che si sono tutti impegnati nel cercare di
definire questo benedetto marchio ombrello non sono riusciti a
definirlo, non è che arriva Guichardaz o arriva questa Giunta e
siamo in grado di dire che dopodomani sarà fatto. Anche questo però
è stato assegnato sotto forma di obiettivo dirigenziale, perché
crediamo che sia assolutamente un tema da affrontare attraverso, a
mio parere e a nostro parere, una politica promozionale che ci
faccia, anche in questo caso, essere più operativi e più partecipi
riguardo proprio all'aspetto della promozione del territorio.
Vengo ancora a una considerazione del collega Brunod, mi sembra,
rispetto agli sponsor, perché ieri ha dato diverse indicazioni
anche estremamente interessanti. Lei sa bene che oggi come oggi, e
noi abbiamo riscritto la norma e la stiamo definendo, sponsorizzare
un atleta di livello alto allo stato attuale con le norme che
abbiamo non è possibile, perché deve accedere alla eventuale
sponsorizzazione attraverso un bando. Il grande atleta, se vuole
essere sponsorizzato dalla Regione della Valle d'Aosta, fa un bando
insieme al campione italiano di sci d'erba, tanto per dire.
L'aspetto di svincolare la sponsorizzazione o l'eventuale utilizzo
del marchio Valle d'Aosta da parte di atleti di grosso calibro è
qualcosa che va corretto in termini legislativi, perché allo stato
attuale le regole sulla sponsorizzazione degli atleti mettono tutti
sullo stesso piano. Con tutta la dignità che può avere qualunque
tipo di sport è evidente che esistono dei campioni di un certo
livello che allo stato attuale ritengono evidentemente di mettersi
altri marchi sul cappello, sugli sci o altrove, perché
evidentemente gli conviene di più o non esiste lo strumento che
permette contemporaneamente di utilizzare uno sponsor commerciale e
uno sponsor istituzionale. Quindi anche su questo stiamo lavorando,
per cercare di riformulare una norma che ci permetta in questo caso
anche di andare incontro a questi aspetti.
Riguardo poi sempre alla questione del commercio, anche lì non
mi è molto chiaro, ma poi credo che esistano delle iniziative. Per
quanto riguarda il commercio noi non trascuriamo e non abbiamo
trascurato il tema. Se voi vedete nel DEFR, al di là dell'aspetto
degli esercizi di vicinato e del sostegno delle realtà nei piccoli
centri urbani commerciali e nei piccoli paesi di montagna, voi
sapere che l'anno scorso è stata fatta una norma specifica, ma è
una norma che manca della parte applicativa. Quindi noi stiamo
cercando di elaborare queste linee applicative, perché il famoso
comma - non mi ricordo se fosse il famoso articolo Rini - che
presupponeva la possibilità di finanziare esercizi di vicinato, non
definiva la tipologia di esercizio, quindi la gioielleria Bulgari
poteva usufruire, allo stesso modo di un piccolo alimentari di
paese, del contributo che per legge è già stanziato e che esiste,
ce l'abbiamo a bilancio. Ci sono 500 mila euro al momento a
bilancio, se ben ricordo, ma mancano le parti applicative.
Rispetto poi al commercio, e qui concludo tanto avremo modo poi
di parlarne anche altrove, è evidente l'azione che noi facciamo,
oltre a questa di sostegno rispetto a queste attività e all'azione
forte di sostegno legata alla crisi Covid, che è devastante per le
attività commerciali, soprattutto le attività commerciali di certi
contesti penalizzati, cioè i contesti turistici ad esempio, tutta
la parte di semplificazione, di riforma del SUEL, di potenziamento
della Chambre, delle piattaforme informatiche, del GISA, del
fascicolo d'impresa, eccetera. Sono tutte indicazioni che vanno
proprio nella direzione di aiutare le imprese, di aiutare il
commercio affinché, attraverso una semplificazione delle procedure,
possano poi quantomeno dal punto di vista amministrativo avere gli
strumenti per poter poi cominciare e continuare la propria
attività.
Presidente -
Interrompiamo per arieggiare i locali e
riprendiamo tra un quarto d'ora.
La seduta è sospesa dalle ore 11:05 alle ore 11:28.
Bertin (Presidente) -
Possiamo riprendere i lavori del
Consiglio. Prima della pausa si era prenotato il consigliere
Marquis, aspettiamo soltanto che tutti prendano posto e chi intende
stare in aula si sieda. Passo la parola al consigliere Marquis.
Marquis (AV-SA) -
Dopo la pausa per l'arieggiamento
possiamo ripartire rinvigoriti. Credo che la situazione che stiamo
vivendo sia molto difficile. Mai la Valle d'Aosta ha affrontato
un'emergenza come questa dal dopoguerra a oggi, un'emergenza che
innanzitutto deve mettere in sicurezza la salute di tutti i
valdostani e in seconda battuta cercare di far fronte ai disagi
sociali che ne sono derivati e soprattutto alle difficoltà
economiche che stiamo vivendo a livello generalizzato nella nostra
Valle. Mai come oggi è difficile parlare di programmazione in un
momento di gestione dell'emergenza, però è un argomento che va
trattato e lo sforzo va fatto, perché occorre, come è stato detto
da qualcuno che è intervenuto prima di me, orientare il nostro
sguardo non solo all'emergenza ma anche alla ripartenza del sistema
Valle d'Aosta.
Abbiamo vissuto nella giornata di ieri anche un grosso grido di
dolore e d'allarme di coloro che stanno vivendo le difficoltà più
grandi sul nostro territorio. Un territorio in cui ci sono tante
persone che non sono state toccate a livello economico, perché
magari vivono un'attività da lavoratore dipendente che ha potuto
comunque garantire continuità alle loro entrate o anche al mondo
dei pensionati, ma esiste anche la triste realtà di tutti i
lavoratori autonomi che sono fortemente penalizzati da questa
situazione e che, in alcune situazioni, arrivano a livelli di
disperazione. Quindi credo che da parte nostra sia importante
riuscire a integrare quelli che sono gli aiuti messi in campo dallo
Stato nel più breve tempo possibile, per cercare non dico di dare
soluzione, ma di mitigare gli effetti che si sono profilati su
queste persone.
Dicevo prima che mai come oggi la situazione della Valle d'Aosta
è di estrema difficoltà e mi rifaccio a delle parole che sono state
utilizzate sul DEFR, soprattutto nella prima parte che dà lettura
del contesto: credo che sia ricca di stimoli per poter definire
successivamente le proposte. Questa pandemia si inserisce in un
contesto in cui l'economia regionale era in una fase di frenata,
mentre stava operando un'uscita rallentata dalla crisi del 2008.
Credo che questo sia un aspetto da sottolineare, che occorre
riuscire a capire quali sono gli effetti dell'emergenza Covid e
quali sono invece i problemi di natura strutturale che stava
vivendo la Valle d'Aosta e che sono stati citati nella relazione
che è stata approntata.
Il mio intervento non vuole essere sicuramente un
approfondimento dei singoli temi, che sono tutti degni di
attenzione quelli che sono trattati nel DEFR, ma ritengo di fare
una sottolineatura di carattere generale. La situazione della Valle
d'Aosta va vista nel contesto nazionale, un contesto di difficoltà
rispetto agli altri stati europei, perché il paese è profondamente
indebitato e necessita di tutta una serie di riforme per modificare
e aggiornare le leggi che ci siamo fatti, che si è fatta l'Italia e
che in questo momento rendono difficile la vita dei cittadini.
La situazione della Valle d'Aosta credo che possa essere
rappresentata con alcuni numeri. Mi ha fatto riflettere molto il
raffronto che è stato fatto nell'impostazione del DEFR tra i dati
relativi alla situazione precrisi e quelli attuali. Credo che
questa lettura dia conto di quella che è la situazione della Valle
d'Aosta di oggi. Per quanto riguarda il prodotto interno lordo oggi
noi siamo ancora a meno 9 percento rispetto al 2007. Per quanto
invece concerne il tessuto produttivo, qui c'è un altro dato
estremamente significativo che deve essere sicuramente trattato e
affrontato e che richiede una soluzione. Dal 2007 a oggi la Valle
d'Aosta ha perso duemila imprese, il 15 percento del sistema
produttivo, quindi c'è stata una forte contrazione. A livello di
posti di lavoro, dal 2007 sempre ad oggi, le costruzioni hanno
perso il 34 percento, l'industria il 7 percento, il settore
primario il 13,5 percento, per contro i servizi sono saliti del 4,4
percento, quindi questo significa che c'è stata anche una
riconfigurazione tra i vari settori produttivi. In sostanza sono
stati persi parecchi posti di lavoro, 1500 posti di lavoro.
Se a questo uniamo anche i dati relativi alla demografia, io
credo che ci sia da riflettere.
È già entrato prima l'assessore Caveri nel merito di questo
aspetto che richiede di essere credo affrontato con grande
attenzione. Sono tanti anni che c'è un calo demografico, non è solo
nel 2020, sono già sei o sette anni che c'è un
trend
negativo. Quando i trend si succedono per diversi anni, devono
essere affrontati a livello strutturale, quindi tutti questi
argomenti credo che riflettano quella che è la situazione della
Valle d'Aosta al di fuori dello stato di emergenza che stiamo
vivendo. Una situazione in cui, rispetto alle altre realtà italiane
del nord ovest, negli ultimi anni si stava perdendo terreno o per
lo meno non si aveva la stessa capacità di uscita dalla crisi e
questo fatto deriva anche un po' dalla nostra caratterizzazione di
popolazione di montagna fatta di piccoli numeri, che ha avuto delle
grandi difficoltà a inserirsi nel percorso della globalizzazione.
Questo un po' per questioni legate al capitale umano, alla
formazione, a tutta una serie di caratteristiche che pongono
sicuramente uno stato di criticità rispetto a delle altre
realtà.
Questo per dire che non bisogna sicuramente orientare la freccia
dell'arco a livello del terreno, ma bisogna puntarla sicuramente
molto più in alto, perché c'è la necessità di non perdere delle
opportunità e di tracciare la ripartenza. Amo citare sovente una
relazione che è stata fatta nel 1994 dal Censis, da De Rita, quando
è stato commissionato uno studio da parte della Regione. In questa
relazione veniva evidenziato che, in assenza di una discontinuità
significativa, vi è il rischio che i nodi critici e problematici
che hanno condizionato negativamente lo sviluppo regionale
nell'arco degli anni '80 si ripropongano immutati in futuro, se non
addirittura incancreniti sulle loro componenti più viziose rendendo
vieppiù oneroso il percorrimento di un possibile e necessario
sentiero di rafforzamento della Valle. In un contesto che muta
rapidamente e obbliga i soggetti a rivedere di continuo i propri
paradigmi di riferimento, ogni propensione al puro e semplice
assestamento su quanto sino a oggi acquisito in termini di
ricchezza di benessere si tradurrebbe infatti in una perdita di
capacità propulsiva del sistema regionale e nella conseguente
rassegnazione a un lento ma incessante processo di
marginalizzazione nell'ambito delle dinamiche che attraversano lo
scenario sovranazionale. Credo che queste parole siano ancora oggi
molto attuali e debbano essere considerate come un monito per fare
un'analisi approfondita di quella che è la nostra situazione, di
quelli che sono i nostri indicatori, per poter tracciare un disegno
di Valle d'Aosta del futuro, che vada oltre alla somma dei singoli
interventi che possono essere tutti pertinenti, ma potrebbero anche
non corrispondere a un disegno generale.
Ci sono sicuramente degli interventi che hanno poca attenzione,
sovente perché non afferiscono all'allocazione delle risorse a
bilancio che fanno parte della spesa, ma sono degli interventi di
riforma che possono essere molto utili per rivitalizzare l'economia
della Valle, soprattutto di quel 50 percento di lavori autonomi che
contribuiscono a produrre del reddito per alimentare poi il gettito
fiscale.
Io credo che in un momento come questo occorra anche pensare a
un patto per la semplificazione. La semplificazione e la
sburocratizzazione non sono delle parole vuote, sono delle parole
che sono citate tutti i giorni e a tutti i livelli di governo oggi
vengono considerate una priorità.
Quindi non esiste un DEFR buono o un DEFR meno buono. Io credo
che il DEFR sarà buono nella misura in cui declinerà in modo
efficace i contenuti che stanno al suo interno. Se alla fine
dell'anno o nei prossimi anni la demografia avrà invertito il
trend, lo
stock
delle imprese crescerà, ci saranno minori
giovani che lasciano la Valle d'Aosta, questo sarà stato un buon
DEFR e l'Amministrazione avrà lavorato bene nell'ottica di
valorizzare la comunità valdostana. Credo che in una fase delicata
come questa, ci hanno anche insegnato ieri coloro che hanno
manifestato un loro disagio, come è stato già sottolineato da chi è
intervenuto prima, non esista una maggioranza e un'opposizione. Io
direi che anche nei villaggi, quando andava una casa a fuoco e
magari non c'erano dei buoni rapporti di vicinato, si formava una
catena umana per passarsi i secchi d'acqua e per spegnere
l'incendio che avrebbe messo a repentaglio la vita di tutti.
Ritengo che oggi la Valle d'Aosta stia metaforicamente
attraversando una situazione di questo genere e che in quest'aula
si abbia la responsabilità di volare più alto. Non che i piccoli
temi non siano utili o fondamentali, è che in questo momento
occorrerebbe darsi delle priorità, delle strategie comuni per poter
far fronte a questa situazione di grande difficoltà e soprattutto
per tracciare la nuova ripartenza.
Io credo che sia importante quindi l'approccio che ci sarà
nell'attuazione di questo documento. Mi ha fatto piacere sentire il
Presidente della Regione che ha detto che si lavorerà nell'ambito
della riorganizzazione della macchina amministrativa e del
comparto, però io vorrei sperare che quando si parla di
riorganizzazione, non si parli solo di assunzioni o di spostamento
di persone, ma di rivisitazione di quelli che sono i modelli
gestionali improntati, come dicevo poc'anzi, alla semplificazione e
alla sburocratizzazione, perché è l'unica maniera che abbiamo per
poter modernizzare la nostra azione e soprattutto essere in grado
poi di attuare i principi e i contenuti che stanno all'interno
della programmazione.
A chi sosteneva e ha sostenuto in questi giorni che nel DEFR non
ci sono dei numeri, credo che sia abbastanza scontato in questa
fase che non ci possano essere dei numeri, perché l'agire della
pubblica amministrazione non dipende solo dalle entrate proprie, ma
da quelle che saranno le risorse messe in campo dallo Stato
attraverso il
Recovery Found
e attraverso la nuova
programmazione europea 2021-2027 che è in corso di definizione. A
mio avviso è importante che il Recovery Found e la programmazione
europea 2021-2027, prima ancora che una fonte di finanziamento,
debbano essere utilizzate e viste utili per avviare un processo di
modernizzazione economica e sociale e per l'attuazione di quelle
riforme strutturali di cui la Valle ha un'assoluta necessità, non
solo per migliorare il funzionamento della Regione, ma anche per
dare un segnale importante di necessaria modernizzazione agli
operatori economici e a tutti i valdostani, a coloro che credono e
che investono sulla propria attività. Perché sta diventando sempre
più difficile lavorare sul territorio, soprattutto in una realtà
dove è estremamente fragile il tessuto produttivo, quindi c'è molta
attesa nella capacità della Regione di dare un segnale importante
per agevolare la vita amministrativa di tutti i giorni.
Qui spesso ci facciamo onore quando qualcuno dice "ho presentato
una legge, ho fatto una legge", ma io credo che qui si debba
iniziare un percorso per togliere delle leggi, perché con le leggi
che si fanno spesso e volentieri ci si imbriglia le mani, si va a
paralizzare tutto e si fanno dei grossi danni all'economia. Ho
sentito in questi giorni, nell'ambito della discussione nazionale,
che l'Autorità antitrust ha proposto di bloccare l'utilizzo del
codice dei contratti e degli appalti per poter spendere i soldi
provenienti dall'Europa dicendo "ci atteniamo nel frattempo alle
direttive europee". Sino all'altro giorno si sentiva dire che
l'Europa era cattiva, che era invasiva, che metteva delle norme che
poi imbrigliavano le imprese e oggi scopriamo che le norme che
imbrigliano le imprese ce le mettiamo da soli e che quindi
basterebbe applicare quello che prevede l'Europa, che è quello che
è previsto negli altri Stati, quindi una capacità di regolarsi in
modo migliore, senza andare ad aggravare la realtà di chi opera sul
territorio.
Credo che anche nel nostro piccolo probabilmente bisognerebbe
avere la capacità di darsi delle priorità, di valorizzare il ruolo
legislativo, così come è stato fatto anche nell'ambito della legge
omnibus, dove è stata inserita la clausola valutativa che ritengo
essere un apporto nuovo che potrà dare dei risultati utili
all'attività del Consiglio regionale, perché potrà far sì che si
possa anche controllare qual è l'esito, l'applicazione delle leggi
che si sono fatte, per eventualmente portare anche dei correttivi
negli anni a venire o nelle esperienze che dovranno
sopravvenire.
Con questo credo che posso chiudere il mio contributo, con la
speranza che prevalga nella fase attuativa del DEFR, al di là
dell'approccio all'emergenza, tutta la parte di riforma che è quel
lavoro operoso che non si vede a livello immediato, ma che può
portare della grande utilità soprattutto per chi opera, per creare
del benessere in Valle d'Aosta, per creare le condizioni affinché
il nostro tessuto produttivo si possa consolidare e che i giovani
soprattutto possano trovare la fiducia per vedere in Valle d'Aosta
l'ambiente e la casa per disegnare il proprio futuro e per vivere
con la propria famiglia nel pieno della realizzazione lavorativa.
Questo credo che sia l'auspicio con il quale posso concludere il
mio intervento.
Presidente -
Altri intendono intervenire? L'assessore
Sapinet si è prenotato, ne ha facoltà.
Sapinet (UV) -
Innanzitutto un ringraziamento a tutti: i
colleghi di maggioranza che sono intervenuti oggi e ai colleghi di
minoranza per le suggestioni e i suggerimenti. Farò un elenco di
argomenti già a volte trattati durante le varie iniziative del
Consiglio, ma che ritengo sia corretto ricordare e sottolineare. Un
DEFR che è il primo per il sottoscritto, un DEFR che parte con un
passaggio di testimone quasi un po' simbolico, ma estremamente
concreto. Un passaggio di testimone con coloro che mi hanno
anticipato, che sono stati nei settori che oggi io ho l'onore di
seguire, partendo dalle cose buone, ottime che sono state fatte in
una legislatura molto difficile.
Entrando nei contenuti, l'ha ricordato anche il collega
Rollandin ieri, alcune misure per quello che è il settore
zootecnico. Una misura come la monticazione di cui si è già parlato
anche tanto, ma che è corretto e voglio di nuovo ricordare, portato
avanti in un momento storico molto difficile e che quest'anno
sicuramente andremo a perfezionare, perché era buona, ma ovviamente
come tutte le cose dopo un primo esame vanno perfezionate, per dare
anche la giusta dignità a coloro che vivono magari le realtà di
media montagna o a quelle aziende che in quota ci sono tutto
l'anno. Misure importanti in tempi normali, ma che diventano
fondamentali in un momento di crisi, in un momento difficile come
questo, molto difficile anche per il settore agricolo.
Così come importanti saranno i sostegni e quelle misure Covid, e
ringrazio anche il gruppo di lavoro, chi lo coordina e chi è
operativo. Sono misure fondamentali che verranno riproposte, che
hanno avuto un successo, per esempio il
voucher
dei
prodotti. È chiaro che sono legate, ahimè, a una ripartenza del
turismo, fondamentale.
Poi un settore, quello delle risorse naturali, che ha visto
negli ultimi due anni una ricostruzione di quello che hanno
rappresentato i cantieri forestali. È da lì che si riparte, con
questi quattrocento posti di lavoro che, ahimè, magari non sono
tanti, però sono un segnale importante, soprattutto un segnale,
rispetto agli anni precedenti, di un aumento di giornate
lavorative. Un'azione di questi cantieri, un'azione anche sociale,
perché comunque danno risposte anche alle fasce più fragili e danno
risposte ai nostri enti locali con interventi precisi e puntuali
sul territorio, contraddistinti da un'elevata professionalità.
Il supporto agli enti locali e alla montagna, a quel territorio
e che chi quel territorio lo abita e lo presidia. Qui mi associo
alle preoccupazioni di alcuni colleghi per il drammatico calo
demografico che vive la nostra regione. Io ho due figli che
frequentano una piccola scuola di montagna, ma ahimè non ho la
certezza che il mio terzogenito possa frequentare la stessa scuola;
poi qui magari il collega Lavy mi verrà in soccorso, però il
problema è di tutto il territorio valdostano.
Oltre ai cantieri, questi lavori esternalizzati che danno
qualche piccola, ma importante risposta alle nostre aziende.
Per quanto riguarda alcune novità, che magari novità non sono,
perché riproponiamo un qualcosa che già è andato bene nel passato,
però anche qui risorse che arrivano all'agricoltura, penso ai
consorzi di miglioramento fondiario e ai piccoli bandi, che però
vengono e possono essere spalmati su tutto il territorio con
piccoli interventi di manutenzione a impianti già un po' datati,
che potrebbero essere appannaggio di aziende locali. Un supporto ai
consorzi che deve essere anche dal punto di vista operativo, con la
ricostituzione dell'ufficio ed un certo alleggerimento di quelle
che sono le competenze e le responsabilità di chi questi consorzi
li gestisce. Quindi risorse, però anche dialogo tra i vari attori,
in particolar modo del settore zootecnico e del settore
lattiero-caseario dove l'istituzione di un tavolo di lavoro non
vuole solo essere il fare un gruppo di lavoro così tanto per fare.
Un gruppo di lavoro che nasce in punta di piedi, ma con delle
ambizioni; non staremo a fare degli annunci, ma prima il lavoro e
poi ne vedremo i frutti.
Un supporto a questi enti e associazioni che sono in un momento
difficile operativi sul territorio. Penso a Vival che parte con la
volontà di valorizzare il prodotto vitivinicolo con la
realizzazione del consorzio di prodotto di tutela, il Cervim e il
percorso IGP sulla mela che è in corso.
Ringrazio il collega Distort per le sollecitazioni che mi ha
posto ieri, per quanto riguarda il discorso della filiera del
legno. Bene, lì il primo passo con fondi europei è quello appunto
della tutela e del mantenimento dei boschi. In particolar modo poi
nella sua zona, quella di Sarre, vediamo che la processionaria sta
colpendo di nuovo abbastanza duramente. Ebbene questo che vuole
essere il primo passo per poi quello che vedremo durante l'anno, lo
studio che era stato affidato lo scorso anno all'IPLA, Istituto per
le piante da legno e per l'ambiente, che ci darà delle importanti
segnalazioni per impostare quello che sarà il nostro futuro.
Si è parlato tanto anche del lupo, perché se diamo un premio e
un incentivo alla monticazione, dobbiamo metterli nelle giuste
possibilità di lavorare e di lavorare bene. Qui il Corpo forestale
della Valle d'Aosta sta facendo un ottimo lavoro, ma ahimè dobbiamo
sopperire a quelle mancanze di personale che sono sempre più
gravi.
Dobbiamo giocare tutte le carte che abbiamo a disposizione, come
ad esempio il dialogo che nelle ultime settimane è stato ricco,
costruttivo e continuo con il nostro senatore, ad esempio
nell'ambito del riparto 2021/2022 delle risorse del programma di
sviluppo rurale, a proposito di risorse da recuperare. Anche questo
l'ho già detto, ma ho piacere di ricordarlo: la nostra Regione è la
terza come capacità di spesa, la terza dopo la Provincia autonoma
di Bolzano e dopo la Regione Veneto. Come detto prima ci vanno
risorse, ma anche dialogo, idee e velocità nell'erogazione dei
fondi disponibili, perché poi se abbiamo le risorse ma siamo lenti
nel distribuirle, ecco che lì siamo perdenti.
Le opportunità. Cito, ad esempio, la legge per la
diversificazione in agricoltura che a breve porteremo
all'attenzione della Commissione competente, che può dare nuove
opportunità e supportare anche il settore agrituristico.
Un DEFR scritto in seguito a un confronto continuo con i
colleghi di maggioranza, che ringrazio. Ringrazio in particolar
modo coloro che sono più vicini a questi settori e che durante
questi mesi non hanno mai fatto mancare il loro supporto.
È un momento difficile, lo sapevamo bene, nessuno ha mai pensato
il contrario. Magari non ci andiamo con il megafono, ma la piazza
la viviamo, la conosciamo bene anche noi. Così come conosciamo bene
i nostri paesi e i nostri villaggi, territori che abbiamo a lungo
amministrato e che viviamo quotidianamente, territori e penso al
mio Comune, che lunedì di Pasquetta erano spettrali. Ecco che la
ripartenza estiva è fondamentale per il settore turistico, per il
commercio e per il mio settore, quello dell'agricoltura. Qui
ringrazio veramente di cuore il collega Barmasse per il grande
lavoro che sta portando avanti, un lavoro che ci dà speranza per
questo futuro, ahimè in un momento estremamente difficile. Quindi
come abbiamo detto ieri nell'incontro con le categorie: lavorare
duramente a testa bassa, per dare presto le risposte a tutte le
categorie, con impegno, costanza e coerenza, in Amministrazione
così come nei nostri percorsi politici.
Presidente -
Il collega segretario Jordan si è prenotato,
ne ha facoltà.
Jordan (VdA Unie) -
Riteniamo che questo documento
programmatorio sia innanzitutto un buon documento di analisi della
situazione attuale, quindi di conseguenza una corretta linea di
azione ai principali bisogni a cui dobbiamo urgentemente dare
risposta. Purtroppo, la situazione attuale rende complicata e
difficoltosa la programmazione in qualsiasi ambito, in quanto
saremo, ahimè, obbligati a tarare le nostre azioni in base al
continuo evolvere della pandemia.
Questo DEFR non è un libro dei sogni, ci mancherebbe, non doveva
esserlo. Questo DEFR ha una giusta dose di pragmatismo e con questa
giusta dose di pragmatismo sono state inserite azioni che il
Governo e l'Amministrazione sarà in grado di avviare, con le giuste
priorità che sono già state evocate dai miei colleghi. Con le
giuste priorità ci vedranno mettere in campo le azioni a sostegno
del sistema economico produttivo in modo concreto ed efficace,
azioni che da un lato dovranno concludere interventi fermi da
troppi anni, ma dall'altra parte azioni di prospettiva legate a
investimenti strategici, utili ed efficaci.
Nel DEFR, nella sua complessa articolazione, si ritrovano divise
per tutti i settori indicazioni di intervento che sono
sufficientemente articolate per ricomprendere molte azioni,
iniziative e idee, che hanno impedito per questione di sintesi di
dettagliare tutte le iniziative che in parte sono state indicate in
questi due giorni di dibattito. Non sono state inserite, ma sono
state comunque considerate e valutate.
Ritengo che la sintesi che i gruppi di maggioranza hanno trovato
sui diversi temi sia un valore aggiunto, come è già stato detto da
chi mi ha preceduto, e non una debolezza. Per fortuna possiamo e
riusciamo a mettere a confronto le nostre idee, per fortuna c'è
dibattito, ognuno di noi può e deve esprimere le proprie idee e
perplessità. Credo che il dibattito di ieri sia stato importante, è
stato interessante e per me utile ascoltare i colleghi che dai
banchi dell'opposizione hanno fornito indicazioni che considero
utili, così come sono state le critiche. Importanti quando sono
costruttive e vi ringrazio per questo. Come ben detto
dall'assessore Caveri il DEFR è fondamentale solo se adesso
seguiranno atti coerenti che diano gambe e ne consentano quindi
l'attuazione. Seguiamo e quindi valutiamo con attenzione
l'avanzamento del DEFR e poi confrontiamoci e se è il caso
critichiamone valutandone i risultati.
Come dicevo, ritengo utile continuare ad approfondire e
sviluppare i contenuti del DEFR, perché siano attuati nel miglior
modo possibile e se è il caso modificati, perfezionati e adattati
ai bisogni che emergeranno e che saranno ripresi quindi nei
prossimi atti e documenti sui quali stiamo già lavorando, sempre
più e solo con l'intento di essere utili e sono sicuro che questa è
l'idea di tutta l'aula.
Concludo dicendo che vi assicuro che sento una grande
responsabilità sulle mie spalle, che c'era ancora prima di sentire
i fischi e le contestazioni di ieri. Una grande responsabilità nel
trasformare il lavoro in azioni utili a supporto del Governo e
dell'intero Consiglio, per riuscire a dare lavoro, prospettive,
speranza e dignità a chi non ha potuto lavorare e che deve in
qualche modo essere aiutato. Una responsabilità e un'insofferenza
nel provare a immagine un futuro che sarà comunque condizionato e
non abbiamo ancora capito né come e né per quanto dalla
pandemia.
Presidente -
Si è prenotata l'assessora Minelli, ne ha
facoltà.
Minelli (PCP) -
Considerato che il testo del DEFR, anche
per quanto riguarda la parte sull'ambiente e i trasporti, è già
stato ampiamente esaminato dai colleghi, non illustrerò i punti
programmatici salienti contenuti del documento, peraltro l'ho fatto
in Commissione, ma cercherò di formulare alcune considerazioni più
puntuali in ragione di quanto emerso durante la discussione di
ieri.
Per quanto riguarda le osservazioni sulle tematiche ambientali,
mi soffermo innanzitutto su quella dell'efficientamento energetico
degli edifici, che non si esaurisce certamente con il superbonus,
ma che dovrà essere un obiettivo perseguito in modo più massiccio a
medio termine. È un tema da affrontare anche all'interno della
strategia di decarbonizzazione, da costruire sulla base delle linee
guida previste dalla
road map
per una Valle d'Aosta
fossil full free
che è ora all'esame del Consiglio, assieme
alle azioni per l'azzeramento dei gas climalteranti prodotti dal
sistema dei trasporti.
A proposito delle discariche e della necessità di intervenire
sulla legge 31 del 2007, necessità prevista dal DEFR, la proposta
di legge presentata da Progetto Civico Progressista, come ha
evidenziato la collega Guichardaz, è un primo intervento di
modifica, che non abbiamo presentato certo con lo scopo di trovare
dei voti in aula, né di piantare delle bandierine, bensì di portare
alla discussione della Commissione un tema importante che merita
attenzione e che abbiamo ritenuto presentare a febbraio vista
l'urgenza del problema che, a nostro avviso, andava affrontato, nel
solco di quanto già previsto dalla legge dello scorso anno, prima
della sentenza della Corte Costituzionale. Appena si conoscerà
l'esito di questa sentenza, occorrerà legiferare e quindi c'è
comunque un testo di base.
Per quanto riguarda l'idrogeno non c'è nessuna contrarietà al
suo utilizzo. L'idrogeno non è una fonte di energia, ma un modo per
accumulare energia e richiede esso stesso l'impiego di energia per
essere utilizzato. Siamo favorevoli alla ricerca e alla
sperimentazione per ottenere idrogeno verde da elettrolisi,
soprattutto laddove si tratta di impiegare sovraproduzioni o
produzioni discontinue, come il fotovoltaico e l'eolico.
Per quanto riguarda l'impiego, oggi il settore principale di
interesse è quello dei trasporti, laddove la tecnologia non
consenta l'utilizzo diretto dell'elettrico da rete - penso ai mezzi
pesanti
in primis
, ai camion, ai bus extraurbani, ai mezzi
battipista - ma non riteniamo che si tratti di una tecnologia
proficuamente applicabile alla ferrovia.
La linea è già elettrificata da Ivrea a Torino e sarebbe assurdo
avere un sistema diverso da Ivrea ad Aosta. Formulare delle ipotesi
diversificate su questo, a mio avviso ora è dannoso, perché c'è una
progettazione definitiva in corso di ultimazione, c'è un impegno di
RFI a realizzare i lavori ed è opportuno concentrarsi su una scelta
più precisa.
Vengo ora alle osservazioni che sono state formulate sul PRT. Il
documento deve fare ancora un lungo percorso, deve andare alla
procedura di VAS, tornare alla Giunta, in Commissione e poi
all'approvazione in Consiglio, quindi ci vorranno dei mesi. Si
tratta di uno strumento importante su cui i contributi sono graditi
per arrivare infine ad avere un documento che attendiamo da ben 24
anni. Bene che si valutino i vari elaborati, compreso quello sui
costi-benefici e che ci sia un confronto con i progettisti che
hanno lavorato al PRT. Il documento è stato ovviamente elaborato in
sintonia con il programma strategico di interventi per la ferrovia,
entrambi vanno nella stessa direzione e tengono conto, come è stato
ricordato, della legge regionale 22 del 2016 e dell'accordo quadro
con RFI del 2017. Evoluzioni e affinamenti ce ne possono sempre
essere, ma noi ci troviamo come Regione a muoverci all'interno di
un quadro normativo e programmatico solido e coerente che è stato
riportato anche nel DEFR.
Anche sulla Aosta-Pré-Saint-Didier per il collegamento con
Courmayeur, il PRT si muove in sintonia con il programma
strategico. Lo studio preliminare per Courmayeur è stato consegnato
nel marzo del 2019, proprio quando si metteva a punto il programma
strategico che lo recepisce e che è stato approvato a luglio. Sono
contestuali e dicono la stessa cosa per il collegamento con
Courmayeur. A sua volta il testo attuale del PRT conferma i
contenuti sia di quello studio preliminare sia del programma
strategico, quindi i tre documenti agiscono in modo coerente e
organico. Dopodiché è evidente che per il collegamento fino a
Courmayeur si stanno facendo degli ulteriori approfondimenti. È un
obiettivo questo molto importante ed è corretto approfondire molti
aspetti.
Ieri c'è stata una precisa domanda: se per Pré-Saint-Didier,
quindi anche per Courmayeur, per qualcuno pensare di coinvolgere i
privati sia un tabù. Il consigliere Aggravi ben si ricorda che nel
programma strategico è già previsto un possibile intervento di
privati, non è quindi un tabù, si parla esplicitamente di
possibilità di forme di partecipazione pubblico o privato a pagina
32.
Riguardo alla linea per l'Alta Valle vorrei poi sottolineare che
non c'è nessun integralismo dottrinario, c'è piuttosto una visione
che va al di là della contingenza, perché ritengo che questo sia
uno dei compiti che tutti noi abbiamo: affrontare i problemi
dell'oggi, della contingenza, ma pensare anche al futuro. Arrivare
ai piedi del Monte Bianco con i binari a mio avviso è una sfida
importante e un atto turistico non da poco. Si sta lavorando per
inserire il Monte Bianco nel patrimonio mondiale UNESCO, da anni
c'è un importante lavoro dell'Espace Mont-Blanc per valorizzare
quest'area, quindi arrivare anche con i binari fino allo Skyway
significa mobilità sostenibile non inquinante, significa un moderno
servizio e, secondo me, anche un grande elemento di attrazione
turistica.
Vengo ora al tema delle risorse, che è stato più volte
affrontato. Le risorse per gli interventi sulla ferrovia possono
venire da diversi canali: il contratto di programma fra Ministero e
RFI, il PNRR e specificatamente per il tram-treno ci possono essere
anche, nell'eventualità che si scegliesse questa formula, specifici
finanziamenti europei; è scritto anche questo nel programma
strategico, e può esserci la partecipazione dei privati.
C'è stata ieri una osservazione sulla elettrificazione che poco
contribuisce alla velocizzazione. È un argomento su cui sono già
state date delle risposte, non ci sono refusi nel DEFR a questo
proposito. L'elettrificazione non si fa per velocizzare, ma
soprattutto per altri due motivi: per non inquinare con i treni
diesel e per avere a disposizione un'ampia gamma di treni. Inoltre,
l'elettrificazione permette di avere una linea con dei sistemi di
sicurezza e di funzionamento molto più performanti. È un intervento
su cui, a mio avviso, dobbiamo impegnarci tutti, anche se il
soggetto che deve realizzarlo è RFI.
Segnalo fra l'altro, perché mi sembra una cosa significativa,
che la Regione Piemonte ha fatto come la Valle d'Aosta, ha
presentato una scheda per ottenere il finanziamento della
elettrificazione della Ivrea-Aosta che, come sappiamo, corre in
parte sul territorio piemontese, prevedendo esattamente lo stesso
importo della scheda valdostana, 81 milioni di euro, come si può
vedere consultando il sito della Regione Piemonte. Il titolo della
scheda n. 907 a pagina 32 recita: "Regione Piemonte e Valle d'Aosta
unite per trasporto interregionale efficiente e a basso impatto
ambientale. Elettrificazione della tratta Ivrea-Aosta della linea
ferroviaria Torino-Aosta". Secondo me è significativo il fatto che
due Regioni con maggioranze politiche ben diverse concordino
comunque sul fatto della necessità e urgenza di completare
l'elettrificazione della linea che collega Aosta con Torino e la
cui realizzazione si era interrotta a Ivrea. Una lunga interruzione
che ha causato, ce lo ricordiamo, e causa gravi disagi per gli
utenti soprattutto valdostani. L'opera è quindi oggetto di un
progetto interregionale e questo ne accresce la possibilità di
ottenere dei finanziamenti.
Per quanto riguarda l'aeroporto, è già stato ricordato
stamattina, nel 2015 c'è stata una risoluzione del Consiglio che ha
chiesto di rivedere il
masterplan
. Sono stati effettuati
degli studi, un aggiornamento di cui dovremo discutere. Gli
approfondimenti che sono stati fatti, a mio avviso, non sono
sufficientemente efficaci e puntuali, sarà compito della politica e
del Consiglio definire un indirizzo. Personalmente credo che la
soluzione migliore ed equilibrata sia una opzione che preveda un
aeroporto di aviazione generale che pensi alle attività
dell'elisoccorso, della Protezione civile, del volo turistico e
che, come è scritto nel DEFR, preveda un segmento di volo
commerciale. Questo è quello che c'è scritto, ma ovviamente ci
dovremo tornare specificatamente in Commissione e in Consiglio.
Presidente -
Altri? Assessore Barmasse ne ha facoltà.
Barmasse (UV) -
Come Assessore alla sanità ovviamente
sono stato tirato in causa più volte, ma è giusto che sia così,
perché in questo momento la sanità è veramente il problema
principale, ma non solo a mio avviso. Ringrazio l'assessore Sapinet
per quanto ha detto prima, sono convinto che quello che è stato
fatto in questo momento lo farebbe chiunque fosse seduto qui al mio
posto, perché il merito non è dell'assessore ma è di tutti i nostri
sanitari, e parlo di tutte le figure, non solo i sanitari, che in
questo anno hanno saputo dare una risposta molto importante a
quello che è stato il problema della pandemia.
Quello che è successo ieri, cioè avere queste persone qui
davanti, è un effetto del problema sanitario. Noi abbiamo due
problemi enormi, e lo dico perché non voglio che a volte lo si
dimentichi, il problema sanitario e il problema economico. Bisogna
dare dei sostegni a chi non arriva a fine mese, ma per risolvere il
problema dobbiamo risolvere il problema sanitario. Questo vuol dire
vaccinare e lasciarci alle spalle quello che è il problema della
pandemia. Questa è l'unica soluzione che abbiamo, e voglio
difendere la sanità valdostana, e non l'Assessore come detto prima,
perché abbiamo dato come Regione e come sistema sanitario una
grande risposta, un'ottima risposta.
Ho sentito dire più volte "Vediamo e impariamo da chi ci sta
vicino, da regioni limitrofe". Io direi che, per lo meno se ci
limitiamo al nord-ovest, la nostra che è una regione con un unico
ospedale e ha saputo dare risposte sanitarie, sia dal punto di
vista del trattamento dei pazienti affetti da Covid che per le
vaccinazioni, che sono stati nettamente superiori a quello che
hanno ottenuto altre regioni molto più blasonate; faccio
riferimento, per esempio, alla Lombardia o al Piemonte. La
Lombardia è sicuramente la regione con la maggiore attrattività dal
punto di vista sanitario in condizioni normali. Eppure, la Valle
d'Aosta non ha mai mandato via un paziente, ha trattato tutti.
Siamo la regione, almeno fino a ieri mattina, poi questa non è una
corsa a ostacoli o una gara a chi arriva primo, che ha vaccinato di
più. Quindi direi che tutte queste cose vanno riconosciute al
nostro sistema sanitario, che voglio ancora adesso dire e ribadire,
va difeso, perché da questo punto di vista è un ottimo sistema
sanitario.
Quello che dico non è solamente autoreferenzialità, l'ha detto
anche il generale Figliuolo direttamente in una conferenza tra
Stato e Regioni, in cui ha riconosciuto le capacità della Regione
Valle d'Aosta, pur con un unico presidio ospedaliero, di dare
un'ottima risposta a quello che è stato il problema sanitario. Ed è
una risposta che noi dobbiamo continuare a dare, perché le risorse
vanno investite nella sanità e perché se noi non riusciamo a
vaccinare in tempi brevi la maggior parte della popolazione non
risolveremo neanche la crisi economica, e sarà solamente mettere
delle toppe senza trovare delle soluzioni.
Ritornando al DEFR, colgo qualche suggestione, per esempio, il
consigliere Distort mi ha detto che il DEFR forse non è stato
abbastanza coraggioso, questo glielo riconosco, non è un problema,
nel senso che è il primo DEFR, forse non siamo entrati nei
particolari, ma le assicuro che molte suggestioni sono state date
dalla minoranza e alcune anche da lei, per esempio un accenno alla
valutazione del possibile utilizzo di strutture alberghiere come
case della salute o ospedali di comunità. Sono delle suggestioni
delle quali stiamo tenendo conto e terremo conto, anche perché
ritengo che una opposizione costruttiva sia veramente importante, e
di questo va dato merito. In una situazione di crisi assoluta come
questa in cui non dobbiamo dimenticare quali sono le priorità, le
priorità sono: vaccinare il più possibile e uscire da questa crisi
economica.
Collegandomi a quello che ha detto il consigliere Erika
Guichardaz, abbiamo tenuto conto anche di altre suggestioni, per
esempio quella del collega Manfrin sulla misura unica, tanto è vero
che è stato dato come obiettivo dirigenziale ai dirigenti delle
politiche sociali proprio per non parcellizzare. Quindi tante
suggestioni sono state prese, probabilmente non siamo stati capaci
nella scrittura del DEFR di rendere così evidenti questo tipo di
suggestioni, intenzioni, volontà, però queste volontà ci sono.
Si è parlato a volte di un libro dei sogni che, anzi, non è
neanche un libro dei sogni. Io dico, non tanto da assessore o in
questo momento nella veste di politico, ma da cittadino, che se
solo riuscissimo a realizzare il 50 percento di quello che c'è
scritto, forse, anche vedendo quello che è successo in passato, noi
otterremo già un grande risultato; poi il tutto andrà valutato alla
luce di quello che si sarà riusciti a fare.
Due parole vorrei dirle anche sull'ospedale, ritengo si possa
definire un ospedale nuovo. La collega Spelgatti si è già espressa
ampiamente in tal senso, ma della sua posizione abbiamo già parlato
e discusso anche in via privata, ognuno ha le sue idee. La invidio
molto per queste sue certezze su quale sia la soluzione migliore,
certezze che io non ho, anzi, di solito ho molti dubbi. Forse
questo deriva anche da una deformazione professionale, perché qui
parliamo di leggi fatte dagli uomini, regolamenti, ma chi fa il
medico e il chirurgo di solito ha a che fare con quelle che sono le
leggi di Dio e le leggi di Dio a volte non sono così chiare, tant'è
vero che ogni tanto, in base a quello che è un risultato di un
decorso clinico, diciamo "Beh, bisogna strappare via un'altra
pagina dal libro di patologia, perché le cose non vanno così". Però
ai dubbi bisogna far seguire le scelte, quindi bisogna fare delle
scelte. E qui ho dovuto darmi - esprimo un'opinione personale - un
parametro che è quello della attuabilità di un progetto e dei tempi
di esecuzione. Ora, alla luce anche di quello che hanno detto i
vari comitati promotori dell'ospedale in altra sede, i tempi di
costruzione, o meglio, di inizio di costruzione e fine di
costruzione sono valutabili in circa dieci anni, quindi non stiamo
parlando di cose che vengono costruite domani. Per quanto riguarda
invece l'ospedale sito nell'attuale sede, che è quella adiacente
all'ospedale Parini, la progettazione è già avanzata. C'era un
grosso problema, che era quello di coordinare quelle che erano le
necessità dal punto di vista archeologico con quella che era la
progettazione dell'ospedale, ed è la cosa che abbiamo cercato di
fare in questi mesi e forse direi che ci siamo riusciti. Ovviamente
una volta fatto questo bisogna fare un progetto definitivo,
esecutivo, valutare i tempi, quindi quale è il cronoprogramma e
valutare i costi; questo per fare una scelta definitiva su che tipo
di struttura noi vogliamo costruire.
Sul fatto che un ospedale vada ripensato non sono così
d'accordo, perché è comunque un ospedale per acuti. Che venga fatto
vicino all'Ospedale Parini, che venga fatto a Pont-Saint-Martin è e
rimane un ospedale per acuti. Un ospedale per acuti non dipende da
quella che è la sanità territoriale. La sanità territoriale riduce
l'accesso dei pazienti subacuti e cronici a un ospedale, si fa
carico soprattutto dei pazienti cronici, ma non può sostituire un
ospedale per acuti che, come tale, è stato pensato e così sarà.
Quindi indipendentemente da dove questo ospedale verrà costruito,
sarà comunque un ospedale per acuti e strutturato in tale
maniera.
Si parla poi sovente di modularità. La modularità all'interno di
questo ospedale e di quello progettato esiste, perché le strutture
interne e quindi i vari reparti possono essere modulati in base a
quelle che sono le necessità. La modularità è comunque una delle
possibilità che abbiamo anche all'interno di questo ospedale,
quello costruito a fianco dell'Ospedale Parini.
I riferimenti ad altri ospedali fatti al di fuori della regione
Valle d'Aosta mi fanno piacere, però vorrei ricordare che, parlando
anche di ospedali per intensità di cura, fino a qualche anno fa i
nostri riferimenti non erano Biella, Ciriè e altre città a noi
vicine, ma erano il Memorial Sloan-Kettering di New York o il
Karolinska Institutet di Stoccolma. Questi erano i nostri
riferimenti e stiamo parlando di strutture dove non si parla al
momento di ospedali per intensità di cure. Intensità di cure è una
scelta organizzativa, non è una scelta strutturale all'interno
dell'ospedale. Quindi per quel che mi riguarda mi sono dato questi
parametri, cioè i tempi entro i quali si può costruire un
ospedale.
Un altro mito da sfatare è quello che si costruiscano gli
ospedali con dentro i pazienti. L'ospedale che viene costruito
vicino all'Ospedale Parini è un ospedale completamente nuovo, che
una volta finito sarà la sede di trasferimento dei pazienti dal
Parini. Sicuramente ammetto che ci siano dei pro e dei contro nel
costruire un ospedale in tale sede, ma non verrà costruito nessun
ospedale con dentro dei pazienti. I pazienti verranno trasferiti
dal Parini all'ospedale nuovo e verrà fatta poi la ristrutturazione
dell'Ospedale Parini, non ovviamente come ospedale per acuti, ma
come ospedale delle 12 ore, quindi
day hospital
, ambulatori
e il dipartimento materno infantile.
Direi che il mio intervento è stato già abbastanza lungo, e
poiché gli ordini del giorno sono numerosi, e molti riguardano la
sanità. Volevo solamente per fare qualche precisazione su quello
che è stato il DEFR e sulla mia posizione per quanto riguarda
l'ospedale nuovo, inteso come costruito vicino alla struttura
Parini o in periferia. Non ho nessuna preclusione, faremo una
valutazione dei tempi di costruzione dell'ospedale e rivisto in
questo momento, c'è anche una cosa molto importante, perché è vero
che c'è un'area archeologica, che meriterebbe di essere
valorizzata, ma penso che se costruiamo - (di esempi nella nostra
regione ne abbiamo tanti) - un ospedale in altra sede, molto
probabilmente quest'area archeologica rimarrebbe ancora molto a
lungo, sede di scavi magari coperta da teli e l'Ospedale Parini, è
vero che si potrà riconvertire, ma temo che ci vorrebbero molti
anni e molti soldi per riconvertirlo e potrebbe rimanere uno degli
ennesimi monumenti che abbiamo in Valle d'Aosta.
Presidente -
Si è prenotato il consigliere Restano.
Anticipo soltanto una riunione della Conferenza dei Capigruppo
nella mattinata per organizzare i lavori del pomeriggio. Il
consigliere Restano ne ha facoltà.
Restano (VdA Unie) -
Intervengo su questo DEFR con uno
spirito forse un pochino diverso dai colleghi che mi hanno
preceduto, ma soprattutto dopo aver ascoltato gli interventi di
ieri e quelli di oggi e anche dopo avere avuto delle suggestioni da
parte di chi segue il Consiglio, ma soprattutto dopo avere letto
gli articoli di giornale che sono prodotti nel tempo riguardo ad
argomenti che abbiamo trattato nel DEFR.
Bene ha detto il collega Marguerettaz che mi ha preceduto che
questo è un DEFR che nasce in condizioni particolari e soprattutto
con una temporalità che è diversa da quella che è dettata dalla
norma. Vale a dire che questo DEFR ha una valenza di tempo assai
breve e a giugno dovremmo già produrre il DEFR nuovo; io non sono
del tutto ottimista, penso che arriverà alla fine dell'estate. Ma
un pochino per il ruolo che mi è stato assegnato all'interno di
questo Consiglio, Presidente della I Commissione, e anche per
quello che è il mio credo, invito tutti a una riflessione e a
interrogarsi su quello che è il ruolo che noi vogliamo dare a
questo documento, non a quello di oggi, ma a quello che dobbiamo
ancora produrre.
Quale ruolo deve avere la politica, quale ruolo deve avere il
Consiglio? Il DEFR va inteso come un adempimento burocratico
amministrativo o è uno strumento di lavoro? Io credo che debba
essere un importante strumento di lavoro e allora forse, al di là
della contingenza che contraddistingue questo momento e
l'emergenza, dobbiamo pensare a una redazione del documento con
impostazioni un pochino diverse. Dobbiamo vedere all'interno dei
contenuti che vengono riportati da questo DEFR e da quelli che
seguiranno, quale ruolo deve avere il Consiglio nei confronti delle
associazioni, delle fondazioni, del Cipel.
Secondo me il Consiglio deve riappropriarsi di una certa
autorevolezza nei confronti di chi ho citato in precedenza,
autorevolezza che nel tempo abbiamo contribuito a perdere e a far
perdere a questa istituzione. Lo possiamo fare attraverso il lavoro
e la serietà e attraverso le risposte che possiamo dare anche in un
momento di emergenza come questo. L'analisi del documento che vado
ad affrontare, con la speranza non solo di commentare e di dare
risposte a domande che sono pervenute dalla minoranza o, come detto
prima, anche da chi ci segue, ma di dare delle suggestioni per il
DEFR del futuro, non deve essere presa come una critica, ma come un
invito a riflettere che riguarda
in primis
me stesso, ma
anche il gruppo di maggioranza che frequento.
Con un occhio un po' critico devo dire che la presentazione del
DEFR traccia correttamente quello che è il ruolo del DEFR stesso e
che forse in alcuni casi non siamo riusciti a rispettare. Questo è
quanto già è emerso da alcuni interventi, in particolar modo del
collega Rollandin, perché analizzando la presentazione, laddove noi
diciamo e andiamo ad affermare che il DEFR è uno strumento che
prevede anche quelli che sono gli investimenti budgettari, per
motivi contingenti come ho già detto, è già stato ribadito, non li
abbiamo elencati in questo documento, probabilmente mi auguro che
sarà fatto nel successivo documento DEFR che andremo a produrre.
Però, come ho detto, questo momento di emergenza, è già stato
ribadito da colleghi che mi hanno preceduto, riguarda in sostanza
la parte finanziaria e economica -ieri ne abbiamo avuto il segno
tangibile - ma soprattutto, come ha ben detto il collega Assessore
della sanità, riguarda l'aspetto sanitario, perché se non
affrontiamo e non risolviamo la parte sanitaria, per noi diventa
pressoché impossibile dare le risposte che la popolazione si
attende.
Analizzando questo settore e altri che più mi competono,
tralascerò magari argomenti che hanno già trattato altri colleghi.
Analizzando questo settore vedo al primo posto la predisposizione
del piano sociosanitario regionale, un obiettivo che è da parecchio
tempo che non riusciamo a raggiungere e che spero che si possa
raggiungere in tempi brevi. Ordini del giorno interesseranno questo
argomento e l'auspicio è che sia trattato in maniera condivisa. È
stata una battaglia che ha portato avanti il collega Guichardaz nei
tempi, utilizzando convenientemente la V Commissione, ma anche
utilizzando tutti quegli strumenti che sono a disposizione del
redattore per arrivare a un piano adatto a quella che è la nostra
realtà. Mi permetto di aggiungere un punto di attenzione alla legge
regionale 5, istitutiva del nostro servizio sanitario regionale,
che non abbiamo indicato nel nostro documento di programmazione
economico finanziaria.
Dell'ospedale abbiamo già trattato e bisogna essere chiari, più
chiari di quanto scritto all'interno del documento, ma penso
l'abbia già fatto chi ci ha preceduti. Noi siamo per andare avanti
con questo ospedale, se non vi siano dei cambiamenti significativi
che ci porteranno verso altre strade. È un ospedale per acuti e da
questo punto di vista il progetto sembra datato, ma si può
aggiornare, invece dal punto di vista sanitario pare sia sempre
all'avanguardia ed è stato redatto da uno dei migliori studi di
progettazione nel campo sanitario a livello internazionale, non
solo a livello locale.
Attenzione è stata prestata a quella che è l'assistenza
territoriale, attraverso la sua riorganizzazione e questo è un
punto assai importante. Il collega Baccega è intervenuto su questo
punto ricordando quanto da lui portato avanti nel tempo rispetto
alla riorganizzazione delle microcomunità in RSA. All'epoca feci
parecchie osservazioni rispetto a questa decisione e non ho
cambiato idea, perché dico che certe determinazioni da parte del
Governo devono passare attraverso gli strumenti preposti allo
scopo, attraverso le leggi, ma soprattutto attraverso l'analisi del
contesto e delle opportune valutazioni. A cosa mi riferisco? Quando
gli amministratori locali e l'Amministrazione regionale hanno
deciso di costruire una microcomunità è perché ha fatto delle
valutazioni circa la popolazione. Se noi andiamo a sottrarre una
microcomunità all'Unité des Communes di pertinenza, dobbiamo avere
in mano i dati su quelle che sono le prospettive a dieci anni o a
venti anni della popolazione anziana, per verificare se andiamo a
sottrarre posti letto o meno. Queste sono le cose che convintamente
chiediamo a tutti i governi che si possono alternare alla guida di
questa Regione. Avere degli elementi, dei dati, e riprendo
un'affermazione dell'Assessore alla sanità: la programmazione
sanitaria si fa sulla base di dati. Noi abbiamo necessità di
raccogliere i dati per qualunque decisione che dobbiamo assumere in
tutti i settori, non solo in quello sanitario.
Andando avanti nel DEFR particolare attenzione viene posta a
quello che è il benessere lavorativo. Chi frequenza un pochino la
sanità conosce bene a cosa è dovuta la situazione in corso. Faccio
tanti auguri a chi governa il settore e mi metto a disposizione per
dare una mano a raggiungere questo importante obiettivo, ma si
punta anche l'attenzione su quella che è l'approvazione e l'avvio
del piano regionale della prevenzione. È un importante strumento
per prevenire le malattie: come sovente dico, un euro investito in
prevenzione corrisponde ad almeno cinque euro di spese evitate
nelle cure. A tale proposito da un certo punto di vista con piacere
noto che viene ripresa la sperimentazione all'interno della rete
regionale epidemiologica tra l'osservatorio regionale
epidemiologico e per le politiche sociali e l'istituenda struttura
di epidemiologia prevista dall'articolo 100 della legge 8 del
2020.
Torno al concetto che ho espresso all'inizio del mio intervento:
qual è il ruolo del Consiglio? Perché la legge regionale 8 del 2020
all'articolo 100 ci indica la costituzione della struttura di
epidemiologia. È una legge regionale approvata in urgenza da questo
Consiglio che deroga all'approvazione dell'atto aziendale. Non è
materia di contrattazione: questa legge va applicata. E attraverso
l'applicazione di questa legge, che deve avvenire a cura degli
organi preposti dall'Azienda sanitaria locale, ci passa anche la
credibilità di questo Consiglio. Ma cosa accade se non viene data
applicazione a una legge approvata da questo Consiglio? Quali sono
le ripercussioni sulla popolazione, sulla sanità pubblica e
soprattutto cosa ne è della nostra credibilità? Questo è un
interrogativo che pongo all'aula con un pochino di rammarico,
perché se si produce una norma in urgenza, e quello che viviamo è
un momento di emergenza e di urgenza pandemica, e questa legge è
stata fatta per questo, non vedo perché non debba essere applicata.
Invito il Presidente, il Governo e tutti noi a cercare una
soluzione a questo: va applicata immediatamente, non c'è tempo da
aspettare. L'osservatorio regionale epidemiologico è un grande
strumento di lavoro che ci permette di raccogliere quei dati e di
programmare, quindi ben venga! Lo vedrei all'esterno dell'Azienda
sanitaria locale in capo all'Amministrazione regionale.
Ritengo che all'interno della parte sanitaria siano stati
toccati tutti gli argomenti più importanti. Forse potevamo lavorare
come hanno fatto altre Regioni e dedicare un capitolo particolare
all'epidemia pandemica: lo valuteremo, è una suggestione che posso
lanciare, ma per il prossimo DEFR, perché come ho detto questo è
stato scritto in emergenza e in urgenza.
Vengo al settore dei trasporti. Notevoli sono state le
suggestioni date dai colleghi, ma soprattutto dall'assessore
Minelli che non vedo in aula. È un settore che è
à la une
.
Rammento a tutti, e qui ritorno alla credibilità di questo
Consiglio e soprattutto a quanto viene posto in essere dalle nostre
partecipate, vi ricordo che nel tempo, in particolare a ottobre
2020, è stato siglato un accordo per la produzione di idrogeno tra
la CVA e la SNAM. Vi è un'alleanza tra la SNAM e il gruppo FS per
sviluppare treni a idrogeno. Per quella che è la mia scarsa
conoscenza nel settore la produzione di energia elettrica
acquistata da RFI non proviene da fonti rinnovabili. Questo ci deve
portare a fare una riflessione e a capire dove noi vogliamo andare
e quali sono le potenzialità per il futuro. Non siamo, almeno il
gruppo che rappresento, convinti che l'elettrificazione sia la
strada corretta e l'unica strada, dobbiamo fare delle valutazioni.
Se partiamo dal presupposto che la realizzazione del nuovo
tracciato ferroviario comporterà almeno dieci anni di attesa,
perché il progetto dovrà passare al Consiglio superiore dei lavori
pubblici e, insomma, la posa del primo binario si potrà avere - se
siamo fortunati - tra tre o quattro anni, rischiamo di costruire
una ferrovia vecchia. Allora la suggestione è quella di riflettere
e di valutare anche gli altri percorsi, senza avere la presunzione
che questa sia la soluzione giusta.
Ricordo che la Brescia-Iseo-Edolo è denominata
hydrogen
valley
, c'è chi è più avanti di noi. Allora, se vogliamo
esercitare la nostra autonomia, la nostra autodeterminazione nel
modo corretto, dobbiamo con molta serenità e umiltà fare delle
valutazioni e pensare che le leggi di tutto il settore non sono
scolpite sulla pietra, il tempo passa e queste vanno aggiornate. Il
collega Marquis diceva che vanno anche cancellate alcune leggi,
forse ha ragione, non arrivo a questo estremo, ma arrivo alla
riflessione. Mi permetto di dire, non in linea di principio, che
molta attenzione la riserverei anche alla Aosta-Pré-Saint-Didier,
alle valutazioni. Esiste il tram-treno che dipende da RFI, ma
esiste anche la tramvia, esistono altre soluzioni, ma soprattutto,
e vengo a settori che competono ad altri colleghi, esistono dei
progetti che interessano la valorizzazione della città di Aosta. Il
passaggio a raso, la valorizzazione della zona F8: un potenziale
incredibile. Noi siamo per costruire i parcheggi direttamente
all'uscita del percorso autostradale di tangenziale: ma lo vogliamo
almeno valutare colleghi? Vogliamo sentire cosa ne pensa il Comune
di Aosta? Perché queste scelte determineranno scelte sul futuro di
Aosta-Pré-Saint-Didier, che rimane un potenziale. Io non sto
dicendo di no, dico che bisogna valutare.
Quei 50 milioni di euro ipotetici, 44 milioni più IVA più spese
varie, oggi li vogliamo dare a quelle persone che erano qua sotto
ieri o vogliamo pensare di tenerli lì e metterli altrove? Magari su
dei binari morti.
Queste sono le riflessioni e le suggestioni che mi permetto di
dare al Consiglio e al Governo per la predisposizione del DEFR del
futuro. E permettetemi, ho ricevuto essendomi un pochino occupato
del settore, suggestioni da persone che veramente stanno tribolando
e che riguardano un settore delicato che noi non abbiamo toccato
per il DEFR, e me ne assumo la responsabilità in prima persona. È
quello che riguarda i collaudi dei mezzi, è quello che riguarda gli
esami delle patenti. Una volta avevamo cinque esaminatori per le
patenti, oggi ne abbiamo uno solo. Cosa succede se si ammala? Altre
regioni hanno fatto delle convenzioni con il Ministero. Abbiamo
delle code incredibili! Potremmo scrivere un ordine del giorno su
questo, non mi è venuto in mente, però l'Assessore competente, che
conosce sicuramente meglio di me la materia, può farlo. Io vi dico
che la Regione dà dei contributi per predisporre le gru sui mezzi
alle aziende, poi queste aziende vanno a collaudare i mezzi a
Torino, perché gli danno il collaudo in una settimana e non in tre
mesi; guardo chi si occupa del settore. Vi dico che dei mezzi
regionali devono andare a Torino per collaudarsi, ma ciò significa
che l'ingegnere che deve produrre la relazione e l'agenzia che cui
competono i contatti con la Motorizzazione civile di Torino è
piemontese, quindi il nostro contributo va a generare un guadagno
alla Regione Piemonte. Credo che su questo potremmo agire molto
rapidamente e potremmo anche esprimerci in tal senso. Queste sono
solo alcune suggestioni che vengono dalla popolazione, dai nostri
elettori, ma soprattutto da chi lavora e oggi è in difficoltà e per
andare a Torino spende più di 300 euro. Quindi in un momento così
di crisi rallentiamo un servizio alle aziende, alle imprese e gli
facciamo pure spendere più soldi. Dovremmo riflettere su questo
punto, siamo ancora in grado di agire e di farlo molto
rapidamente.
Per quanto riguarda invece il settore del turismo e dello sport,
devo dire che l'Assessore competente ha toccato tutti i tasti,
raccogliendo le suggestioni di anni e le ha inserite nel DEFR. È un
progetto ambizioso, così come ha detto l'Assessore alla Sanità: se
si riuscirà a fare il 50 percento di questo sarà già buona cosa.
Importante è il capitolo dedicato allo sport, effettivamente la
legge regionale n. 3 deve essere rifatta. Con un po' di autocritica
posso dire che chi l'ha preceduta non c'è riuscito, parlo per me
stesso. Si parla tanto di sponsorizzazioni, è un capitolo delicato,
si parla di promozione attraverso i veicoli sportivi. In passato è
stata fatta una scelta di dare 500 euro ai giovani atleti e le
pongo un interrogativo, Assessore: è giusto o non è giusto? Io sono
genitore di un giorno atleta, con 500 euro non gli risolviamo la
problematica. Probabilmente andando a sostenere le federazioni in
maniera più significativa, riusciamo a dare l'opportunità a più
ragazzi. Questo è il mio modo di vedere lo sport, perché
l'obiettivo, colleghi, è di portare tanti giovani allo sport, e
questo lo possono fare le associazioni e le federazioni. Poi guardo
il collega Brunod che è un grande atleta e sono sicuro che lui
potrà condividere. Il problema è che i dati statistici ci dicono
che abbiamo una riduzione dei giovani che praticano lo sport,
soprattutto nelle discipline invernali. Allora dobbiamo valutare
come fare ad avvicinarli e non è con quei 500 euro che riusciamo ad
avvicinarli, ma è incrementando l'attività della federazione.
Glielo lancio come spunto e naturalmente mi rendo disponibile a
lavorare e collaborare su questo tema importante.
È difficile parlare oggi della possibilità di incrementare lo
scialpinismo, venendo sempre al collega Brunod. È sicuramente un
settore emergente che coinvolge anche in maniera importante
l'economia locale. La gestione dei percorsi, così come la gestione
dei percorsi ciclabili, ci pone delle criticità e soprattutto oggi
viene gestita dagli enti locali questa promozione, quindi dovremmo
trovare delle sinergie per cercare di incrementare questo
importante settore, perché anch'io venendo dallo sci nordico lo
pratico, lo vivo e ho tanta volontà di sostenerlo. Non è semplice
dare delle risposte. In Valle d'Aosta esiste un piano di marketing
- credo fosse stato approvato dalla giunta Rollandin Marguerettaz -
che è tutt'ora attuale. Forse è da migliorare, forse è da
aggiornare, ma lo strumento ce lo abbiamo, dobbiamo tirarci su le
maniche per lavorare in questo settore.
Per quanto riguarda lo
snowfarming
che è stata, se
volete, una battaglia di lungo corso che abbiamo condotto in
quest'aula, ahimè purtroppo - l'assessore Bertschy potrà
confermarmelo - ci sono poche richieste! Mi sono giunte delle
suggestioni da parte di eventuali enti gestori che si rendono
disponibili e aspettiamo che le formalizzino, perché i soldi in
bilancio due anni fa c'erano, ma non sono state presentate
richieste. Anche le località più accreditate nelle quali noi
fidavamo molto non hanno presentato richieste. Io ritengo, così
come il collega Brunod, che siano un importante elemento di
promozione del territorio, che può completare un'offerta turistica
di notevole rilievo. A tale proposito mi sono permesso anche di
presentare, insieme ad alcuni colleghi, un ordine del giorno
sull'argomento.
Noi il marchio ombrello ce l'abbiamo già, si chiama Vallée
D'Aoste, colleghi, è affermato e convengo con l'Assessore invece
che bisogna fare un lungo percorso di sensibilizzazione al suo
utilizzo attraverso le associazioni e gli enti locali. Abbiamo
tanto lavoro di fronte a noi, partendo da quelle leggi che sono
state elencate, che potrebbero dare una svolta all'intero settore.
Per quanto riguarda il coinvolgimento di campioni
nell'organizzazione della Coppa del Mondo di fondo, lo abbiamo
fatto coinvolgendo l'olimpionico Marco Albarello che mi sembra che
poi si sia reso disponibile pure a collaborare con l'Assessorato al
turismo. Ne abbiamo tanti altri, ha ragione il collega Brunod, che
possono essere utilizzati per promuovere il nostro territorio.
Presidente -
Considerata l'ora, propongo di sospendere i
lavori e riaggiornarli alle ore 15:00. Nel frattempo convoco la
Conferenza dei Capigruppo adesso per organizzare i lavori del
pomeriggio.
---
La seduta termina alle ore 12:53.
