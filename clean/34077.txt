Classificazione
ASSISTENZA SOCIALE
Assistenza socio-sanitaria
INFORMAZIONE
ISTRUZIONE PUBBLICA



Oggetto del Consiglio n. 2023 del 19 ottobre 2011 - Resoconto
OGGETTO N. 2023/XIII - Interpellanza: "Presentazione di una
relazione sui progetti per una campagna di informazione su
sessualità e contraccezione nelle scuole".
Interpellanza
Ricordata la mozione approvata dal Consiglio regionale il 17
novembre 2010 nella quale venivano impegnati "l'Assessore regionale
alla sanità, salute e politiche sociali e l'Assessore regionale
all'istruzione e cultura, di concerto, a relazionare nella
competente Commissione consiliare al termine dell'anno scolastico
2010/2011 sui progetti previsti per l'informazione su sessualità e
contraccezione nelle scuole e per le donne straniere che vivono in
Valle d'Aosta";
Vista la relazione del Ministro della salute sulla attuazione
della legge concernente norme per la tutela sociale della maternità
e per l'interruzione volontaria di gravidanza (legge 194/78)
presentata il 4 agosto 2011;
Preso atto dei dati riferiti alla nostra regione che
evidenziano un aumento delle IVG nell'anno 2010 in dati assoluti
rispetto al 2009 e al 2008 (242, 217, 240) (la Valle d'Aosta +
11,5% unitamente a solo due altre realtà registra una variazione
percentuale positiva); dei tassi di abortività (per 1.000 donne di
età 15/49 anni, 8,4/7,6/8,4), dei rapporti di abortività (per 1.000
nati vivi, 209,2/176,6/197,0);
Evidenziato che la relazione del Ministro è quindi in
controtendenza rispetto a quella presentata dall'Assessore
regionale competente nel Consiglio regionale del 7 aprile
2010;
il sottoscritto Consigliere regionale
Interpella
la Giunta regionale per sapere:
1) se intenda onorare l'impegno assunto con la mozione
approvata nella seduta consiliare del 17 novembre 2010 ed in quali
tempi;
2) se, in quella occasione, sarà possibile conoscere i dati
relativi alle IVG registrati in Valle d'Aosta nel 2010 e nel 2011
in valori assoluti e quelli relativi alle minori e alle donne
straniere e le valutazioni in merito da parte dell'Azienda USL
della Valle d'Aosta.
F.to: Rigo
Président
- La parole au Conseiller Secrétaire Rigo.
Rigo (PD)
- Grazie Presidente, intervengo
brevissimamente. Con l'interpellanza ho voluto ricordare la
mozione, approvata dal Consiglio a novembre 2010, nella quale
venivano impegnati
"l'Assessore alla sanità, salute e politiche
sociali e l'Assessore all'istruzione e cultura, di concerto, a
relazionare nella competente commissione consiliare al termine
dell'anno scolastico 2010-2011 sui progetti previsti per
l'informazione su sessualità e contraccezione nelle scuole e per le
donne straniere che vivono in Valle d'Aosta"
. Il mio intento,
anche alla luce della relazione del Ministero della sanità di pochi
mesi or sono, è quello di approfondire un tema non superficiale
anche perché la legge che ne prevedeva l'insegnamento nelle scuole
è ferma dal 1975 in Parlamento e le scuole in questi anni, molte in
modo autonomo hanno finanziato corsi e lezioni con i propri fondi.
Credo che adesso, a livello nazionale, le risorse non ci siano più
e in molte realtà ci penseranno i professori di religione o quelli
di scienze. Per fortuna, la nostra realtà scolastica è diversa, lo
abbiamo sentito dalla relazione svolta alla fine dell'anno scorso
dall'Assessore Lanièce, quindi in questo senso possiamo essere
soddisfatti di vivere in Valle d'Aosta...nella nostra regione
infatti non è solo la rete unica, grande, ma spesso improvvisata
fonte di informazioni su questo tema molto delicato...Può darsi,
come dicono alcuni, che i progetti di informazione su sessualità e
contraccezione nelle scuole non diano le conoscenze super
approfondite che contribuirebbero a far diventare adolescenti e
giovani "responsabili", diciamo così fra virgolette...ma esperti
seri e non improvvisati - e mi sembra che il calendario relazionato
dall'Assessore lo dimostri - possono aiutare i giovani a rispondere
alle tante domande che spesso non hanno risposta. Con
l'interpellanza si vuole sollecitare gli Assessori a relazionare su
questi progetti, sulle attività territoriali, quelle sviluppate in
particolare dal Consultorio
Il
Pangolo
, sulle
valutazioni che hanno fatto i dirigenti responsabili e conoscere
gli intendimenti e gli orientamenti per questo anno scolastico.
Abbiamo detto che ci siamo preoccupati anche leggendo la
relazione del Ministero della sanità e per questo
nell'interpellanza chiediamo quindi di conoscere anche i dati
relativi alle interruzioni volontarie di gravidanza registrate in
Valle d'Aosta nel 2010 e nel 2011, perché la recente relazione del
Ministro della salute Fazio evidenzia valori in controtendenza
rispetto ai dati presentati l'anno scorso dall'Assessore
competente. Nelle premesse all'interpellanza sono riportati i dati
assoluti e le percentuali riferite negli anni 2010-2009-2008 e mi
preoccupa quel 11,5 percento che leggo, in più, riferito all'anno
scorso. Ricordo i dati: 242 nel 2010, 217 nel 2009, 240 nel 2008,
quindi siamo tornati indietro e mi preoccupa anche la variazione
percentuale dei tassi di abortività, per 1.000 donne di età dai 15
ai 49 anni: 8,24 lo scorso anno, 7,6 l'anno precedente e 8,4 nel
2008. Ritengo che sarebbe interessante ascoltare in commissione non
solo i dati, ma anche le valutazioni effettuate dall'Azienda su
tali dati in controtendenza e successivamente approfondire questo
tema con l'Assessore, si tratterebbe di una discussione opportuna.
Grazie.
Si dà atto che dalle 11,37 presiede il Vicepresidente André
Lanièce.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Per quanto riguarda il
primo punto, sicuramente si intende onorare l'impegno assunto,
quindi - parlo anche a nome anche del collega Laurent Viérin -
prenderemo accordi con il Presidente della V Commissione e in
questo mese, o al massimo entro il mese prossimo, faremo un
incontro specifico e porteremo tutti i dati che sono stati
richiesti.
Relativamente invece al secondo punto, credo che l'incontro con
la V Commissione sarà l'occasione per sviscerare i dati relativi al
2010, che peraltro sono stati già accennati e, per quanto riguarda
le interruzioni volontarie di gravidanza, nel 2008 si ha un totale
di 254, nel 2009 di 228 e nel 2010 di 247; per quanto riguarda il
2011, occorre aspettare il mese di gennaio per poter fornire i dati
completi.
Rigo
(fuori microfono)
- ...avere la
tendenza...
Lanièce A.
-...certo. Le interruzioni terapeutiche sono
state 9 nel 2008, 11 nel 2009 e 14 nel 2010. Credo vi sia la
possibilità insieme al collega Laurent Viérin di fornire in V
Commissione in una data che concorderemo con il Presidente, tutti i
dati che riguardano questa delicata problematica. Grazie.
Presidente
- La parola al Consigliere Segretario
Rigo.
Rigo (PD)
- Niente da dichiarare, sono soddisfatto e
attendiamo la riunione.
