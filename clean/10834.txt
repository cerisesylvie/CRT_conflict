Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1827 del 28 gennaio 1991 - Resoconto
OGGETTO N. 1827/IX - Illustrazione del rapporto conoscitivo
della Commissione speciale sulla realizzazione del Mercato Unico
Europeo.
Dolchi (Presidente del Consiglio): Il Presidente della Giunta
chiede di essere scusato perché arriverà in ritardo, in quanto
impegnato nell’inaugurazione del Convegno sui parchi
a Saint-Vincent.
Do la parola al relatore, Consigliere Mafrica.
Mafrica (PCI):
Mi scuso con i colleghi ma sono costretto
a leggere buona parte del rapporto conoscitivo, perché lo stesso è
già il risultato della sintesi di 4 ricerche condotte dalla
Commissione e una sintesi ulteriore rischierebbe di non dare il
senso del lavoro svolto.
La Commissione era stata nominata in data 16.12.88 con
l’incarico di predisporre un rapporto conoscitivo
nella prospettiva della scadenza del 1992, a tutela degli interessi
regionali, in previsione della realizzazione del Mercato Unico
Europeo ed in particolare dell’impatto che tale
processo potrà determinare sulle attività doganali e di transito in
Valle d’Aosta, nonché sui diversi aspetti economici
e sociali della nostra regione.
La Commissione speciale era composta dai consiglieri Beneforti,
Martin, Pascale, Riccarand, Rusci, Vallet e dal sottoscritto, si è
riunita per il suo insediamento in data 11 gennaio 1989 e nel corso
dei suoi lavori ha effettuato 15 riunioni.
I temi approfonditi sono stati i seguenti:
- l’armonizzazione fiscale, con particolare
riferimento all’IVA;
- l’impatto del Mercato unico sui diversi settori
dell’economia regionale;
- la libera circolazione dei lavoratori;
- l’ambiente, il territorio, i trasporti.
Con la presente relazione, la Commissione sottopone al Consiglio
regionale la sintesi dei risultati cui è pervenuta nel corso dei
suoi lavori, che si sono in gran parte svolti nel corso del 1989,
prima cioè che si verificassero mutamenti della scena
internazionale che hanno avuto ed avranno
un’influenza decisiva sulla Comunità europea.
E’ opportuno, dunque, collocare i risultati cui
la Commissione speciale è pervenuta nel quadro, sia pur
sommariamente delineato, dello stato di avanzamento - a due anni
dalla scadenza del 31 dicembre 1992 - della realizzazione del
Mercato Unico e, più in generale, delle prospettive del processo di
integrazione e di unità dell’Europa.
1. Per quanto riguarda l’obiettivo
’92, si possono richiamare i seguenti elementi
essenziali:
- il completamento del mercato interno (avviato con il Libro
Bianco dell’85 e l’Atto Unico
dell’87) è a buon punto: sono state adottate circa
2/3 delle 284 decisioni necessarie all’eliminazione
delle barriere (tra le più recenti, quelle maggiormente
significative riguardano la politica dell’ambiente,
la tutela dei consumatori, la formazione professionale e la libera
circolazione);
- per l’Italia - in cronico ritardo
nell’adeguamento della legislazione nazionale agli
obblighi comunitari - va sottolineato il passo in avanti compiuto
con la recente Legge comunitaria 1990, che ha recepito un buon
numero di direttive della CEE;
- dal 10 luglio 1990, con la completa liberalizzazione dei
movimenti di capitali, è stato posto un tassello decisivo nella
creazione di uno "spazio finanziario europeo";
- finora i Dodici non hanno trovato un’intesa sul
problema dell’armonizzazione delle imposte indirette
(con particolare riferimento all’IVA), che rimane
avvolta in grandi incertezze;
- si delinea - malgrado ostacoli e resistenze e pur con notevoli
limiti - la cosiddetta "Europa Sociale": dopo la "Carta sociale"
varata nel dicembre 1989, la Commissione ha ora presentato un primo
Programma d’azione;
- la riforma dei Fondi strutturali - appena agli inizi dal punto
di vista operativo comincia a produrre effetti positivi (anche se
per l’Italia persistono, ed anzi sembrano
aggravarsi, le carenze nella capacità di utilizzare gli interventi
comunitari).
2. La creazione del "grande mercato" senza frontiere non solo
procede in modo incoraggiante (anche se su di esso rischia di
proiettarsi l’ombra di una recessione mondiale e
oggi anche quella di una guerra dagli sviluppi imprevedibili), ma
assume oggi una dinamica interna ed un significato economico e
politico nuovi.
- La costruzione comunitaria, infatti, è stata fortemente
influenzata dagli avvenimenti internazionali degli ultimi 12
mesi.
- I grandi mutamenti dell’89 nei Paesi
dell’Est, i processi politici ed economici in corso
in quell’area e in U.R.S.S., il superamento della
divisione in blocchi, la riunificazione tedesca, hanno chiuso
un’intera epoca storica in Europa e nel mondo.
- Si delineano scenari inediti: fine del bipolarismo; emergere
in modo sempre più acuto della contraddizione Nord/Sud del mondo
(crisi del Golfo) e di quella Ovest/Ovest (rottura CEE-USA al
GATT); "casa comune europea", ecc.
- La riorganizzazione in atto dei rapporti politici ed
economici, sia internazionale sia all’interno della
CEE (grande Germania) impone un ripensamento delle linee
fondamentali su cui è nata e si è evoluta in questi 40 anni la
Comunità e una ridefinizione delle sue prospettive e del suo
ruolo.
3. E’ in questo contesto che vanno collocati gli
sviluppi che, accanto e oltre il Mercato unico, caratterizzano
l’attuale fase della vita della Comunità.
a) In primo luogo, l’avvio di
un’organizzazione politica di aiuti e di
cooperazione con l’U.R.S.S. e i Paesi
dell’Est, nella prospettiva di una graduale ma
crescente integrazione economica dell’intera Europa,
nonché di un prevedibile passaggio ad accordi (di associazione o,
in alcuni casi, di adesione) anche sul terreno
politico-istituzionale.
b) In secondo luogo, l’accelerazione della marcia
verso la creazione di una moneta unica, con il negoziato aperto
dalla Conferenza intergovernativa di Roma in vista
dell’entrata in vigore, al primo gennaio 1994, della
seconda tappa, dell’Unione economica e monetaria
(UEM).
c) In terzo luogo, l’impulso a rafforzare la
dimensione politica del processo di unità europea, in particolare
mettendo in comune la politica estera e di sicurezza e costituendo
l’Unione politica, con un negoziato - parallelo a
quello "monetario"- per la revisione del Trattato.
Unione politica, Unione monetaria, nuovi rapporti continentali:
si tratta, con tutta evidenza, di sviluppi e di scadenze che
rappresentano veri e propri "salti di qualità" del processo europeo
e lo spingono verso "una sola comunità", anzi verso
l’Unione Europea.
Qui ci si limita a sottolineare un aspetto che sembra rivestire
oggi un’importanza cruciale.
L’insieme degli sviluppi che caratterizzano
l’attuale fase dell’integrazione
europea, ampliando le competenze e rafforzando
l’efficacia dei poteri comunitari, pone in modo
sempre più acuto il problema del loro "deficit democratico" e,
quindi, della democratizzazione della CEE.
E’ chiaro che tale problema, se riguarda
innanzitutto la riforma delle istituzioni (a cominciare
dall’allargamento dei poteri del Parlamento
europeo), nello stesso tempo richiama l’esigenza di
un’autentica partecipazione dei cittadini e delle
comunità locali e regionali alla costruzione
dell’Europa.
Quella che, a prima vista, appare come la questione più spinosa,
per le ripercussioni dirette che avrà sull’autonomia
finanziaria della nostra Regione, è l’armonizzazione
europea delle imposte nella prospettiva del completamento del
mercato interno entro il 31 dicembre 1992.
La Commissione speciale ha attentamente esaminato tale
questione, in particolare per quanto riguarda il progetto di
armonizzazione dell’IVA, analizzandone le eventuali
conseguenze in merito ai meccanismi di riscossione, in relazione
all’applicazione dell’art. 3 della
legge 26 novembre 1981, n. 690.
Tra le fonti finanziarie della Regione Autonoma della Valle
d’Aosta, infatti, occupano parte rilevante le quote
di tributi erariali, tra i quali l’IVA, riscossi sul
territorio della regione e trasferiti
all’Amministrazione regionale (proprio in base al
citato articolo 3 della legge 690/81).
La questione può essere così esposta: se la futura disciplina
dell’IVA europea in qualche modo incida sulla legge
che prevede il trasferimento all’Amministrazione
regionale dei 9/10 dell’IVA riscossa nella Valle e,
se sì, in che modo e con quali conseguenze.
La situazione legata all’armonizzazione degli
ordinamenti tributari dei paesi membri è estremamente fluida, in
quanto neanche il Consiglio dei Ministri delle Finanze ha finora
preso una decisione chiara; nella riunione del 13 novembre 1989,
infatti, esso ha stabilito che di IVA europea si potrà parlare solo
a partire dal 1996 e non si è espresso circa il tipo di normativa
da applicare a partire da quella data.
Ne consegue, almeno dal punto di vista giuridico, che il regime
dell’IVA tenderà verosimilmente a rimanere invariato
per i prossimi quattro-cinque anni.
E’ per questo motivo che l’analisi
condotta dalla Commissione speciale è risultata particolarmente
ostica: essa non si è potuta fondare su dati giuridici, ma ha
dovuto cercare di prevedere quale sarà la futura normativa
dell’IVA europea sulla base di documenti
para-giuridici o, addirittura, di natura politica, quali
dichiarazioni, messaggi, proposte di direttive o di
regolamenti.
Inoltre, tali documenti, per loro natura, sono assai mutevoli
nel tempo ed è improbabile che quelli attuali siano poi impiegati
per la redazione delle norme in materia previste, come si è detto,
per il 1996.
Il fondamento sul quale sarà costruita l’IVA
europea è l’articolo 99 del trattato CEE, come
modificato dall’art. 17 dell’Atto
Unico Europeo: "Il Consiglio, deliberando
all’unanimità su proposta della Commissione e previa
consultazione del Parlamento europeo, adotta le disposizioni che
riguardano l’armonizzazione delle legislazioni
relative alle imposte sulla cifra d’affari, alle
imposte di consumo ed alle altre imposte indirette, nella misura in
cui detta armonizzazione sia necessaria per assicurare
l’instaurazione ed il funzionamento del mercato
interno entro il termine previsto dall’articolo
8A".
L’articolo 8A, a sua volta, recita: "La Comunità
adotta le misure destinate all’instaurazione
progressiva del mercato interno nel corso di un periodo che scade
il 31 dicembre 1992. Il mercato interno comporta uno spazio senza
frontiere interne, nel quale è assicurata la libera circolazione
delle merci, delle persone, dei servizi e dei capitali, secondo le
disposizioni del presente Trattato".
E’ dunque evidente che
l’armonizzazione della disciplina
dell’IVA deve servire per passare da un mercato
comune ad un mercato interno, secondo le linee fondamentali
dell’Atto Unico europeo.
Se il mercato comune previsto dal trattato CEE aveva lo scopo di
realizzare il principio di non discriminazione, e dunque era
compatibile con l’attuale sistema di riscossione
dell’IVA, che è (almeno teoricamente) del tutto
neutrale, il mercato interno previsto dall’Atto
unico si configura invece come uno spazio dove è abolito ogni
residuo ostacolo alla libera circolazione delle merci, delle
persone e dei servizi, primo fra tutti la dogana.
L’eliminazione fisica delle dogane comporta che
non possa più funzionare l’attuale meccanismo di
riscossione dell’IVA all’importazione
e di restituzione all’esportazione, perché non
sarebbe più possibile controllare la veridicità delle dichiarazioni
di esportazione, che danno origine a rimborso, né di quelle di
importazione, sulle quali calcolare l’IVA
dovuta.
In tal modo i beni ceduti ed i servizi resi saranno sottoposti
alla identica procedura amministrativa, per quello che riguarda
l’imposta sulla cifra d’affari, sia
se circolanti all’interno dello stesso Stato, sia se
circolanti tra più Stati della Comunità.
E’ quindi importante notare che, da un punto di
vista strettamente giuridico, la nuova disciplina
dell’IVA è una diretta conseguenza
dell’abolizione di controlli fisici sulle linee
doganali dei diversi paesi.
Essa non deve quindi essere imputata ad altri motivi, quale per
esempio quello di realizzare il modello teorico
dell’IVA elaborato dalla scienza delle finanze.
Questa considerazione sembra abbastanza rilevante, perché
focalizza con precisione la "ratio" della riforma: si tratta di
abolire ogni controllo alle frontiere, e quindi ogni intralcio al
commercio; tutte le eventuali future modifiche al progetto attuale
non potranno pertanto prescindere da tale esigenza, mentre, per
esempio, si potrà derogare al principio della tassazione nel paese
d’origine nella misura in cui tale deroga non
intralci la creazione del mercato unico (come infatti è avvenuto
nel piano Scrivener).
Le principali difficoltà, nella creazione di una IVA europea,
sono due:
- innanzitutto, l’importatore potrà detrarre
l’imposta pagata all’esportatore da
quella che dovrà versare allo Stato in cui opera, ma in tal modo lo
Stato dell’importatore si vedrà sottratta a titolo
di detrazione una somma che è stata percepita non da lui, bensì
dallo Stato dell’esportatore; risulta quindi
necessario creare dei meccanismi di compensazione con i quali gli
Stati esportatori netti restituiscano agli Stati importatori netti
le quote di IVA sulle merci esportate;
- l’altra difficoltà è costituita dal vigente
regime di differenziazione delle aliquote IVA: contrariamente
all’attuale, infatti, il meccanismo sopra descritto
non è più insensibile alle diversità tra le aliquote
d’imposta applicate dai vari Stati e potrebbe
pertanto dare origine a lesioni di quel principio di non
discriminazione cui si ispirava il trattato CEE, nella creazione
del mercato comune; infatti, esso favorirebbe gli acquisti negli
Stati ad aliquota IVA più bassa, perché chi acquistasse in tali
Stati potrebbe poi rivendere in Stati ad aliquota più alta,
lucrando sulla differenza (o vendendo a prezzi più bassi ed
avvalendosi così di una distorsione del mercato).
La Commissione europea ha formulato delle proposte
sull’armonizzazione fiscale, affrontando le due
difficoltà sopra descritte.
La più recente di queste proposte è il "piano Scrivener",
elaborato nel maggio 1989, che prevede una articolazione su tre
fasi, (di cui una transitoria), per conseguire i seguenti
obiettivi:
a) addensamento delle aliquote IVA su due fasce (4-9% per
l’aliquota ridotta e 14-20% per quella normale);
b) tassazione nel paese di origine (secondo il meccanismo
classico dell’IVA europea) soltanto per le merci che
non rientrano in determinate categorie, per le quali sarebbero
attivate procedure speciali;
c) creazione di un meccanismo di compensazione basato su
rilevamenti statistici del commercio estero e non sulle
dichiarazioni dei singoli operatori economici.
La parte più innovativa di questo piano, rispetto ai precedenti,
è proprio quella indicata al punto b). Dovendo salvare sia il
principio dell’abolizione delle barriere doganali
(mercato unico), sia quello della non discriminazione (mercato
comune), e rendendosi conto della difficoltà di armonizzare in
breve periodo le aliquote IVA, la Commissione ha praticamente
proposto di "stralciare" dal progetto di IVA comunitaria alcuni
beni, particolarmente sensibili ad una eventuale differenziazione
delle aliquote.
In tal modo si creerebbe una IVA europea, con tassazione nel
paese di origine, solo per quei beni il cui scambio è relativamente
meno sensibile alla presenza di aliquote diverse nei diversi paesi
della Comunità. Questo permetterebbe di incominciare in ogni caso
ad applicare l’IVA europea ad alcuni beni, per poi
estenderla a tutti gli altri, nella misura in cui le aliquote
cominceranno ad uniformarsi. Di conseguenza, il processo di
riscossione dell’IVA europea non sarebbe più uno
solo, ma ve ne sarebbero tanti quanti i diversi meccanismi previsti
per le particolari categorie di beni, oltre a quello, residuale,
per gli altri beni.
Quest’ultimo è già stato descritto in precedenza,
seppur a grandi linee; per quello che riguarda gli altri, la
proposta della Commissione europea non fornisce informazioni
sufficienti per una completa descrizione ed
un’analisi delle conseguenze.
Quello sinteticamente descritto è il probabile sviluppo che sarà
seguito dalla normativa comunitaria in materia di IVA, almeno
stando alle norme base del trattato CEE ed
all’ultima proposta della Commissione.
E’ evidente però che la particolare rilevanza
della materia per la autonomia finanziaria della Valle
d’Aosta richiede una continua attività di
aggiornamento presso gli organi della Comunità europea ed uno
studio delle nuove proposte che verranno formulate, nonché degli
atti normativi che saranno approvati.
La Commissione speciale ha tentato di analizzare le conseguenze
del "piano Scrivener" (nella sua attuale formulazione)
sull’ordinamento finanziario della Valle
d’Aosta.
La legge 690/81, all’articolo 3, stabilisce che
"sono attribuiti alla Regione Valle d’Aosta i 9/10
delle sottoindicate tasse ed imposte erariali sugli affari nel
territorio regionale", la più rilevante delle quali risulta essere
indubbiamente l’IVA.
E’ evidente, anche per analogia con il precedente
articolo 2, che la fattispecie cui il legislatore si riferisce è la
percezione dell’imposta sul territorio regionale. In
tal modo, l’IVA all’importazione,
riscossa in dogana, risulta percepita dagli uffici IVA della Valle
d’Aosta e dunque rientra nella previsione
dell’articolo citato.
Al contrario, se si aboliranno le dogane e l’IVA
verrà riscossa uniformemente su tutto il territorio della Comunità,
essa potrà dirsi percepita nel territorio regionale soltanto quando
si verifichi in capo al soggetto passivo l’obbligo
di liquidarla presso gli uffici IVA siti nella regione.
Si potrebbe forse sostenere che l’articolo 5
comma II della stessa legge estenda il concetto di percezione
dell’imposta al semplice verificarsi del presupposto
dell’imposta (cessione del bene o prestazione del
servizio), indifferentemente dall’ufficio al quale
l’IVA dovrà poi essere liquidata.
In ogni caso, la situazione muterebbe di poco, in quanto
verrebbe comunque a mancare all’Amministrazione
della Valle d’Aosta tutto il gettito attualmente
derivante dall’IVA all’importazione
da paesi CEE.
Il discorso è diverso per quei beni che nel piano Scrivener sono
assoggettati a particolari regimi: innanzitutto bisognerebbe
calcolare l’incidenza che essi hanno nel commercio
che transita per la Valle d’Aosta; in secondo luogo
sarebbe necessario studiare in particolare i meccanismi previsti
per ciascuno di essi, al fine di stabilire se rientrino nelle
ipotesi della legge. 690/81.
A questo proposito deve essere ricordato che
l’incidenza di tali beni può essere molto rilevante,
dato che è stato calcolato che essi costituiscono circa il 70-80%
del traffico intercomunitario: sarebbe dunque davvero utile,
secondo la Commissione speciale, condurre una ricerca analitica sui
beni che transitano nella regione, per sapere quanti di questi
sarebbero sottoposti a regimi particolari e, soprattutto, a quali
regimi particolari.
La Commissione speciale ha altresì rilevato che nella legge
690/81, recante la revisione dell’ordinamento
finanziario della Regione Valle d’Aosta, non è
prevista alcuna clausola di salvaguardia per assicurare cespiti
sostitutivi di minori entrate erariali a causa della sostituzione o
soppressione di determinati tributi.
Una simile clausola è stata invece prevista nella più recente
legge dello Stato 30 novembre 1989, n. 386, recante norme per il
coordinamento della finanza della Regione Trentino-Alto Adige e
delle Province Autonome di Trento e Bolzano.
La legge 386/89, all’art. 6, dispone quanto
segue: "Qualora l’eventuale modifica delle
disposizioni comunitarie che disciplinano l’imposta
sul valore aggiunto relativa all’importazione,
ovvero una diversa localizzazione delle esistenti strutture
doganali comportino la soppressione o riduzione del gettito
riscosso nell’ambito regionale, il gettito del
tributo soppresso o ridotto è sostituito, ai fini della
determinazione della quota fissa e della quota variabile, mediante
riferimento a quote di gettito di altri tributi erariali riscossi
nello stesso ambito regionale e da individuare
d’intesa tra il Governo ed i Presidenti della
Regione e delle Province".
A questo proposito la Commissione speciale, nel sottolineare la
lungimiranza e la portata di una simile disposizione, ritiene che
sarebbe oltremodo vantaggioso per la Valle d’Aosta,
in questo delicato momento di transizione, poter disporre di una
analoga misura di salvaguardia, che comprenda anche il
consolidamento delle attuali fonti di entrata, con particolare
riferimento all’IVA da importazione.
La Commissione speciale, però, consapevole del fatto che
l’apertura di una trattativa con lo Stato sulla
legge di riparto potrebbe portare anche a conseguenze non
facilmente prevedibili, stante l’attuale linea di
condotta del Governo (che tende principalmente ad una politica di
neocentralismo e di contenimento della spesa pubblica facendone
ricadere gli effetti più pesanti sulle Regioni ed in particolare su
quelle ad autonomia speciale), intende lasciare alla valutazione
del Consiglio regionale ogni decisione circa
l’opportunità di assumere o meno una iniziativa per
la revisione della legge di riparto nei termini sopra esposti.
Nell’esaminare le tematiche relative alla
nor-mativa fiscale la Commissione speciale non ha tralasciato di
valutare la possibilità della realizzazione della Zona Franca,
prevista dall’articolo 14 dello Statuto
speciale.
Per quello che riguarda la eventuale costituzione di una Zona
Franca, pare potersi affermare che essa si presenti piuttosto
problematica in seguito all’approvazione del
regolamento CEE n. 2504/88 del 25.7.1988, relativo alle Zone
Franche ed ai depositi franchi, che risulta alquanto
restrittivo.
Inoltre, l’istituzione di una Zona Franca sembra
non presentare vantaggi rilevanti per la soluzione della questione
dell’IVA, in quanto essa inciderebbe positivamente
soltanto sul commercio extra-comunitario, mentre potrebbe
addirittura essere d’intralcio per quello
intracomunitario, una volta che per esso siano abolite le frontiere
doganali. Altrettanto difficile sarebbe la creazione di una "Zona
Franca" che presentasse caratteristiche diverse da quelle
considerate nel citato regolamento (con la possibilità di
attribuire agevolazione di carattere tributario, valutario, o
creditizio con supporto pubblico).
Se anche una ipotesi di questo genere potesse, in forza di una
interpretazione evolutiva della nozione di zona franca contenuta
nell’articolo 14 dello Statuto della Regione,
superare le difficoltà dei rapporti con lo Stato italiano,
rischierebbe di non trovare una giustificazione plausibile
nell’ambito del Mercato Comune Europeo.
Le considerazioni conclusive della Commissione speciale per la
parte fin qui trattata si possono cosi sintetizzare:
- l’evoluzione della normativa comunitaria in
materia di IVA è ancora in fase estremamente fluida e deve pertanto
essere seguita costantemente presso gli organi comunitari;
- la tendenza di fondo è comunque quella di arrivare ad una IVA
riscossa in modo uniforme su tutto il territorio della Comunità,
perché questa è conseguenza inevitabile della realizzazione del
Mercato interno, come previsto dall’Atto unico
europeo;
- tale IVA europea non si realizzerà appieno prima del 1996, e
presumibilmente, anche dopo;
- la realizzazione dell’IVA europea, in una prima
analisi, ridurrà le entrate finanziarie della Valle
d’Aosta di un importo pari a quello attualmente
derivante dai 9/10 dell’IVA
sull’importazione da paesi comunitari;
- tale conseguenza potrebbe forse essere attenuata, se non
eliminata, cercando di interpretare in modo estensivo le norme
esistenti od anche soltanto ideando alcuni meccanismi (commerciali
e di selezione dei traffici) tali da rendere applicabile la L.
690/81 alla maggior parte possibile del traffico che transita per
la Valle;
- è opportuno uno studio estremamente approfondito, sia dei
diversi tipi di prodotti che attualmente attraversano la Valle, sia
delle attuali procedure doganali, anche in considerazione della
recente legge delega in materia di legislazione doganale e delle
diverse discipline comunitarie che regolano particolari categorie
di merci;
- non sembra influente per la risoluzione della questione
dell’IVA, l’eventuale costituzione di
una Zona Franca ai sensi dello Statuto della Valle
d’Aosta, anche alla luce del regolamento CEE
2504/88.
La Commissione speciale ha preso in esame
l’impatto del processo di integrazione europea sulla
struttura dell’economia valdostana, nel tentativo di
delineare un quadro di riferimento per le azioni da intraprendere
nei diversi settori in vista del 1992.
La Commissione speciale richiama l’attenzione sul
fatto che il 1992 non rappresenta una data, ma un processo che ha
già cominciato a modificare la struttura economica (in particolare
industriale) e che continuerà a influenzare con effetti e intensità
diversi i diversi settori e le diverse regioni ben oltre il 1°
gennaio 1993.
Indipendentemente dal contributo agli obiettivi politici a lungo
termine della Comunità - per i quali si rinvia alla premessa a
questa relazione - la creazione di uno spazio senza frontiere
interne "ha lo scopo - come si legge nell’ultimo
rapporto della Commissione Europea sullo stato di avanzamento del
Mercato unico - di conferire alle imprese un ambiente suscettibile
di rafforzare la loro capacità nell’affrontare una
concorrenza globale in un’economia di respiro
mondiale".
I potenziali benefici dell’applicazione
dell’insieme delle misure del Libro bianco del 1985
sono stati oggetto di numerose analisi.
In particolare il rapporto della Commissione Europea sui costi
della non - Europa (il cosiddetto "rapporto Cecchini") ha stimato
le conseguenze macro-economiche a medio termine
dell’integrazione dei mercati in:
- un aumento del P.I.L. dal 4,5 al 7%;
- una riduzione dei prezzi al consumo dal 4,5 al 6,1%;
- una creazione di nuovi posti di lavoro da 1,8 a 5 milioni.
Ma la misura degli impatti nazionali, regionali e settoriali del
Mercato interno sarà differenziata. Se dalla dinamica del 1992
alcune regioni ed alcuni settori trarranno un vantaggio più che
proporzionale, altre regioni ed altri settori si arricchiranno di
meno o potranno addirittura impoverirsi a seguito della perdita di
attività economiche (a causa ad esempio della concentrazione
industriale).
Pertanto un ente territoriale come la Regione Valle
d’Aosta deve chiedersi, in vista del 1992, quali
azioni intraprendere al fine di attirare una parte dei nuovi
investimenti sul proprio territorio; quali vincoli
all’azione derivino dalla regolamentazione nazionale
e comunitaria, ed anche quali azioni altri stanno intraprendendo
con i medesimi obiettivi (numerosi esempi a conoscenza della
Commissione speciale dimostrano che vari enti territoriali di tutta
la CEE operano per ottenere nuovi investimenti industriali e per
mantenere le strutture economiche esistenti, agendo su campi
diversi: dal sostegno finanziario alla creazione di infrastrutture
e di professionalità adeguate). L’obiettivo di
questa parte della relazione della Commissione speciale è di
proporre alcuni campi di azione per sfruttare al meglio la
posizione della Valle d’Aosta nel processo di
ridistribuzione della ricchezza connessa al 1992.
La tesi di fondo della Commissione speciale è che la Regione
Valle d’Aosta debba agire attivamente in vista del
1992, decidendo i settori da sviluppare e preparando per gli attori
economici interessati proposte mirate che tengano conto, oltre che
delle potenzialità esistenti (legate ad esempio alle
caratteristiche del territorio) e delle scelte politiche (ad
esempio sull’ambiente), anche dei vincoli esterni
(quali ad esempio la regolamen-tazione CEE dei sussidi pubblici) e
delle opportunità esterne (quali ad esempio i programmi di
finanziamento CEE a iniziative specifiche).
La struttura economica della Valle d’Aosta è
caratterizzata dalla preminenza dei servizi
sull’industria e dall’importante
ruolo dell’intervento pubblico, soprattutto
regionale. Un altro dato chiave è l’estrema
frammentazione delle iniziative economiche (ad esempio nei settori
dell’allevamento, delle costruzioni, del commercio
al minuto o della ricettività alberghiera).
Questa situazione è conseguenza del fenomeno della
razionalizzazione delle industrie tradizionali
dell’acciaio, della chimica e del tessile, comune a
molte aree dell’Europa comunitaria, e rivela la
tendenza al mantenimento dell’occupazione attraverso
il rafforzamento delle attività più tradizionali nel settore dei
servizi pubblici e privati.
Lo svantaggio di tale evoluzione deriva dalla fragilità di un
sistema dove fenomeni ciclici (ad esempio sulla domanda di opere
pubbliche e di costruzioni), climatici, di concentrazione economica
(ad es. della distribuzione commerciale) oppure decisioni prese al
di fuori della Valle d’Aosta (ad es. la politica
agricola comune) possono spingere fuori mercato molti operatori o,
in alternativa, richiedere interventi pubblici onerosi di puro
contenimento delle conseguenze negative, interventi soggetti a
crescenti limitazioni da parte della Comunità.
D’altra parte la ricchezza delle iniziative, la
disponibilità di capitali per l’investimento (sia
attraverso l’intervento pubblico che attraverso
l’utilizzo in Valle di parte del risparmio interno),
le attività di costruzione di infrastrutture e di miglioramento del
territorio possono costituire fattori di sviluppo importanti, sia
nell’ipotesi di un coordinamento maggiore tra le
varie iniziative individuali in imprese di dimensioni più
rilevanti, sia in caso di negoziazioni per attirare investimenti e
risorse qualificate in Valle d’Aosta.
Si può quindi affermare che l’economia valdostana
appare alla ricerca di una caratterizzazione più spinta e possiede
i capitali necessari per assicurare un’evoluzione
positiva. Ma occorre una politica economica che,
nell’ambito di settori di sviluppo selezionati, dia
supporto alle iniziative di coordinamento e di investimento
dall’esterno.
La Commissione speciale ha esaminato attentamente gli effetti
dell’influenza comunitaria sui principali settori
economici: nel comparto primario (carne - latte e derivati - frutta
e vino); nel comparto industriale (acciaio - energia - appalti
pubblici, con riferimento alle costruzioni - settori ad alta
tecnologia); nei servizi (commercio - servizi finanziari).
Per ciò che riguarda l’agricoltura e
l’allevamento è noto che la Politica Agricola Comune
era, insieme all’unione doganale,
l’obiettivo centrale previsto dal Trattato di Roma.
E’ noto altresì che, mentre dal punto di vista degli
agricoltori europei essa si è rivelata un grosso successo, dal
punto di vista comunitario ha finito per assorbire una proporzione
talmente elevata del bilancio da non consentire sviluppi importanti
di altre attività.
La politica agricola si compone di tre elementi principali:
- un mercato unico per i prodotti agricoli e
dell’allevamento (prezzi comuni) - un sistema di
tariffe comuni verso i prodotti provenienti
dall’esterno della Comunità;
- una responsabilità finanziaria comune (cioè le spese sono
coperte da un fondo a cui tutti gli Stati membri
contribuiscono).
Il fondo comune, Fondo Agricolo di Tutela e Garanzia,
rappresenta l’aspetto più controverso della politica
agricola comune.
La sezione di Tutela (finalizzata a sviluppo e modernizzazione),
assorbe meno del 5% delle risorse mentre la sezione di Garanzia
(finalizzata al supporto dei prezzi e, in definitiva, del reddito
degli agricoltori) ha assorbito la gran parte delle risorse e
creato non poche controversie.
Il fondo di garanzia copre il 94% della produzione agricola
comunitaria. Esso è basato su un sistema di garanzia dei prezzi,
che può assumere sia la forma di contributi a integrazione del
prezzo ricevuto alla vendita (che si applicano
all’export al di fuori della CEE), sia quella
dell’intervento sul mercato (il fondo, in caso di
domanda insufficiente, acquista le eccedenze e mantiene così il
livello di prezzo concordato). Questo secondo tipo di iniziativa,
adottato più di frequente, ha portato problemi di stoccaggio e di
destinazione delle eccedenze.
Il sistema di garanzia sui prezzi è il centro della politica
agricola comune; i prezzi sono fissati annualmente dai Ministri
dell’agricoltura e influenzati dagli interessi
agricoli dei rispettivi Paesi. Ne risulta uno stimolo costante alla
sovrapproduzione e la costituzione di stock enormi di eccedenze (ad
esempio di vino e di burro).
Onde limitare il fenomeno della sovrappro-duzione negli ultimi
anni sono stati applicati dei meccanismi per penalizzare le
eccedenze di produzione ( soprattutto per i prodotti del
latte).
Nel 1988 la Commissione ha introdotto nuovi limiti ai prezzi e
agli interventi e forme di incentivazione per
l’abbandono dell’agricoltura e
dell’allevamento e ha presentato documenti
d’orientamento sul patrimonio forestale ( in
particolare va citato il programma 1988-92 per lo sviluppo
forestale) e sul futuro della classe rurale.
La tendenza dichiarata per il futuro è quella di aumentare gli
interventi per la sezione di Tutela e quindi per la modernizzazione
e lo sviluppo delle strutture agricole comunitarie, limitando
progressivamente il bilancio della sezione di Garanzia (che nel
1989 si è attestato sui 40.000 miliardi di lire).
Dati i notevoli fondi a disposizione, occorrerebbe valutare
quanta parte di questi contributi ottiene la nostra regione (che
conta ancora il 10% circa della propria popolazione attiva in
questo settore) e quanta parte in prospettiva potrebbe
ottenere.
Mentre l’agricoltura necessita per sua natura di
interventi consistenti per assicurare non solo il profitto, ma
anche un certo grado di autosufficienza alimentare,
l’industria (eccezion fatta per i settori sottoposti
ad interessi strategici: ad es. per la Difesa), si può rafforzare -
secondo una teoria economica largamente condivisa almeno nei
principi - attraverso il libero esplicarsi delle forze della
concorrenza.
La politica industriale della Comunità, avendo per scopo il
rafforzamento dell’industria europea, ha quindi
perseguito l’obiettivo di assicurare la libera
concorrenza tra le imprese appartenenti agli Stati membri. Già il
Trattato di Roma prevedeva all’articolo 85 il
divieto di seguire pratiche restrittive della concorrenza e
all’articolo 86 bandiva il cosiddetto "abuso di
posizione dominante". Infine gli articoli 92-93-94 proibivano ai
governi di elargire sussidi passibili di impedire o minacciare la
libera concorrenza.
Il potere di impedire tali abusi è conferito direttamente alla
Commissione CEE; contro le sue decisioni è possibile ricorrere alla
Corte di Giustizia Europea.
Il Trattato prevede che ogni accordo passibile di ostacolare la
libera concorrenza deve essere notificato alla Commissione prima di
essere reso operativo. Le società possono, all’atto
della notifica, richiedere che l’accordo venga
dichiarato valido perché non minaccia la libera concorrenza oppure
perché soggetto a "esenzione", dato che può essere dimostrata la
sua pubblica utilità.
Tra i tipi di accordi tra imprese che la Commissione ha vietato
troviamo: quelli per la spartizione della domanda, per la
fissazione dei prezzi, per la fornitura o la distribuzione
esclusiva, sullo sfruttamento di brevetti industriali o
commerciali.
Gli interventi della Commissione sono meno severi nei confronti
delle piccole e medie imprese, che di fatto possono stipulare
accordi in esclusiva con rappresentanti di commercio, con
concorrenti, con fornitori. La CEE inoltre favorisce la
cooperazione della piccola e media impresa nei campi della
produzione e della ricerca.
Altre deroghe riguardano casi particolari (come
l’accordo per limitare la sovracapacità nel settore
delle fibre sintetiche del 1984) oppure la possibilità di fornire
sussidi pubblici in casi di catastrofe naturale a favore di regioni
depresse o per la promozione di nuove attività. La Commissione
europea cerca di limitare la durata degli aiuti pubblici ai settori
in difficoltà finalizzandoli alla riduzione delle capacità
produttive e alla riconversione.
La Commissione speciale rileva che la possibilità di promuovere
lo sviluppo di nuove attività di piccole e medie dimensioni,
rimanendo all’interno della legalità comunitaria,
costituisce un importante elemento di riferimento per la politica
industriale della Regione.
Acciaio
Quando la CECA fu costituita nel 1951 il settore
dell’acciaio era considerato di base e godeva di una
posizione dominante nella economia dell’Europa
occidentale. La Comunità ha avuto un raggio d’azione
più importante in questo settore perché il trattato di Parigi le
conferiva, nella veste di Alta Autorità, speciali poteri sugli
investimenti, sui livelli di produzione, sui prezzi di vendita,
sugli aiuti statali e la possibilità di garantire sussidi limitati
anche direttamente; inoltre, l’art. 58 del trattato
di Parigi consente alla Commissione di dichiarare lo stato di
"crisi manifesta" e, di conseguenza, di imporre quote di
produzione.
Fino al 1974, la domanda di acciaio si è accresciuta
costantemente ad un ritmo del 6% medio all’anno e la
produzione comunitaria è giunta a coprire il 22% del fabbisogno
mondiale. Nel 1975 la domanda, a seguito del primo shock
petrolifero, è diminuita sensibilmente e si è mantenuta a tali
livelli fino al 1985. Nel frattempo la capacità produttiva della
Comunità ha continuato a crescere. Il settore quindi lavorava solo
al 57% della capacità produttiva, rispetto all’87%
nel 1974. Il risultato è stato quello di una caduta dei prezzi del
45%, che ha prodotto perdite consistenti e altrettanto consistenti
aiuti pubblici di sostegno.
Intanto nel 1977 la Commissione aveva persuaso i maggiori
produttori a costituire il cartello Eurofer per regolare le
quantità prodotte e mantenere un livello dei prezzi sufficiente;
dopo tre anni di risultati soddisfacenti, il cartello si è sciolto
nell’estate del 1980, di fronte ad
un’ulteriore sensibile caduta dei prezzi. La
Commissione ha richiesto quindi lo stato di "crisi manifesta", in
conseguenza del quale l’80% della produzione è stata
messa sotto controllo, mentre la rimanente (soprattutto acciai
speciali) è stata sottoposta ad un sistema di quote volontarie. Nel
periodo intercorso fino al 1985 circa 32 milioni di tonnellate di
capacità sono stati eliminati: gli aiuti pubblici sono stati
ammessi solo su base temporanea e finalizzati alla riconversione o
ristrutturazione industriale. Di fatto ogni tipo di aiuto doveva
cessare entro il 31 dicembre 1985. Dato il crescente protezionismo
del mercato statunitense, si è deciso di dar luogo alla
deregolamentazione dell’acciaio solo in maniera
progressiva: quindi la percentuale di produzione soggetta a quote è
diminuita dall’80% al 65% nel 1986, al 45% nel 1987
per essere poi ridotta a zero.
Oggi l’industria siderurgica è in una situazione
economica migliore, anche se nel 1990 c’e stato
ancora un eccesso di produzione di circa 30 milioni di tonnellate
(che, se soggetti a razionalizzazione, potrebbero comportare la
perdita di ulteriori 80.000 posti di lavoro). Quindi la situazione
di crisi non è conclusa e diverse sono le misure adottate che
potrebbero rafforzare la battaglia competitiva nel settore
dell’acciaio:
- innanzitutto la rimozione delle quote di produzione: in un
mercato caratterizzato da elevati costi fissi la spinta a
utilizzare la capacità produttiva in eccesso anche a spese di
prezzi più contenuti è elevata ed è quindi presumibile uno sviluppo
della pressione sui prezzi;
- le direttive sulla legge societaria dovrebbero favorire la
possibilità di fusioni e acquisizioni al di là dei confini: il che
potrebbe portare a una organizzazione della concorrenza più forte,
così come creare opportunità di accordi tra imprese esistenti;
- gli aiuti pubblici sono ammessi solo con riferi-mento a
ricerca e sviluppo e alla tutela ambientale: va quindi valutata la
possibilità di liberare risorse attualmente destinate dalle aziende
in tale ambito, sostituendole con contributi pubblici, e utilizzare
le risorse liberate per il rinnovo industriale (in ogni caso, dati
gli estesi poteri della Commissione e la sua attenzione al settore,
appare assai problematico intervenire a sostegno delle imprese
locali);
- in tema di politica commerciale verso i paesi terzi, il
sistema di restrizione volontaria delle esportazioni adottato in
sede internazionale tende a diminuire la possibilità di sfruttare
nuove opportunità di mercato, soprattutto per i produttori di
dimensioni più rilevanti;
- infine le direttive CEE in tema di libertà di movimento fisico
delle merci tenderanno a limitare i costi di trasporto e quindi ad
ampliare per ciascun produttore l’area geografica di
vendita; anche questo fenomeno punta nella direzione di una
competizione futura più ardua.
In sintesi, il futuro della industria
dell’acciaio sembra comportare ulteriori
razionalizzazioni da cui si salveranno soltanto le imprese con
l’apparato produttivo e di distribuzione più
competitivo. Tale fenomeno potrebbe essere accelerato qualora
l’attuale favorevole congiuntura rallentasse o
venisse a termine.
L’aiuto pubblico rimane limitato e si dovrà
valutare se alcuni schemi di finanziamento (spostamento di risorse
interne, finanziamento della ricerca di nuovi impianti
all’interno di un’impresa) o forme di
finanziamento particolari (ad es. leasing operativo, accordi
internazionali) potrebbero consentire un ammodernamento
dell’apparato produttivo in un settore "sorvegliato
speciale" della Comunità.
Energia.
Nonostante il controllo sul settore del carbone derivante dal
trattato di Parigi (1951) e sull’industria nucleare
a scopi civili, con speciale riguardo a ricerca e sviluppo
(Euratom, 1957), la Comunità è stata molto lenta nel costituire una
politica energetica comune e non ha saputo affrontare in modo
unitario la crisi del 1973 (quadruplicamento dei prezzi del
petrolio). Solo negli anni ’80 il Consiglio dei
Ministri ha adottato un documento programmatico "Verso una nuova
strategia di politica dell’Energia", che ha fatto da
base alle discussioni successive sui problemi energetici e alle
azioni intraprese dalla CEE (specialmente nei campi del risparmio
energetico, dello sfruttamento di risorse rinnovabili e dello
sviluppo di nuove tecnologie).
La Commissione speciale ha valutato con attenzione le
possibilità derivanti dalla politica comunitaria
dell’energia per una regione come la Valle
d’Aosta, in vista del piano energetico
regionale.
La conclusione cui la Commissione speciale è giunta è,
innanzitutto, che dal punto di vista
dell’approvvigionamento energetico la Valle
d’Aosta si trova in una situazione di grande
vantaggio rispetto ad altre regioni, per diversi motivi:
- in primo luogo tutta l’energia prodotta nel suo
territorio deriva dallo sfruttamento delle acque, cioè di risorse
rinnovabili e certamente non inquinanti;
- i consumi, che coprono circa il 30%
dell’energia prodotta nel territorio valdostano,
consentono una considerevole esportazione di energia
idroelettrica;
- le residue potenzialità di sfruttamento delle fonti
idroelettriche disponibili, anche con la sola realizzazione di
impianti minori (di impianti cioè che si inserirebbero nel
territorio con un impatto ambientale minimo), lasciano intravvedere
ancora notevoli possibilità produttive.
Se, oltre a questi fattori, si considera la recente
convenzione-quadro stipulata dalla Regione con
l’ENEL (che consente la realizzazione di piccoli
impianti consortili di autoproduzione e disciplina lo scambio ed il
vettoriamento dell’energia tra i produttori privati
e l’ENEL), si può ritenere che sarà presto possibile
offrire tanto ai privati quanto alle imprese che investono in Valle
d’Aosta la disponibilità di piccoli impianti
autonomi e quindi di energia elettrica rinnovabile a costi
decisamente interessanti.
E’ in questo quadro che va considerata con la
massima attenzione la tendenza, in ambito europeo, delle grandi
imprese a crearsi in proprio l’energia necessaria,
soprattutto attraverso piccole centrali che utilizzano fonti
rinnovabili. A questo proposito, tuttavia, non si può non rilevare
che in Italia, al momento attuale, le imprese sono poco sensibili
all’autoproduzione, poiché l’energia
per scopi industriali è qui la meno cara in Europa (al contrario i
consumatori italiani a scopi civili pagano un prezzo tra i più
elevati in Europa per l’energia domestica: esiste
quindi nel nostro Paese un sussidio implicito dei cittadini alle
imprese nel campo dell’energia).
Costruzioni e Appalti pubblici.
Il settore delle costruzioni contribuisce in misura rilevante
all’occupazione regionale. La relativa
frammentazione di questa industria e la sua preponderante
componente nazionale, almeno per le opere minori, ne fanno un campo
poco soggetto all’intervento diretto della
Comunità.
Di fatto le sole aree di intervento comunitario significative
per il settore delle costruzioni sono la regolamentazione dei
sussidi e quella degli appalti pubblici.
Ancora oggi il 98% degli appalti pubblici nella CEE è assegnato
a imprese nazionali: le potenzialità di risparmio dovute alla
libera concorrenza nel settore degli appalti ammonterebbero a circa
lo 0,5% del prodotto interno lordo comunitario.
Già il Libro bianco indicava la tendenza delle autorità
pubbliche a mantenere i propri acquisti e le proprie forniture
all’interno degli ambiti nazionali. Questa tendenza,
poco ostacolata da due direttive sui lavori pubblici (1971) e sui
pubblici acquisti (1977), è oggi combattuta più efficacemente da
nuove direttive (riguardanti i settori dell’acqua,
dell’energia, dei trasporti e delle
telecomunicazioni) molto precise nell’indicare le
regole di organizzazione delle gare d’appalto,
approvate nel quadro di attuazione del Mercato unico.
Per gli enti pubblici e per le imprese della Valle
d’Aosta la politica di interventismo della CEE per
l’apertura del mercato degli appalti pubblici
dovrebbe comunque tradursi - se la dimensione dei contratti non è
molto elevata - in un problema limitato. Il futuro del settore
dovrebbe pertanto dipendere di più dalla ciclicità della domanda,
dalle evoluzioni strutturali di tale domanda (quali ad esempio
l’invecchiamento demografico) e dalle scelte di
investimento in infrastrutture.
I settori ad alta tecnologia.
Se nei confronti dei settori maturi (ad esempio
l’acciaio) l’atteggiamento della
Comunità è stato quello di favorire la ristrutturazione e la
riconversione produttiva, nei settori ad Alta tecnologia
(informazione, telecomunicazioni, elettronica di consumo, energia,
biotecnologia, ecc... ) la Comunità cerca di favorire lo sviluppo
delle imprese europee che molto spesso sono più frammentate e meno
competitive delle controparti statunitensi e giapponesi.
L’atteggiamento della Comunità quindi non è più
quello di salvaguardare ad ogni costo i canoni della concorrenza,
ma invece di mettere a disposizione fondi e organismi, atti a
facilitare la cooperazione tra imprese e lo sviluppo soprattutto
nel campo della ricerca e dell’impiego di nuovi
prodotti.
Questo atteggiamento apre opportunità rilevanti per una
possibile reindustrializzazione della Valle d’Aosta,
su cui la Commissione speciale vuole richiamare una attenzione
particolare.
L’azione della Commissione europea tende a
incentivare la cooperazione tra imprese, università e centri di
ricerca per favorire lo sviluppo di nuove tecnologie e nuovi
prodotti che soddisfino i bisogni di mercato.
Per definire aree specifiche di intervento la Comunità ha
lanciato nel 1978 il programma FAST (Previsione e Valutazione della
Scienza e della Tecnologia) che si è concentrato su 36 aree di
ricerca ed ha coinvolto 54 centri di ricerca in Europa. Il
risultato delle ricerche FAST ha dato vita a una serie di programmi
finalizzati a rafforzare la cooperazione transnazionale tra
organismi di Stati membri e favorire lo sviluppo tecnologico
congiunto. Vale la pena di ricordare alcuni di questi
programmi:
- ESPRIT (informatica), finalizzato ad aiutare
l’Europa nella competizione globale nel settore
informatico: a questo scopo la Comunità finanzia sino al 50%
dell’attività di ricerca e sviluppo intrapresa da
due o più organismi (imprese, università) appartenenti ad almeno
due stati membri (ESPRIT 1, conclusosi nel 1988, ha finanziato
progetti per 1500 milioni di ECU, oltre 2000 miliardi di lire);
- RACE (telecomunicazioni), con l’obiettivo di
sviluppare la trasmissione mediante fibre ottiche;
- BRITE (tecnologie di produzione), per incoraggiare lo sviluppo
di nuovi metodi di produzione nei settori tradizionali;
- "BIOTECHNOLOGY RESEARCH PRO-GRAMME", che intende stimolare la
ricerca in un settore decisivo per le possibili applicazioni in
campo agricolo, chimico, farmaceutico e per la protezione
ambientale;
- INSIS e CADDIA, due progetti volti a favorire lo scambio di
informazioni attraverso network integrati per la trasmissione di
documenti, la posta elettronica, l’accesso a
informazioni statistiche, le videoconferenze (un primo passo è
rappresentato da "Euronet Diane", il primo sistema di informazione
europeo, che dal 1980 permette la consultazione di circa 600 basi
di dati tramite computer e telefono).
La Commissione speciale sottolinea, in primo luogo, che la
ricchezza dei programmi e dei finanziamenti ad essi collegati può
presentare un’opportunità per la Valle
d’Aosta come base per centri di ricerca
internazionali. Infatti la posizione geografica vicina alle
frontiere, ma anche ad importanti centri industriali e ad alcune
delle migliori università, l’attrattiva
rappresentata dalle ricchezze paesaggistiche e la conoscenza
diffusa di due lingue potrebbero costituire interessanti elementi
di richiamo nei confronti di possibili iniziative. Inoltre, la
ricerca ha il vantaggio, nella maggior parte dei casi, di non
rovinare l’ambiente.
Certo occorre sottolineare, da un lato, come in questi anni
molte aree e località abbiano cercato di attribuirsi
l’appellativo di centro della tecnologia e,
dall’altro, che per realizzare
un’iniziativa di successo occorre selezionare i
campi di ricerca più adatti e cercare di attrarre con programmi
concreti imprese, centri di ricerca autonomi e universitari. In
ogni caso, tali opportunità potrebbero accrescersi nel prossimo
futuro, perché è intenzione delle Istituzioni CEE rafforzare la
politica della ricerca in Europa.
In secondo luogo, settori ad alta tecnologia rappresentano un
insieme di opportunità estremamente interessanti per il futuro
sviluppo industriale della Valle. Ma l’investimento
in imprese di questi settori sconta, nei casi di settori del tutto
nuovi, l’incertezza dello sviluppo futuro e, in
settori innovativi ma gli sfruttati, la presenza di colossi
mondiali e la tendenza alla concentrazione industriale.
Diventa quindi essenziale in questi settori la scelta delle
imprese a maggior potenziale, per mettere a punto delle attività in
comune, nella coscienza che si tratta comunque di settori dinamici
e quindi rischiosi.
Servizi.
Il comparto dei servizi comprende settori tra loro molto diversi
per grado di concentrazione, maturità dei prodotti,
internazionalità dell’offerta.
La Commissione speciale ha analizzato settori più tradizionali,
come il turismo e il commercio, ed altri più dinamici, come i
servizi finanziari.
a) Commercio e turismo
Come nel caso delle costruzioni, l’influenza
della Comunità su alcuni settori importanti per la Valle
d’Aosta, quali il turismo e la distribuzione
commerciale, si farà sentire solo in via secondaria, per effetto
dell’insieme dei provvedimenti legislativi previsti
dal processo di integrazione. Infatti nel Libro bianco non vengono
indicati provvedimenti specifici relativi a queste attività, mentre
eventuali evoluzioni sono da ricercarsi nei fattori di mercato.
Ad esempio, nel settore della distribuzione commerciale al
dettaglio, è nota l’estrema frammentazione in Italia
rispetto agli altri paesi europei, dove le grandi catene di
distribuzione eseguono la maggior parte della distribuzione
commerciale. Attualmente sul piano europeo si registra una diffusa
tendenza delle grandi catene di distribuzione (soprattutto
francesi) ad estendere la presenza commerciale in altri paesi. Da
un lato, quindi, appare improbabile un aumento del numero di
iniziative individuali nel settore del commercio, mentre cresce il
bisogno di coordinamento (accordi di franchising) e di integrazione
nel settore; dall’altro, risulta chiaro che il
commercio al minuto non ha più la capacità di assorbire le
eccedenze occupazionali di altri settori.
Il settore turistico assiste in questi anni allo sviluppo di
reti alberghiere tramite acquisizioni o accordi ed a una tendenza
ad organizzare meglio la domanda per i complessi turistici, per
aumentare il grado di utilizzo. La politica del turismo diviene
sempre più elemento condizionante nel determinare la vocazione
turistica di una certa area.
Anche nel campo del turismo - così come nella distribuzione
commerciale - è essenziale, una volta effettuate le scelte di
politica turistica, stimolare il coordinamento ed il raggruppamento
delle singole iniziative.
b) Servizi finanziari.
Un settore di importanza strategica (rilevante anche in termini
occupazionali) che ha visto un’intensa attività
legislativa comunitaria è quello dei servizi finanziari, ed in
particolare delle banche ed assicurazioni.
Il settore dei servizi finanziari è tra i più fortemente
regolamentati a livello nazionale in tutti gli Stati membri della
Comunità.
L’obiettivo della regolamentazione è sempre stato
quello, non solo di garantire la salvaguardia del risparmio, ma di
sostenere, in maggiore o minore misura, la politica economica
nazionale ed in particolare quella monetaria.
L’armonizzazione di sistemi bancari nazionali
assai diversi poneva la necessità di dettare norme troppo numerose,
dettagliate e soggette a opinioni assai divergenti per poter essere
accettate. E’ per questo che la Commissione europea
ha scelto una strada diversa per l’armonizzazione ed
ha stabilito: da una parte "il principio del mutuo riconoscimento"
della licenza bancaria (che prevede che se una banca è autorizzata
ad operare in un Paese membro, essa può automaticamente operare
anche negli altri); dall’altra "il principio del
controllo del paese d’origine" (che prevede che se
una filiale operante in Italia è di diritto tedesco, essa viene
sorvegliata dalla banca centrale tedesca); infine un insieme di
norme minime da rispettare per garantire la stabilità degli
Istituti di credito (come il capitale minimo necessario di 5
milioni di ECU, la definizione del concetto di mezzi propri, un
rapporto di solvibilità minimo dell’8%).
Nel settore delle assicurazioni, attraverso due direttive (che
escludono la assicurazione vita), la Commissione ha fissato le
condizioni per poter operare in paesi membri diversi da quello
d’origine (garantendo, tra l’altro,
alle assicurazioni elvetiche parità di trattamento con quelle degli
Stati membri della CEE).
Nel settore dei fondi di investimento è stato esteso il diritto
di operare su tutto il territorio comunitario, una volta ottenuta
l’autorizzazione del paese di origine.
Inoltre è stata decisa la piena liberalizzazione dei movimenti
di capitale a partire dal 1^ luglio 1990 (con la sola esclusione
della possibilità di controllare, in caso di tensioni sui tassi di
cambio o di interesse, gli investimenti a breve termine).
Questi provvedimenti avranno un impatto importante sulla
struttura del settore dei servizi finanziari. Per le banche è
presumibile che la tendenza alle fusioni e alle acquisizioni si
rafforzi e che alcuni paesi extracomunitari, volendo assicurarsi
una presenza all’interno dei paesi comunitari,
intraprendano azioni volte a questo scopo (ad esempio, le banche
svizzere stanno in questo periodo stipulando accordi con le banche
tedesche per assicurarsi l’operatività futura
all’interno della Comunità)
Per le assicurazioni la tendenza a stringere accordi in vari
paesi della CEE si sta rafforzando. Infine i fondi di investimento,
soprattutto stranieri, rischiano di convogliare il risparmio,
particolarmente elevato in Italia, verso investimenti in altri
paesi.
La Commissione speciale è del parere che, al di là dei rischi,
questi fenomeni potrebbero generare opportunità per la Valle
d’Aosta: quali, ad esempio, la possibilità di
costituire nuove società finanziarie, banche o assicurazioni, in
collaborazione con investitori esteri (che in cambio
dell’accesso al mercato potrebbero portare il loro
know how nel settore) o la possibilità di sviluppare competenze
elevate in alcuni prodotti (si pensi alla vocazione del Lussemburgo
per gli investimenti mobiliari, facilitata in questo caso da leggi
fiscali permissive).
Occorre, in ogni caso, aver chiaro che eventuali iniziative nel
settore finanziario, non solo assicurerebbero più elevati livelli
di occupazione in attività per le quali la localizzazione
geografica nei grandi centri sta diventando meno rilevante che in
passato, ma corrisponderebbero all’obiettivo
fondamentale di fornire le strutture ed i mezzi necessari al
finanziamento dello sviluppo economico futuro.
Una delle aree più importanti di azione di un ente pubblico come
la Regione Valle d’Aosta, per assicurare lo sviluppo
economico sul proprio territorio, è quella dei finanziamenti e
degli aiuti pubblici.
La Commissione speciale ha ritenuto pertanto necessario
analizzare la regolamentazione comunitaria in questo ambito, le
procedure che vengono seguite e l’applicazione della
normativa da parte della Commissione Europea. Essa, inoltre, ha
preso in esame alcuni esempi di applicazione pratica della
normativa, soprattutto nel caso di interventi regionali.
La regolamentazione dei pubblici sussidi è contenuta negli
articoli 92, 93 e 94 del Trattato di Roma.
L’articolo 92 stabilisce l’ambito
di applicazione della normativa, indicando che è incompatibile con
il Mercato Comune qualsiasi aiuto, assegnato da uno Stato membro o
tramite risorse dello Stato, che minacci la libera concorrenza. Lo
stesso articolo stabilisce gli aiuti sicuramente compatibili con il
Mercato Comune e quelli che possono essere considerati compatibili
dopo l’esame della Commissione.
Tra i primi gli aiuti a carattere sociale devoluti in modo
individuale e non collettivo, gli aiuti in caso di catastrofi
naturali, e gli aiuti all’area di Berlino per
compensare gli svantaggi economici derivanti dalla divisione della
Germania. Tra gli aiuti che sono considerati compatibili (terzo
paragrafo) vengono citati:
a. gli aiuti per promuovere lo sviluppo economico di aree dove
il livello di vita è molto basso o il livello di disoccupazione è
elevato,
b. gli aiuti per eseguire progetti il cui interesse è Europeo o
per rimediare a seri problemi economici di uno Stato membro,
c. gli aiuti per facilitare lo sviluppo di attività economiche
in determinate aree economiche, ammesso che il commercio tra Stati
membri non ne venga influenzato,
d. gli aiuti approvati a maggioranza qualificata dal Consiglio
dei Ministri su proposta della Commissione.
Realisticamente, la Regione Valle d’Aosta può
garantire sussidi nell’ambito dei progetti di
interesse europeo (3.b) e in alcuni casi nell’ambito
di sviluppo di attività economiche specifiche (3.c).
Infatti l’applicazione di queste norme è stata
estesa anche agli aiuti regionali, pure se il controllo da parte
della Comunità non è sempre efficace.
Gli articoli 93 e 94 indicano i poteri degli organi della
Comunità in merito all’applicazione di quanto è
disposto nell’articolo 92; la Commissione ha il
ruolo più importante: deve tenere sotto controllo costante tutti
gli schemi di aiuto presenti presso gli Stati membri; deve ricevere
per tempo dagli organi pubblici responsabili tutti i piani di
intervento esistenti e nuovi ed iniziare la procedura (divieto o
richiesta di modifica) in caso di incompatibilità con il Mercato
Comune.
Gli Enti pubblici sono tenuti alla "notificazione previa" degli
schemi di aiuto deliberati. La sola inosservanza della procedura di
"notificazione previa" alla Commissione, può avere
l’effetto di causare la sospensione di uno schema di
aiuti già approvato e ingenerare problemi per
l’eventuale beneficiario.
Per molti anni la normativa sui pubblici sussidi è stata tra le
meno applicate a livello comunitario, a causa della difficile
situazione economica degli anni 70 (che aveva coinvolto tutti gli
Stati membri in aiuti consistenti al proprio apparato produttivo) e
anche a causa del mancato rispetto della "notificazione previa". In
questi ultimi anni, certamente anche grazie al processo di
integrazione europea in corso, la Commissione ha potuto rafforzare
il suo ruolo di tutore della libera concorrenza ed ha iniziato
azioni conoscitive che preludono ad un maggiore interventismo
nell’ambito degli aiuti pubblici alle imprese.
In materia di aiuti regionali la Commissione ha precisato gli
ambiti di applicazione del paragrafo 3 dell’articolo
92:
- le regioni definite a basso tenore di vita (sub 3.a) sono
quelle dove il prodotto interno lordo per abitante non supera il
75% della media comunitaria: i tipi di aiuti previsti a queste
regioni non sono quindi applicabili alla Valle
d’Aosta;
- le regioni per le quali è possibile incentivare lo sviluppo di
attività economiche in aree specifiche (sub 3.c) sono quelle
influenzate dal declino delle industrie tradizionali, o che
presentano un prodotto interno limitato oppure una disoccupazione
strutturale; la destinazione degli incentivi deve essere
subordinata ai nuovi investimenti oppure alla creazione di posti di
lavoro.
Sebbene la Valle d’Aosta non risponda pienamente
alle caratteristiche citate, il profondo ridimensionamento del
proprio comparto industriale tradizionale giustifica in alcune aree
della Valle l’applicazione di questo comma.
Al fine di comprendere l’atteggiamento della CEE
nell’approvare o respingere gli schemi di sussidi
presentati e di valutare tali schemi, la Commissione Speciale ha
esaminato alcuni casi concreti di intervento (in materia di aiuti
regionali, alla siderurgia, alla ricerca e sviluppo), ricavando le
seguenti conclusioni:
a) Casi di intervento nel campo degli aiuti regionali.
In tema di interventi regionali, emanati tramite enti locali o
nazionali, la Commissione europea accetta più facilmente gli aiuti
in linea con il paragrafo 3 comma a (zone povere) e (zone a declino
industrie tradizionali); il criterio più frequentemente citato è il
livello di disoccupazione (non solo attuale, ma anche prospettico,
derivante cioè dal possibile declino industriale).
Non sono infrequenti i casi in cui sono stati ammessi interventi
nell’ambito degli aiuti pubblici alle imprese, in
deroga al principio posto a tutela della libera concorrenza. La
Commissione speciale è a conoscenza di alcuni esempi significativi
di interventi ritenuti ammissibili dalla Comunità sulla base delle
possibilità di deroghe per le "zone povere", per gli interventi di
"riconversione" o in previsione di future perdite di posti di
lavoro.
b) Casi di intervento nel campo degli aiuti alla siderurgia.
Come è noto, la decisione n. 3484/85/CECA che regola in modo
rigoroso gli aiuti alla siderurgia è stata prorogata per il periodo
1989-1991: secondo questa decisione sono consentiti i soli sussidi
alla ricerca e sviluppo, alla protezione ambientale e, in misura
minore, alla chiusura degli stabilimenti; essa prevede, inoltre,
che ogni trasferimento di fondi pubblici (es. a titolo di
pagamento) all’industria siderurgica sia segnalato
in modo che la Commissione possa valutare la presenza eventuale di
aiuti.
In questo quadro estremamente restrittivo risultano essere pochi
i tipi di sussidi autorizzati dalla Commissione, tanto che non è
possibile trovare - tra gli esempi a conoscenza della Commissione
speciale - alcun caso di aiuto agli investimenti produttivi, né
schemi originali di sussidio.
c) Casi di intervento nel campo degli aiuti alla ricerca e allo
sviluppo.
Dall’esame degli interventi ammessi a titolo di
aiuti alla ricerca ed allo sviluppo è emerso che la principale
preoccupazione degli organi comunitari a questo riguardo è quella
di verificare la presenza di sussidi dichiarati per la ricerca e lo
sviluppo, ma in realtà destinati ad altri obiettivi; a parte ciò la
tendenza è quella di favorire le spese di ricerca, soprattutto per
la ricerca di base, allo scopo di consentire
all’Europa di colmare il divario tecnologico
rispetto al Giappone ed agli Stati Uniti.
Questa fase dei lavori della Commissione speciale ha consentito
una prima presa di contatto conoscitiva con
l’insieme della regolamentazione e delle
problematiche che sorgono dalla creazione del mercato unico e che
hanno maggiore influenza sulla struttura economica della Valle
d’Aosta. Appare pertanto inopportuno tentare di
proporre azioni isolate, al di fuori di un piano di interventi per
favorire lo sviluppo della Valle. E’ possibile
comunque, a questo stadio di approfondimento, enucleare alcuni
fatti che appaiono rilevanti per la nostra regione e delineare
alcune raccomandazioni nella prospettiva del mercato unico:
- innanzitutto è importante considerare la potenziale minaccia
di impoverimento del tessuto economico valdostano a causa della
progressiva concentrazione in molti settori;
- inoltre occorre ricordare che il probabile aumento di reddito
derivante dalla integrazione europea stimolerà tale concentrazione
e non avrà una distribuzione uniforme nella Comunità, con la
conseguenza di lasciare alcune zone più povere ed altre più ricche
rispetto alla situazione attuale;
- per ottenere in misura ottimale i benefici
dell’integrazione europea, la Regione dovrà proporre
nuove iniziative economiche, utilizzando al massimo i vantaggi
disponibili all’interno o all’esterno
del suo territorio;
- alcuni dei vantaggi sono oggi già presenti in Valle
d’Aosta (bilinguismo, ambiente e qualità della vita,
potenziale energetico), altri dovranno essere stimolati (si pensi
alla formazione), altri infine potranno derivare
dall’utilizzo di fonti esterne;
- tra le fonti esterne, interessante può essere il contributo
della CEE attraverso i suoi programmi di finanziamento e la stessa
indicazione delle aree di priorità di sviluppo prescelte;
d’altro canto la Comunità può condizionare le
scelte, soprattutto attraverso l’applicazione della
normativa sugli aiuti pubblici e sugli appalti.
Per il futuro occorre quindi:
- approfondire l’impatto dei condizionamenti
comunitari sulla politica economica regionale e le opportunità che
essa genera;
- darsi gli strumenti per seguire costantemente le opportunità
(in particolare di finanziamento) presenti a livello comunitario,
stimolandone lo sfruttamento;
- tenere conto, nel tracciare le linee della politica economica
regionale, dei condizionamenti e delle opportunità del 1992;
- iniziare un’attività sistematica di selezione e
di approccio delle imprese industriali e di servizi più promettenti
nella prospettiva del 1992, per negoziare eventuali investimenti in
Valle d’Aosta.
Inizia adesso la parte terza sulla libera circolazione dei
lavoratori.
La Commissione speciale ha raccolto un’ampia
documentazione sui risultati finora conseguiti in sede CEE nel
settore della libera circolazione dei lavoratori, nonché di quelli
che si intendono perseguire in vista dell’obiettivo
del mercato unico del 1992.
In primo luogo, la Commissione speciale ha esaminato le regole
fondamentali previste nel Trattato di Roma e la normativa (oltreché
la giurisprudenza della Corte di Giustizia della CEE), emanate in
materia di libera circolazione dei lavoratori, fino al momento
dell’approvazione del Libro bianco (marzo 1985), che
ha fissato i nuovi traguardi del mercato unico del 1992.
Successivamente è stata svolta un’attenta analisi
delle nuove norme emanate in applicazione del contenuto del Libro
bianco e già approvate dal Consiglio dei Ministri della CEE; di
quelle già proposte dalla Commissione CEE ma non ancora approvate
dal Consiglio; di quelle, infine, non ancora oggetto di proposte
della Commissione ma che dovrebbero essere emanate al più
presto.
Sulla base degli elementi raccolti la Commissione speciale
formula alcune considerazioni sulla rilevanza e sulle ripercussioni
dei nuovi traguardi fissati dalla Comunità in materia di libera
circolazione dei lavoratori, con particolare attenzione
all’esame di alcuni specifici aspetti di più diretto
interesse per la Valle d’Aosta.
Considerazioni conclusive sulla rilevanza e sulle ripercussioni
degli sviluppi in atto della normativa comunitaria.
Dalle osservazioni che la Commissione speciale ha potuto
svolgere appare evidente il cambiamento impresso nella CEE, in
questi ultimi tempi, in materia di libera circolazione dei
lavoratori, al fine di realizzare l’obiettivo del
grande mercato unico del 1992.
Tale svolta è caratterizzata dal fatto che, anziché mirare a
riavvicinare le legislazioni nazionali sui titoli di studio e sulle
qualifiche professionali per singole professioni, si è introdotto
un criterio generale di liberalizzazione.
Se è pur vero che permangono limiti tuttora rilevanti al
riconoscimento pieno dei diplomi e delle qualifiche professionali,
la tendenza in atto è quella di giungere ad un sistema in cui
l’accesso al lavoro, sia subordinato che
indipendente, venga liberamente consentito ai cittadini in tutti i
paesi comunitari.
Cosi come lo sforzo comunitario è orientato
all’abolizione di tutte quelle normative nazionali
che favoriscono i cittadini per specifici impieghi (vedi ad esempio
il divieto di avere più di x stranieri in una squadra di
calcio).
E’ certamente difficile valutare oggi quanto le
liberalizzazioni in atto influiranno sull’aumento
dei livelli attuali di mobilità dei lavoratori nella CEE. Si può
peraltro avanzare un’ipotesi: che tali
liberalizzazioni favoriranno la mobilità dei lavoratori da un paese
all’altro almeno in tre casi:
a) quando in un paese membro non si riesca a specializzare un
numero sufficiente di quadri, così come richiesti dal sistema
economico nazionale (si pensi, ad esempio, al caso degli ingegneri
in Italia);
b) quando vi sia discrepanza di livello di preparazione tra i
diversi paesi CEE, giacché i lavoratori dei paesi in cui i livelli
di preparazione e le qualifiche richieste sono superiori avranno
facilità di inserirsi sul mercato dei paesi in cui i livelli di
preparazione e le qualifiche richieste, per la stessa professione,
siano inferiori;
c) quando la carenza, in un paese comunitario, di specifici
requisiti previsti per l’esercizio di una
determinata professione renda facile per il lavoratore di un altro
paese accedere, in quel paese, a tale professione.
Le liberalizzazioni in atto tenderanno ovviamente a favorire la
mobilità dei lavoratori tra paesi o tra regioni comunitarie che
hanno in comune una stessa lingua.
Sotto questo aspetto la Valle d’Aosta, in
relazione alla sua situazione di bilinguismo, si trova in una
situazione particolare.
Infatti se, da un lato, i cittadini valdostani avranno
un’ampia possibilità di mobilità anche nei paesi
francofoni, l’operazione inversa, cioè
l’inserimento di stranieri in attività lavorative
nella nostra regione, almeno per quanto attiene alla Pubblica
Amministrazione, dovrebbe sempre rimanere subordinato alla
conoscenza delle due lingue ufficiali, per cui non è da escludere
che in futuro le prove di ammissione ai concorsi pubblici dovranno
essere basate su un doppio accertamento della conoscenza sia della
lingua italiana che della lingua francese.
Non si deve infine dimenticare che le misure di
liberalizzazione, in materia di circolazione dei lavoratori,
saranno e in parte sono già affiancate, da misure comunitarie atte
a favorire il raggiungimento di regole comuni tra gli stati
comunitari per quanto concerne i diritti fondamentali dei
lavoratori (orario di lavoro, ferie, pensione, ecc.). Inoltre,
soprattutto tramite il CEDEFOP (Centro Europeo per la formazione
professionale), la CEE sta adoperandosi affinché le modalità e le
tipologie di formazione in tutti i paesi membri siano il più
possibile uniformi e omogenee, così da favorire maggiormente la
mobilità dei lavoratori.
Nell’ambito della tendenza comunitaria alla piena
liberalizzazione della circolazione dei lavoratori la Commissione
speciale ha voluto esaminare alcuni punti di più diretto interesse
per la Valle d’Aosta.
a) Accordi bilaterali
Le nuove direttive in materia di riconoscimento dei titoli di
studio e delle qualifiche professionali rendono di per sè superflua
la stipulazione di accordi bilaterali tra gli stati membri, perché
le direttive in questione hanno, come si è detto,
l’obiettivo del riconoscimento generalizzato nella
CEE appunto dei diplomi e delle qualifiche professionali.
Ciò tuttavia non sembra ostare alla stipulazione di accordi
specifici tra i paesi comunitari, anche a livello bilaterale, atti
a favorire lo sviluppo congiunto di corsi di formazione, di
sinergie comuni per la promozione dell’istruzione e
delle qualifiche professionali, che paiono ad esempio
particolarmente interessanti per regioni confinanti di due paesi
membri: tali accordi dovrebbero essere visti con favore in sede CEE
ed addirittura oggetto di aiuti ed incentivi comunitari, in quanto
si inquadrerebbero nelle linee di cooperazione transfrontaliera e
mirerebbero a migliorare sostanzialmente il livello
dell’istruzione e della formazione
professionale.
Una siffatta collaborazione può essere estesa anche a regioni
limitrofe di Stati non membri della CEE, Stati con i quali,
peraltro, in assenza di una normativa di coordinamento comunitario,
permane la possibilità di accordi bilaterali reciproci di
riconoscimento dei titoli scolastici (ai vari livelli), nonché
delle qualifiche professionali. In questo senso di particolare
interesse risultano accordi stipulabili con i paesi
dell’EFTA (di cui è membro la Svizzera) con i quali
la CEE ha già stipulato un importante accordo di libero scambio e
con i quali sono in corso negoziati per estendere la cooperazione
anche in altri settori.
b) Obbligo della residenza per i lavoratori dipendenti
In materia di prestazione dei servizi sia la normativa
comunitaria che la giurisprudenza della Corte di Giustizia
affermano la contrarietà, in linea generale, con il Trattato CEE,
salvo eccezioni e casi particolari, di disposizioni nazionali che
obblighino il prestatore di servizi a risiedere sul territorio
dello stato in cui presta tali servizi, giacché secondo la Corte di
Giustizia obbligare il prestatore di servizi di un paese CEE a
risiedere in un altro paese CEE in cui occasionalmente esercita una
professione, vanifica la libertà di prestazione stessa dei servizi
nella CEE, ex art. 59 del Trattato di Roma.
A proposito della residenza si pone però un interessante
problema, in relazione alle modalità di partecipazione di
lavoratori a concorsi che prevedano l’assunzione per
un lavoro dipendente.
Molti enti, istituzioni, associazioni, imprese, ecc. subordinano
la partecipazione a concorsi di assunzione al requisito della
residenza in una particolare area (regione, provincia, ecc.) ove il
lavoro dovrà essere poi svolto.
Tali disposizioni sembrano essere contrarie al processo di
liberalizzazione in atto nella CEE in materia di libera
circolazione dei lavoratori.
Infatti tali disposizioni, limitando la partecipazione ad un
concorso di assunzione ai soli residenti di una determinata area
geografica, escludono di per sè la possibilità di partecipare al
concorso di altri cittadini comunitari, in possesso di titolo
idoneo ma non residenti nell’area geografica
indicata.
Ciò che sembra contrario al Trattato di Roma è imporre,
anteriormente all’espletamento del concorso, il
requisito della residenza, perché in tal modo di fatto si escludono
dalla partecipazione stessa al concorso, in violazione delle norme
comunitarie sulla libera circolazione dei lavoratori, tutti quei
lavoratori comunitari che non risiedono al momento della
pubblicazione del bando di concorso in quella specifica area
geografica.
Ciò tuttavia non osta a che l’ente,
l’impresa, ecc. che ha bandito il concorso imponga
poi al vincitore l’obbligo di risiedere nella
specifica area geografica ove è prevista l’attività
lavorativa. Tale requisito non discrimina i lavoratori comunitari,
giacché tutti i partecipanti al concorso sanno in partenza che, se
risulteranno vincitori, dovranno trasferire o eventualmente
mantenere la loro residenza nella sede di lavoro.
Diverso naturalmente il discorso per l’ente
pubblico, giacché l’assunzione nella pubblica
amministrazione non è oggetto, almeno fino a questo momento, di
normative comunitarie di liberalizzazione.
c) Riconoscimento dei titoli di studio e accesso alla Pubblica
Amministrazione
Su tale specifico aspetto è da osservare che, una volta che sarà
recepita nell’ordinamento italiano la direttiva sul
sistema generale di riconoscimento dei diplomi e una volta che
venga approvata dal Consiglio dei Ministri della CEE la direttiva
sul riconoscimento reciproco delle qualifiche di formazione
professionale (e che tale direttiva venga recepita in Italia), un
cittadino italiano che abbia conseguito in un altro paese CEE un
titolo di studio o una qualifica professionale equivalente a quella
richiesta per partecipare ad un concorso in Italia presso una
pubblica amministrazione (e anche ovviamente presso un ente
privato), potrà accedere ai concorsi per tali posti di lavoro in
condizioni di assoluta parità (nei limiti fissati dalle direttive
richiamate) con i cittadini italiani che abbiano conseguito il
titolo di studio o la qualifica professionale in Italia (salvo
l’accertamento eventuale della conoscenza della o
delle lingue richieste dall’ente che ha bandito il
concorso).
Si passa ora alla parte relativa all’ambiente e
al territorio, trasporti e riflessi sulla realtà valdostana.
La Commissione speciale ha avviato una ricerca approfondita
sulla legislazione e sulle realizzazioni della Comunità in tema di
politica dell’ambiente, del territorio e di politica
dei trasporti, allo scopo di metterne in luce i possibili sviluppi,
con riferimento specifico all’influenza che il
completamento del mercato interno avrà sulle condizioni della Valle
d’Aosta. La ricerca è stata condotta attraverso un
esame delle disposizioni comunitarie in materia ed anche mediante
una serie di contatti con i servizi della Commissione di Bruxelles,
che hanno consentito di ottenere informazioni di prima mano circa
la maturazione dei progetti comunitari nei diversi campi oggetto
dell’indagine.
La Commissione speciale ritiene di segnalare che la
documentazione raccolta nel corso di tale ricerca - il cui
obiettivo immediato consiste nel fornire elementi di giudizio per i
lavori del Consiglio regionale in previsione della realizzazione
del Mercato Unico Europeo - potrebbe anche costituire la base per
la creazione di un supporto informativo destinato ad un possibile
servizio regionale finalizzato all’adeguamento della
legislazione e dell’amministrazione della Regione
alle disposizioni comunitarie che regolano il settore.
Sulla base di quanto emerge dalla ricerca svolta, la Commissione
speciale ha potuto rilevare che la politica comunitaria in materia
di ambiente, protezione del territorio e trasporti ha registrato
rimarchevoli progressi, in concomitanza con il varo del progetto di
completamento del mercato interno ed è presumibilmente destinata a
crescere in importanza con il raggiungimento del mercato unico dopo
il 1992.
Questo giudizio di sintesi vale specialmente per gli interventi
comunitari nel settore della salvaguardia ambientale e del
territorio, ma riguarda anche la politica delle comunicazioni, dove
la prospettiva del 1993 ha rafforzato le azioni comunitarie nel
campo delle infrastrutture di trasporto, conducendo in particolare
a scelte in favore della costruzione di una rete europea di treni a
grande velocità, con l’identificazione di alcune
azioni prioritarie.
Per quanto riguarda la politica dell’ambiente e
del territorio, si è assistito negli ultimi anni ad una crescente
efficacia degli interventi comunitari in materia, sotto la spinta
di una diffusione sempre più estesa delle tematiche ambientaliste
all’interno dell’opinione pubblica e
del mondo politico in Europa e negli altri paesi. Successi
significativi possono essere considerati, a questo proposito,
l’inserimento della politica ambientale
nell’Atto unico europeo e talune decisioni
particolarmente avanzate da parte della Comunità in tema di
protezione dell’ambiente (tra le quali mette conto
citare almeno le direttive comunitarie relative alle emissioni
delle autovetture di piccola cilindrata, che prevedono gli standard
qualitativi più rigorosi del mondo, insieme con quelli vigenti
all’interno degli Stati Uniti).
La carta più rilevante di cui dispone oggi
l’azione comunitaria in questo campo è peraltro
costituita dal "giudizio di congruità ambientale", che, a partire
dall’aprile 1989, costituisce il prerequisito per
poter accedere ai fondi comunitari regionale e sociale. Con tale
giudizio, la politica ambientale mette in luce il suo rilievo di
azione orizzontale e pervasiva, che tende ad informare il complesso
delle politiche comunitarie. Inoltre, acquista efficacia concreta
il principio dell’integrazione della prima
nell’ambito delle seconde, in base al dettato
dell’art. 130 R del Trattato, secondo il quale: "Le
esigenze connesse con la salvaguardia dell’ambiente
costituiscono una componente delle altre politiche della
Comunità".
Quanto al futuro, l’imminente approvazione della
creazione dell’Agenzia europea per
l’ambiente e la maturazione e il completamento della
legislazione comunitaria in numerosi settori, ad esempio nel campo
della protezione organica degli habitat e della flora e della fauna
minacciate, lasciano presagire un aumento del peso della politica
comunitaria dell’ambiente e del territorio rispetto
sia alle altre azioni della Comunità, sia alle politiche degli
stati membri.
Indice di questa tendenza è la possibilità che vengano accolte
le proposte della Commissione per istituire
un’imposta sui combustibili fossili destinata a
ridurre le emissioni di anidride carbonica. Il fatto che proposte
analoghe vengano avanzate anche a livello dei singoli paesi (è
questo il caso dell’Italia), non fa che rafforzare
la credibilità dei progetti comunitari in materia.
In tal modo l’azione della Comunità nel settore
si avvia ad abbandonare definitivamente la condizione di
Cenerentola, in cui era relegata sino a non molto tempo addietro,
per diventare una politica di secondo e forse anche di primo
livello, simile per importanza alle azioni europee nei campi
sociale e regionale e possibilmente alla stessa politica agricola
europea, che costituisce una delle chiavi di volta della
costruzione comunitaria.
Spingono in questa direzione, non solo gli impulsi provenienti
dalla società europea, ma anche l’alleanza che su
questi temi si è costituita tra il Parlamento e la Commissione
esecutiva (alleanza che ha consentito, ad esempio, di varare per le
automobili di piccola cilindrata una legislazione di protezione
dell’ambiente più rigorosa di quella che il
Consiglio fosse inizialmente disposto ad accettare).
In parallelo con questa evoluzione, aumenta anche il peso
finanziario degli interventi comunitari in materia, anche se
nell’insieme esso rimane ancora modesto: tra il 1978
e il 1988 gli stanziamenti del bilancio CEE destinati a questo tipo
di interventi si sono moltiplicati per 10, passando però soltanto
dallo 0,026 allo 0,083 per cento delle spese della Comunità.
L’insieme degli investimenti in materia di
protezione ambientale all’interno dei dodici paesi è
peraltro decisamente importante: esso ammonta quasi alla stessa
grandezza del complesso del bilancio comunitario, con un peso di
circa l’1% sul PIL aggregato della CEE, e dovrebbe
aumentare nei prossimi anni - secondo stime recenti - fino al
2-3%.
Va segnalato inoltre che, all’accresciuto impatto
delle politiche comunitarie in materia di ambiente, di salvaguardia
del territorio e di trasporti, fa riscontro
un’accelerazione delle procedure di recezione delle
direttive comunitarie all’interno
dell’ordinamento italiano, secondo le disposizioni
approvate di recente al riguardo.
In questo contesto, la Commissione consiliare richiama
l’attenzione sul fatto che valutare i riflessi che
la legislazione comunitaria del settore avrà o potrà esercitare
sulla realtà di una regione in cui, come nella Valle
d’Aosta, le tematiche dell’ambiente,
del territorio e dei trasporti assumono una rilevanza decisamente
vitale, costituisce una delle premesse fondamentali per
massimizzare i vantaggi e minimizzare i costi, che affluiscono alla
comunità regionale in seguito alla realizzazione del mercato unico
europeo.
Al di là di queste succinte considerazioni di carattere generale
che si possono trarre dall’esauriente ricerca
compiuta, la Commissione speciale ritiene opportuno fornire gli
elementi essenziali di risposta ad alcuni interrogativi specifici
emersi nel corso dei lavori.
a) Valutazione di impatto ambientale
In ordine alla Valutazione di Impatto Ambientale (VIA), la
Commissione speciale rileva che, essendo tale strumento ormai
operante anche in Italia dopo il recepimento della direttiva
85/337, la Regione potrebbe adottare norme che regolamentino in
dettaglio la materia.
b) Parchi, Fauna e Flora
Anche in merito ai parchi di interesse regionale e alla
salvaguardia della fauna e della flora si aprono spazi nuovi per
l’iniziativa della Regione.
E’ di imminente approvazione una direttiva che
regolerà in modo organico l’intera materia della
protezione della natura, mentre il Parlamento europeo propone la
creazione di parchi di livello regionale (anche con
l’assistenza finanziaria della Comunità). In
entrambi i casi, la Regione ha competenza e interesse a mettere a
frutto le opportunità nuove create dalla normativa comunitaria.
Sarebbe anche utile esplorare l’eventualità di
dar vita - compatibilmente con la legislazione nazionale - a parchi
interregionali, in collaborazione con le autorità regionali
d’oltre frontiera.
Andrebbe infine sottoposta a verifica la possibilità di creare
un collegamento tecnico con la rete europea di reperimento dei dati
relativa alla salvaguardia del territorio
nell’ambito della costituenda Agenzia europea per
l’ambiente.
c) Accesso ai Fondi comunitari
Sotto il profilo del reperimento delle risorse finanziarie, per
una politica regionale adeguata in materia di ambiente e di
protezione del territorio, una possibilità da non trascurare è
quella fornita dall’accesso ai Fondi comunitari.
La Valle d’Aosta ha già ricevuto finanziamenti
europei nel quadro dei programmi comunitari a favore delle regioni
industriali in declino.
In futuro si potrebbe far ricorso al programma ENVIREG, rivolto
a tali categorie di regioni (e a quelle di tipo rurale). I
finanziamenti in questione (700 milioni di ECU) sono riservati
soprattutto: agli investimenti infrastrutturali in materia di
trattamento dei rifiuti e degli scarichi industriali;
all’assistenza per il monitoraggio delle emissioni
atmosferiche e per gli scarichi nelle acque; ai programmi relativi
al rimboschimento e alla prevenzione degli incendi e
dell’erosione del suolo.
d) Turismo
Come si è già detto in un’altra parte della
relazione, la Commissione speciale ha constatato che difficilmente
il completamento del mercato interno sarà accompagnato dalla
nascita di una politica europea in questo settore, in grado di
imporsi e di influenzare pesantemente le competenze e le politiche
nazionali e regionali. Gli interventi della Comunità si limitano
infatti a coordinare le iniziative nazionali in tale comparto e non
è previsto che la situazione possa mutare in un prossimo
futuro.
Le attribuzioni della Regione in materia non verranno pertanto
modificate. Peraltro la Commissione speciale sottolinea che è
possibile utilizzare le opportunità offerte dalla CEE per fornire
nuovi contenuti o sviluppi agli interventi regionali nel settore,
ad esempio prendendo parte ai progetti turistici comunitari
finanziati dai Fondi strutturali.
e) Trasporti
Innanzitutto va rilevato che anche la politica europea dei
trasporti deve integrare la salvaguardia
dell’ambiente e del territorio: ciò comporta
un’opzione generale in favore del riequilibrio delle
diverse modalità di trasporto delle merci, attraverso la promozione
del trasporto combinato per ferrovia.
Se questa scelta va incontro alle preoccupazioni per i danni
ambientali connessi con l’aumento ulteriore del
traffico degli automezzi pesanti attraverso la Valle
d’Aosta, l’alternativa progettuale
della creazione di un nuovo valico ferroviario con il collegamento
Aosta-Martigny non sembra - sulla base degli elementi emersi nel
corso dei lavori della Commissione speciale - essere vista con
particolare favore nell’ambito dei servizi della
Commissione CEE.
La nuova infrastruttura non sembra rientrare nelle priorità
della CEE e delle amministrazioni ferroviarie consorziate a livello
europeo, che hanno elaborato un piano europeo di collegamenti
ferroviari a "Grande Vitesse".
Soprattutto preoccupano le perplessità che gli ambienti
comunitari esprimono nei confronti di opere che instradino il
traffico attraverso i paesi confinanti, Austria e Svizzera, con cui
la CEE ha in corso difficili trattative per risolvere i problemi
dei movimenti di transito delle merci.
E’ probabile che la conclusione positiva delle
trattative con la Svizzera migliori le prospettive di accettazione
del progetto. In ogni caso, peraltro, il suo inserimento nel quadro
della rete europea a Grande Vitesse dovrebbe essere patrocinata
dall’Amministrazione ferroviaria nazionale.
f) Questioni fiscali legate ai trasporti
In relazione al traffico delle merci sorgeranno anche, con il
1992, alcune delicate questioni di natura fiscale.
In primo luogo - come si è visto esaurientemente nella prima
parte della relazione - con la creazione del mercato unico esiste
la possibilità che muti il regime di applicazione
dell’IVA o che - nell’ipotesi in cui
permanga il criterio di tassazione attuale - venga meno il
riferimento alle regioni di transito per i prodotti comunitari in
Italia. Esiste, dunque, il rischio che i proventi forniti al
bilancio della Regione dal gettito dell’IVA
all’importazione vengano a cadere, almeno nella loro
forma attuale.
Anche la tassa di possesso di mezzi di trasporto delle merci,
così come il sistema di calcolo dei pedaggi autostradali,
potrebbero essere modificati.
Infine, si prospetta anche una probabile riduzione delle imposte
sui carburanti, per effetto di un’armonizzazione
dell’imposizione indiretta su questi prodotti a
livello comunitario (a meno che non vengano accolte le proposte di
utilizzare la fiscalità come strumento di protezione
dell’ambiente, con conseguente aumento di prezzo dei
combustibili per autotrazione).
Si pone pertanto il problema di recuperare le entrate che
venissero meno, in seguito alle eventuali modifiche del regimi
fiscali del trasporto delle merci. Senza voler affrontare in questa
sede ed in questo momento il problema, la Commissione speciale
vuole tuttavia esprimere un suo orientamento: qualora le soluzioni
andassero cercate in direzione di una trattativa con il Governo, in
vista di ottenere entrate sostitutive, si dovrebbe tener conto
anche di una possibile compartecipazione al gettito
dell’imminente imposta
sull’ambiente.
Considerazioni conclusive.
Al di là delle conclusioni specifiche sui temi che hanno
costituito l’oggetto della presente relazione, la
Commissione consiliare speciale ritiene opportuno fare le seguenti
raccomandazioni al Consiglio regionale:
A) La Commissione auspica che il mandato ad essa conferito venga
confermato, onde poter continuare i propri lavori, indirizzandoli
a:
- aggiornare e approfondire i temi di cui alla presente
relazione (con particolare riferimento alle questioni
dell’IVA, dell’ambiente, della
formazione e delle piccole e medie imprese);
- estendere l’esame ad altri temi che rivestono
un particolare interesse nella fase attuale (ad esempio: Europa
Sociale ed Europa dei cittadini);
- verificare le possibilità di utilizzazione dei fondi e dei
diversi programmi o progetti comunitari, con particolare
riferimento a quelli di carattere transfrontaliero (come il recente
programma INTERREG).
B) La Commissione suggerisce che la Regione si doti di una
struttura di supporto all’attività istituzionale
concernente le problematiche europee (Fondazione o Istituto
regionale per l’Europa), intesa a:
- favorire una presenza attiva della Regione nel processo di
integrazione e unificazione europea;
- valorizzare le esigenze ed il ruolo peculiari della Valle
d’Aosta (autonomia speciale, tradizione storica ed
identità linguistico-culturale, transfrontalierità, montagna);
- promuovere la sensibilizzazione, l’informazione
e la partecipazione della Comunità regionale.
Concludo qui la lettura del rapporto, che credo risulti forse di
non facile ascolto, ma che ritengo contenga elementi di indubbio
interesse.
---
Si dà atto che alle ore 17,35 assume la Presidenza il
Vicepresidente Stévenin.
---
Presidente - E’ aperta la discussione
generale.
***
