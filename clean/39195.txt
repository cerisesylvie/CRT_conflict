Classificazione
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 2500 del 29 novembre 2016 - Resoconto
OGGETTO N. 2500/XIV - Interrogazione a risposta immediata:
"Conferma della quotazione in borsa della società CVA
S.p.A.".
Rosset (Presidente) -
Punto n. 2.02 dell'ordine del
giorno. Ha chiesto la parola il collega Bertin, ne ha facoltà.
Bertin (ALPE) -
Venerdì scorso abbiamo appreso che la
Corte costituzionale ha sancito l'illegittimità dell'articolo 11
della legge Madia. Adesso non entro nelle questioni tecniche che
riguardano questa incostituzionalità; bisogna considerare che tale
pronuncia potrebbe avere anche degli effetti sul decreto attuativo
per le società a partecipazione pubblica recentemente approvato,
ciò che di fatto vuol dire che non vi è più l'obbligatorietà di
quotare in Borsa CVA. Questo avrà degli effetti anche sull'obbligo
di cessione da parte dei Comuni delle proprie partecipazioni
all'interno delle società, nel caso specifico di produzione
idroelettrica, di cui abbiamo parlato la settimana scorsa. Oggi nel
TG3 delle ore 14:00 il Presidente di CVA ha in parte anticipato,
almeno per quanto possa anticipare un Presidente di una società
totalmente pubblica, che vi è - sembrerebbe - l'intenzione di
andare avanti con l'operazione di quotazione della società in
questione. Tra l'altro, ricordo che lo stesso Presidente di CVA,
sentito in commissione, aveva a riguardo detto che la quotazione
era semplicemente una presa d'atto della legge Madia, ma che non
c'erano dei ragionamenti legati a questo aspetto. Pertanto ci
chiedevamo quali erano le intenzioni, se era confermata la
quotazione in Borsa della società CVA S.p.A., oppure se, vista la
decadenza dell'obbligatorietà, si fosse cambiata idea.
Presidente -
Per la risposta, ha chiesto la parola il
Presidente della Regione Rollandin, ne ha facoltà.
Rollandin (UV) -
Occorre sottolineare in primo luogo che,
come espressamente chiarito dalla sentenza n. 251/2016, le pronunce
di illegittimità costituzionale contenute in questa decisione sono
circoscritte alle sole disposizioni di delegazione della legge
delega in materia di riorganizzazione delle amministrazioni
pubbliche (legge n. 124/2015) e non si estendono alle relative
disposizioni attuative. Queste, pertanto, laddove siano già state
emanate, come nel caso del decreto legislativo n. 175/2016 sulle
partecipazioni pubbliche, devono intendersi ad oggi come pienamente
vigenti. Allo stato, quindi, le disposizioni di cui al disegno di
legge di stabilità regionale per il triennio 2017/2019 relative
alla quotazione in Borsa di CVA si confermano del tutto coerenti
con il quadro normativo vigente dal momento che, in base al citato
decreto legislativo n. 175, la quotazione della società si
configura come unico strumento alternativo rispetto alla
dismissione. Inoltre, la quotazione di CVA S.p.A. rappresenta
comunque l'esito di una riflessione avviata da tempo - cosa che
avevamo riferito già anche in Consiglio - che porta ad individuare
questa soluzione come opportuna e vantaggiosa sia per la Regione,
che manterrebbe in questo modo il controllo della società
valorizzando, al contempo, l'investimento fatto negli anni, sia per
la società CVA che, attraverso la quotazione in Borsa, potrà
attrarre nuovi investitori sul mercato assicurandosi nuove e
ulteriori possibilità di sviluppo.
Presidente -
Ha chiesto la parola il collega Bertin, ne
ha facoltà.
Bertin (ALPE) -
Non volevo entrare nelle questioni
tecniche, è pur vero che al momento questa è ancora valida, ma
questa sentenza permette di fatto alle Regioni di ricorrere anche
sugli altri decreti. Apre questa via che, di fatto, pone
l'obbligatorietà in forte discussione. Questo di fatto è quello che
succederà, anche perché questa sentenza evidentemente, da questo
punto di vista, permetterà alle Regioni di ricorrere sugli altri
atti del Governo, che dovrà in qualche modo sanare questa
situazione in un senso o nell'altro. Certamente al momento questa
operazione che lei ci dice già progettata da tempo, a quanto ha
riferito anche il Presidente di CVA in commissione, non è così,
perché lui la definisce semplicemente una presa d'atto della legge
Madia verso la quale non vi erano stati dei ragionamenti
precedenti. In effetti nulla è ancora stato fatto. Tra l'altro,
colgo anche l'occasione per annunciare che, secondo me, andrebbe
valutato attentamente, come quotarla e poi anche le modalità di
quotazione, magari con soluzioni che possono prevedere una
public company
, un azionariato diffuso, perché oggi si parla
soltanto di fondi americani. Comunque al momento annuncio anche una
risoluzione sull'argomento per sospendere questa cosa e valutare
attentamente se, come e quando eventualmente fare questa
operazione.
