Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 376 del 28 febbraio 1984 - Resoconto
OGGETTO N. 376/VIII - APPLICAZIONE DI TRIBUTI ALLE IMPRESE
CHE SVOLGONO ATTIVITA' ECONOMICA. - (Interpellanza).
PRESIDENTE
: Do lettura dell'interpellanza presentata dai
Consiglieri Millet e Bajocco.
INTERPELLANZA
VISTA
la deliberazione di Giunta n. 274 del 20.1.1984
avente per oggetto: "Applicazione, per l'anno 1983, a carico di
tutte le imprese che svolgono attività economica iscritte al
Registro delle ditte del diritto di cui all'art. 34 del D.L.
22.12.1981, n. 786, aumento nella misura del 50% consentito
dall'art. 29 del D.L. 28.2.1983";
VISTE
le leggi n. 51 del 26.2.1982 arte. 33 e 34; n.
131 del 26.4.1983 art. 29 e n. 730 del 27.12.1983 art. 8;
VISTA
la deliberazione di Giunta n. 2152 del 7.5.1982
avente per oggetto: "Collegamento dei Servizi Camerali
dell'Assessorato dell'Industria,
Commercio,
Artigianato e
Trasporti alla rete di informatica delle Camere di Commercio
italiane - Approvazione dello schema di contratto Approvazione e
finanziamento di spesa";
i sottoscritti Consiglieri regionali
INTERPELLANO
l'Assessore regionale competente per conoscere:
1)
quali sono i motivi per i quali la Giunta regionale
non ha applicato, nel 1982, i diritti annuali previsti dall'art. 34
della legge n. 51 del 26.2.1982 e perché invece intende applicare,
retroattivamente, per il 1983, quelli previsti dall'art. 29 della
legge n. 131 del 26.4.1983;
2)
quali sono le intenzioni della Giunta regionale,
per il 1984, in riferimento all'art. 8 della legge n. 730 del
27.12.1983;
3)
a che punto è la meccanizzazione dei Servizi
Camerali, in rapporto alla convenzione stipulata con la CERVED
S.p.A. di Padova;
4)
se il costo del servizio di riscossione dei diritti
annuali per il 1983 è forfetario o rapportato percentualmente alle
somme riscosse.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Anche in questo caso siamo stati
sollecitati a chiedere dei chiarimenti da una delibera di Giunta
che tratta dei diritti annuali a carico delle ditte artigianali e
commerciali. Vorremmo perciò porre una serie di questioni anche
perché alcune cose non ci risultano chiare anche leggendo le legge.
La revisione dell'ordinamento finanziario per la Valle d'Aosta
approvata con legge 26/11/1981 con n. 690, recita all'art. 10: "Le
leggi statali vigenti e quelle che saranno successivamente emanate
riguardanti l'attribuzione di tributi, contributi e diritti alle
Province, alle Camere di Commercio, Industria, Agricoltura e
Artigianato, agli Enti Provinciali del Turismo e agli altri Enti e
Servizi assorbiti dalla Regione Valle d'Aosta, nonché la loro
compartecipazione a tributi erariali ed altre provvidenze con
carattere di generalità, si applicano anche nel territorio della
Valle d'Aosta.
Le entrate relative sono versate alla Regione Valle d'Aosta".
Quindi, quando il Parlamento ha approvato il riparto fiscale, ha
impegnato anche la Valle d'Aosta ad applicare le leggi relative
alla Camera di Commercio.
L'articolo n. 34 della legge finanziaria per il 1982
recita:"...Al fine di accrescere gli interventi promozionali in
favore delle piccole e medie imprese, le Camere di Commercio,
Industria e Artigianato e Agricoltura, percepiscono un diritto
annuale a carico di tutte le Ditte che svolgono economia.". Ed
allora sorge spontanea la domanda: "Come mai nell'82 questo diritto
non è stato applicato?". Essendomi riferito alla Giunta regionale,
pongo la domanda all'Assessore attuale, anche se il problema si
riferiva al suo predecessore. C'è una delibera di Giunta del 7
maggio 1982, in cui si dava incarico alla CERVET, in cui si diceva
che per mettere in piedi questa struttura si dovevano spendere 98
milioni. C'erano quindi delle spese e secondo il nostro parere era
opportuno che queste spese dovessero essere fatte. La domanda
quindi è la seguente: "Perché nell'82, nonostante questi impegni di
legge, non è stata messa in piedi la Camera di Commercio? Quale ne
è il motivo?" Io posso capirlo e voglio anche dirlo: l'82 è l'anno
precedente alle elezioni regionali e non è sembrato conveniente far
pagare agli artigiani e ai commercianti venti o trentamila lire. E'
poca cosa è vero, ma tutto aiuta, specie poi se a questo si
accompagna una serie di altre elargizioni come i premi di fedeltà,
per restare sempre nel campo della Camera di Commercio. Secondo il
bando discusso si prevedevano 196 premi e invece se ne sono
distribuiti 374. Questo è il modo provinciale di fare politica in
Valle d'Aosta. Un'altra questione è: "Come mai la legge è stata
applicata in ritardo?". Nell'83 si sarebbe dovuta e potuta
applicare, ma anche questo caso rientra nella stessa situazione
ricordata prima, l'83 infatti è un anno che precede le elezioni e
quindi non si poteva applicare. Io faccio sempre riferimento ai
predecessori dell'Assessore Pollicini. Quella delibera del 7 maggio
dell'82 impegna per gli anni successivi 92 milioni. Chiedo, su
questo argomento, come mai si è applicato un incremento del 50%
sull'82, e non un incremento diverso, come previsto dalla legge, da
un minimo del 10% ad un massimo del 100%. La legge prevede che
questa discrezionalità sia legata, alla attività istituzionale, al
programma di intervento promozionale che ciascuna Camera di
Commercio intende effettuare. A me quindi interessa sapere se c'è
questo programma, cosa è stato quantificato in questo programma, in
quanto penso che aver stabilito un incremento del 50% invece che
del 10% o del 100% sia legato a queste motivazioni. Vorrei inoltre
far osservare che l'art. 34 della legge 51 del 1982, prevede che
per le Società con oltre un miliardo di capitale saranno applicate
10.000 nel 1982 e 15 mila lire nel per ogni miliardo in più di
capitale. Leggendo la lettera delle modalità di pagamento si rileva
una discrepanza, confermata anche del modulo che manda la CERVET.
Io chiedo pertanto all'Assessore di verificare se c'è questa
discrepanza perché a me pare che esista, infatti si parla di
aumentare l'importo ogni 10 miliardi. Ad esempio: la SITAV che, se
non sbaglio, ha un capitale di 16 miliardi, in base alla legge,
secondo la mia interpretazione, dovrebbe pagare 90.000 lire. Io
prego l'Assessore di dirmi se ci sono state modifiche alla legge, o
interpretazioni diverse oppure se si tratta solo di uno sbaglio
che, naturalmente, può capitare. Così infatti si vanno a colpire, e
secondo me giustamente, quelle società che hanno maggiori
possibilità finanziarie ed il tutto dovrebbe andare a vantaggio
dell'iniziativa stessa. Volevamo chiedere inoltre all'Assessore che
cosa intende fare per l'84. La legge finanziaria dà infatti la
possibilità di un incremento massimo del 10% per le piccole società
e fino al 100% per le altre società più grandi. Quale è il
programma della Giunta? Capisco che questo anno, dovendo far pagare
i diritti del 1983 e quelli dell'84, si può andare incontro a
qualche problema, però si tratta di dare applicazione a delle
leggi.
Mi interessa poi sapere un'altra cosa: dal momento che, sempre
nella legge finanziaria, con un articolo, nel 1982, si mettevano a
disposizione 232 miliardi per le Camere di Commercio, il 15% diviso
in parti uguali e l'85% in proporzione alle entrate fiscali del 79,
percentuale poi modificata nell'83 nel 20% in parti uguali e
nell'80% in proporzione alle entrate, mi interessa sapere se in
Valle d'Aosta sono entrati questi soldi. Al di là del fatto che la
competenza sia regionale, l'istituto della Camera di Commercio
esiste e per la Regione ci dovrebbero quindi essere queste
entrate.
Noi abbiamo voluto sollevare questo problema, chiedendo inoltre
chiarimenti sulle modalità di funzionamento della convenzione con
la CERVET. Noi riteniamo infine che sarebbe utile istituire, a
livello regionale, la Camera di Commercio. Ci saranno dei costi,
certamente, ma visto che ci sono anche dei diritti da esigere,
visto che si fa pagare alle aziende un tassa annuale, oltre a tutto
il resto, sarebbe bene finalizzare l'utilizzazione di questi soldi.
Sarebbe anche corretto inserire nel bilancio regionale questa voce,
in modo che alle entrate corrispondano le uscite, per aumentare i
servizi a favore dell'artigianato e delle varie ditte, in modo che
chi paga abbia la sensazione di versare dei soldi che poi vengano
restituiti a livello di servizi.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Pollicini; ne ha
facoltà.
POLLICINI (Féd. D.P. - U.V.P.):
Una prima risposta al
quesito risollevato per l'ennesima volta dal Consigliere Millet:
anch'io ho ricevuto molte altre sollecitazioni sul problema della
Camera di Commercio. A me pare che occorra essere coerenti e non
dimenticarci mai che, proprio per statuto, i compiti propri delle
Camere di Commercio sono assolti dalla Regione. Non è vero, come
dicono taluni operatori economici, che certe situazioni non vanno
bene perché manca quello strumento promozionale che è la Camera di
Commercio. La verità è che può funzionare male una Camera di
Commercio di qualunque città italiana così come può funzionare male
qualunque Assessorato che svolge queste funzioni: non è tanto
l'etichetta che conta, Camera di Commercio sì, o Camera di
Commercio no. A me pare molto più esatto dire che occorre fare
funzionare gli strumenti che abbiamo a disposizione: si tratta
casomai di una questione di funzionalità degli strumenti
assessori-li preposti al settore specifico che svolge i compiti che
in altre zone esercitano le Camere di Commercio. Mi rifiuto di
credere che basti creare una struttura per far funzionare
l'economia valdostana.
Sarebbe opportuno ricordare che qui non esiste la Camera di
Commercio, però si svolgono funzioni identiche a quelle svolte
dalle Camere di Commercio. Il mio compito è quello di far
funzionare queste strutture, e concordo col dire che il servizio
offerto può non essere soddisfacente, però è certo l'impegno di far
sì che diventino soddisfacenti. Mi pare importante dire questo nel
momento in cui si è creato un comitato di collaborazione che
dovrebbe sostituire la rappresentanza della Camera di Commercio. E'
mia intenzione proporre una struttura più completa che abbia la
partecipazione di tutte le categorie economiche, per poterne
rappresentare gli interessi e trovare nell'equilibrio generale
della situazione regionale un punto di sintesi.
Per quanto riguarda gli aspetti specifici della interpellanza
debbo dire che nell'82 non è stato applicato il diritto annuale: a
questo proposito c'è una delibera che prende atto che non è stato
applicato il diritto annuale per le ditte perché non era aggiornato
l'archivio del registro ditte. Mancando quindi la possibilità
materiale di poter interessare a questo tributo tutte le ditte
operanti in questa regione, non avendo elenchi attendibili,
certamente non era possibile applicare con giustizia un tributo a
quelli che, dai documenti in nostro possesso, non erano
raggiungibili in quanto mancava l'aggiornamento del nostro
archivio. D'altra parte va detto che, avvalendoci della legge che
ci consentiva di prorogare fino al 15/2/84 l'applicazione dei
tributi per l'anno '83, abbiamo utilizzato questa possibilità
proprio perché abbiamo ormai raggiunto una quasi completa
sistemazione dell'archivio, per cui vi è la possibilità di
raggiungere tutte le ditte che devono pagare il tributo.
Il diritto annuale è stato praticato nella percentuale del 50%
non per una media aritmetica ma perché non abbiamo ancora un
programma di investimento, così come la legge prevede, per
valorizzare le esigenze delle categorie economiche che devono
pagare questo contributo. Non ci pareva giusto quindi applicare un
tributo del cento per cento in mancanza di una proposta di
investimenti nel settore promozionale.
La terza risposta sulla convenzione stipulata con la CERVED per
la meccanizzazione dei servizi camerali, è la seguente: il
bollettino protesti funzionante, così come il Registro ditte e
l'Albo artigiani per le ditte già inserite in archivio. Devono
essere ancora inserite 1500 ditte per le quali si stanno
completando i controlli ed è previsto che nell'arco di due mesi
siano completati anche il Registro delle ditte e l'Albo artigiani.
Il costo dei servizi connessi con l'esazione del diritto annuale,
che abbiamo affidato alla CERVED, ammonta a £ 288 per ogni
posizione, cioè per ogni unità locale, escluse le spese postali e
quelle per le registrazioni esterne; la cifra complessiva del costo
di questa operazione è di circa sette miliardi.
All'altra domanda rivolta nel corso dell'illustrazione
dell'interpellanza debbo rispondere ricordando che
l'interpretazione della CERVEDED ci ha dato quel tipo di parametro,
per cui anche alle società con capitale superiore al miliardo
andava praticata la stessa fattura. Questa impostazione sarà
oggetto di una verifica e di un confronto che faremo attraverso un
organo che noi riteniamo abbia la capacità di poter dare
un'interpretazione abbastanza attendibile.
PRESIDENTE
: Ha chiesto la parola il Consigliere Millet;
ne ha facoltà.
MILLET (P.C.I.):
Prendo atto che almeno su alcune domande
mi è stata data una risposta esauriente, però voglio ribadire che
non capisco il comportamento di coloro che si consideravano i
grandi difensori di questa categoria. Noi siamo sempre passati per
un partito che non si interessava dei lavoratori autonomi ma
partendo dalle parole dell'attuale Assessore quando dice che si
doveva fare una delibera che prendesse atto dell'impossibilità di
applicare i diritti, si riconosce che non si è organizzato bene il
servizio, che non siamo ancora in grado di fare un programma di
investimenti.
Penso che, su questo problema, le Giunte che si sono succedute
in questi trent'anni, salvo l'Alliance du Lion (ne facevamo parte
anche noi!) avrebbero dovuto essere all'avanguardia. Anche
l'Assessore Chabod era uno dei grandi difensori di queste
categorie, ed è stato Assessore al Commercio per parecchi anni.
Quindi, nonostante che in quel posto ci fosse gente forse molto
più sensibile dei comunisti a difendere gli interessi di categorie,
ci troviamo di fronte a questi risultati.
Per quanto riguarda le quote, io non ho detto che doveva essere
applicato il cento per cento, poteva anche essere il dieci per
cento: io ho chiesto il motivo per cui si è applicato il
cinquanta.
Sono d'accordo con l'Assessore che il problema non è quello di
creare Camere di Commercio, ma di far funzionare ciò che esiste già
nell'ambito dell'Assessorato. Noi siamo d'accordo che i soldi che
vengono chiesti a queste categorie devono essere spesi per dare dei
servizi, non dirottati in altri settori.
Io ho inoltre posto una questione sulle percentuali rapportate
al capitale societario perché a me pare che l'interpretazione data
sia un pò favorevole alle grosse società: direi quindi che sarebbe
bene rivederla perché due o trecentomila lire in più non possono
mandare in fallimento le grosse società, anche se si tratta di una
questione di equità rispetto alla legge, non di una questione di
soldi.
L'altra domanda che non ha avuto risposta è quella delle quote
fisse: quei 232 miliardi sono entrate, per la Camera di Commercio.
La Valle d'Aosta ha diritto a quei soldi perché nell'82 su 232
miliardi di quote fisse si sarebbero avuti 34 miliardi divisi per
le Camere di Commercio. La Regione, se dividiamo il totale
complessivo per cento, avrebbe avuto diritto a trecento milioni,
secondo questo punto di vista. Questi soldi sono o non sono
entrati? In caso affermativo, dove sono stati inseriti nel
bilancio? Io non sono riuscito a capirlo.
Chiederei quindi all'Assessore Pollicini di trovare assieme
all'Assessore alle finanze una soluzione per evitare di perdere
soldi.
Si dà atto che dalle ore 11.58 presiede il Presidente
Bondaz.
