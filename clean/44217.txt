Classificazione
ASSISTENZA SANITARIA E OSPEDALIERA
Piano socio-sanitario regionale
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI



Oggetto del Consiglio n. 1279 del 10 febbraio 2022 - Resoconto
OGGETTO N. 1279/XVI - Reiezione di mozione: "Impegno ad
avviare nella Commissione consiliare competente l'esame della bozza
di piano regionale per l'emergenza e del piano della salute e del
benessere sociale".
Bertin (Presidente) -
Punto n. 53 all'ordine del giorno.
Per l'illustrazione, ha chiesto la parola il consigliere Baccega,
ne ha facoltà.
Baccega (GM) -
La mozione, quando è nata, viveva anche
situazioni più complicate di quelle che ci sono adesso. Ora siamo
in una fase sicuramente di miglioramento della pandemia, questo ci
fa molto ma molto piacere, sicuramente dovuto anche al fatto che la
campagna vaccinale sta dando dei risultati significativi, quindi
non voglio assolutamente entrare nel vivo di quelle che possono
essere state le problematiche sanitarie che si sono acuite nella
quarta ondata della pandemia se non nel ribadire che questa carenza
di personale ormai piuttosto significativa mette sicuramente in
difficoltà tutto l'impianto sanitario della Regione. Credo che si
debba far presto ad attuare un progetto che deve essere valutato
attentamente e affermare che si vuole tornare alla normalità con la
consapevolezza però che il prossimo autunno potrebbe essere
altrettanto complicato come lo è stato negli ultimi due anni nelle
stagioni fredde. Bisogna sicuramente prendere fin da subito dei
provvedimenti che vadano a migliorare l'organizzazione per essere
pronti in un eventuale ulteriore ritorno della pandemia.
Noi sottolineiamo, e lo dico con determinazione, che molti
medici e molti operatori sanitari che ancora collaborano con noi e
che sono anche sostenuti da pareri di scienziati che lavorano a
livello nazionale... parlo degli amici di Forza Italia con i quali
ci confrontiamo settimanalmente che hanno la convinzione
scientifica che la pandemia tenderà a trasformarsi in fenomeno
endemico, sicuramente meno acuto, ma con il quale dovremo
confrontarci ancora per molto, pur tenendo conto delle mutate
condizioni, questo non ci deve esimere dal potenziare la medicina
territoriale che so che è già un obiettivo previsto dalla Giunta
regionale e ricostruire un nuovo piano regionale per
l'emergenza.
Occorre considerare che l'evoluzione della situazione
epidemiologica legata alla diffusione del Covid-19 sul territorio
regionale ha portato a riscontro della positività di migliaia di
Valdostani nell'arco di pochi giorni, parlo del periodo
Natale-Capodanno-gennaio e occorre tener conto che i vertici
sanitari regionali sono stati invasi da un'ondata di positività
piuttosto forte, quindi sono andati sicuramente in affanno con la
già chiara carenza di personale, sono tutte persone che lavorano
con grande abnegazione in ambito sanitario e che si sono trovate
fortemente in difficoltà soprattutto nelle ultime settimane di
gennaio. Questa difficoltà è stata determinata dal fatto che molte
famiglie erano in sospetto positive, in quarantena, in attesa di
tampone, insomma, hanno avuto una serie di problematiche di
comunicazione, è quindi quanto mai urgente ripristinare
l'operatività ordinaria dell'Ospedale Parini, ieri abbiamo avuto
modo di vedere l'intervista della dottoressa Schena, primario di
Oncologia, che è estremamente preoccupata per le problematiche del
suo reparto, ma non solo quello, mi dicevano giusto ieri che è da
un anno e quattro mesi che non si operano tonsille, ci sono
problemi molto forti. Credo sia necessario, anche qui, fare un po'
quadrato intorno a scelte che si devono valutare attentamente.
Nella mozione citiamo una scelta per cui siamo stati chiamati
dai
media
soprattutto a confrontarci rispetto a
dichiarazioni degli uni e degli altri: parlo del C1. La necessità
di avere degli spazi puliti all'interno dell'Ospedale, dei percorsi
puliti, era determinata dalla realizzazione del C1, che era il
progetto di riorganizzazione della rete ospedaliera che era
previsto dal decreto-legge n. 34 del 19 maggio 2020 e, sulla base
di quel potenziamento della rete ospedaliera che era stato
approvato dalla Conferenza delle Regioni, a un certo punto si è
comunicato all'esterno... lo avete fatto voi, era il 31 dicembre
2020 quando avete portato in Giunta la delibera n. 1429 che
deliberava la realizzazione della struttura C1, che consisteva
nella fornitura in opera di sistemi di strutture modulari
realizzate con moduli prefabbricati, con annesse dotazioni
impiantistiche e apparecchi utilizzabili ai fini dell'allestimento
di strutture movimentabili per il ricovero di pazienti affetti da
Covid-19 attrezzate con posti letto per terapia intensiva, il tutto
a seguito di un'indagine di mercato indirizzata alla ricerca di
operatori con esperienza nella realizzazione di ospedali da campo,
comunque di sistemi prefabbricati da adibire alla cura in terapia
intensiva di pazienti affetti da SARS- Cov-2, completa di tutti gli
ambienti, gli arredi, le attrezzature medicali, impiantistiche e
idonee da collocare negli spazi compresi tra il famoso C1 che sta a
sud dell'Ospedale Parini. Era un intervento di 7 milioni e 9, di
cui 3 milioni fondi Stato, 4 milioni e 888 finanziamento regionale.
Ovviamente il piano comprendeva anche la riorganizzazione della
rete ospedaliera in relazione all'emergenza Covid, il piano di
riorganizzazione della rete territoriale e il piano regionale per
il recupero delle liste d'attesa, c'erano una serie di percorsi che
andavano valutati attentamente.
Siamo stati massacrati direi dal fatto che questo C1 non si è
fatto, lei poi in un'interrogazione ci ha dato delle motivazioni
che erano legate al fatto che realizzare quell'opera significava
doverla abbattere dopo pochi anni, francamente in una situazione di
emergenza come quella che si è vissuta probabilmente avrebbe fatto
comodo avere quella struttura a disposizione. Poi vedo che si è in
fretta e furia ripristinato l'accordo con l'ISAV, vedo che si è in
qualche modo deciso di aprire un reparto al Beauregard, tutto si è
fatto con grandi tensioni all'interno della struttura ospedaliera e
in ambito USL, però diciamo che alla fine il risultato è che ci
sono ancora una serie di questioni che vanno fortemente affrontate
in un contesto più condiviso. Questa mozione impegna entro il 31
marzo a portare in discussione all'interno della Commissione
consiliare permanente una bozza del piano regionale per l'emergenza
e il piano salute e benessere sociale che avremmo dovuto
approfondire. La prima bozza è stata data e proprio il piano
benessere e salute sociale che lei ci ha fornito prevedeva
ulteriormente la realizzazione del C1, come lo prevedeva il piano
di proposte operative per la gestione sanitaria della Cabina
tecnica di regia. C'era un insieme di cose che andavano realizzate
che avete deciso di sospendere e di non fare più perché avete
rivolto l'attenzione verso il triangolo nord che era già previsto,
quell'opera era già prevista nel contesto della proposta SIV.
Impegno quindi la Giunta a portare in discussione questi due
progetti: il piano dell'emergenza e il PSBS per approfondirlo
insieme ai Consiglieri regionali della V Commissione.
Presidente -
Apriamo la discussione generale. Qualcuno
vuole intervenire nella discussione generale? Non vedo richieste.
La discussione generale è chiusa. Per il Governo, ha chiesto la
parola l'assessore Barmasse, ne ha facoltà.
Barmasse (UV) -
Ringrazio anche il consigliere Baccega
per l'intendimento nel portare l'interesse dell'aula verso questi
due importanti documenti programmatori, tuttavia ritengo di dover
personalmente respingere a nome del Governo la mozione che impegna
a portarli in discussione in V Commissione per le ragioni che
adesso esprimerò. Per quanto attiene alla bozza del piano regionale
per la salute e il benessere sociale, la V Commissione, seppur
informalmente, l'ha già esaminato il 26 novembre; questo era un
impegno che avevo preso, dal punto di vista informale, il piano
avrebbe dovuto essere portato in V Commissione prima dell'estate,
poi c'è stata la nomina del nuovo Direttore generale e quindi siamo
poi slittati al 26 novembre scorso, ma questo nel senso della
massima collaborazione per un argomento così importante. La V
Commissione lo riceverà a breve a seguito dell'approvazione da
parte della Giunta poiché si è conclusa anche la quarta e ultima
fase di predisposizione del documento che ha valutato i contributi
offerti dai cittadini e dai portatori di interesse sia attraverso
la piattaforma, sia esternamente a essa. Approfitto anche per dire
che il valore della programmazione partecipata è stato apprezzato
con cinquecento accessi in un solo mese e più di quaranta
contributi scritti, tutti di interesse e qualificati.
Per quanto attiene, invece, il secondo documento, la dicitura
generica di "piano per l'emergenza", penso che lei intenda il piano
operativo regionale per la gestione dell'emergenza Covid di cui
alla DGR 1070 del 16 ottobre 2020, il documento ha già avuto
un'evoluzione nei suoi allegati, per quanto riguarda la parte
ospedaliera, attraverso un'interlocuzione con il Ministero volta a
modificare la scelta del prefabbricato denominato C1 per le terapie
intensive e sub-intensive con una soluzione diversa. Quando era
stata fatta questa programmazione, c'era stata anche una cabina di
regia che lei conosce bene, il discorso Ospedale non era ancora
definito, si era dovuta trovare una soluzione, c'è stata ovviamente
un'evoluzione, c'è un cronoprogramma per la costruzione del nuovo
ospedale. Sono stati costruiti dieci posti di terapia intensiva nel
triangolo che non erano previsti e verranno anche costruiti altri
otto posti di terapia sub-intensiva in prossimità delle Malattie
infettive che saranno pronti, se il cronoprogramma verrà
rispettato, per il mese di giugno. Diciamo che la situazione è
cambiata e quindi si sono fatte delle altre scelte. Per l'area
territoriale attraverso l'avanzamento degli adempimenti previsti
invece, come già presentato in un mio intervento precedente
nell'ultimo Consiglio, lo stesso Ministero monitora regolarmente e
ci vede interamente compienti per il recupero delle liste d'attesa
attraverso anche l'aggiornamento della DGR n. 1070/2020 con la DGR
n. 91 del 31 gennaio scorso.
Per quanto riguarda, invece, il piano operativo aziendale per la
gestione del paziente Covid, e questo era un altro degli argomenti,
almeno io ritengo sia un altro degli argomenti che riguarda proprio
il piano ospedaliero, la DGR n. 78 del 31 gennaio 2022 concernente
gli indirizzi all'Azienda USL per l'anno 2022 ha posto come
obiettivo all'Azienda USL la redazione di un nuovo piano, proprio
con la finalità di adeguamento alla nuova fase pandemica in vista
di eventuali ulteriori andate. Come si può abbastanza facilmente
dedurre da quanto illustrato, tali documenti in entrambi i casi
sono documenti tecnici in evoluzione costante che devono adempiere
a indicazioni di carattere innanzitutto tecnico-sanitario.
L'evoluzione sanitaria in quattro ondate pandemiche è evoluta e ha
un'evoluzione anche abbastanza rapida. Ho visto che è stato anche
il motivo in questi giorni di alcune osservazioni fatte da
cittadini sulla chiusura delle strutture socio-assistenziali per
anziani che erano dovute a una situazione pandemica in evoluzione,
posso dire anche a titolo informativo che, in seguito a una
considerazione del Dipartimento di prevenzione dell'Azienda che è
arrivata ieri sera, verrà poi predisposta un'ordinanza per riaprire
al pubblico , perché è una problematica molto sentita, gli accessi
alle strutture socio-assistenziali.
Per quello che le ho detto non ritengo questa mozione
ricevibile. Le chiedo di ritirarla, sennò propongo l'astensione da
parte del Governo.
Presidente -
Ha chiesto la parola il consigliere Baccega,
ne ha facoltà.
Baccega (GM) -
C'è una visione completamente diversa. La
sua visione è fatta di interventi che possono modificarsi
certamente nel percorso e nella gestione, alcune situazioni si
possono modificare. Dalle cose che lei mi ha detto, va tutto bene,
tutto funziona e tutto è perfetto. Io ricordo, in quei venti mesi
in cui ho avuto l'onore di essere Assessore alla sanità, che
interventi così significativi e così importanti come i piani
venivano condivisi in ambito di maggioranza, Ho avuto modo di
interloquire con alcuni colleghi e mi pare che tutta questa
condivisione che c'era allora non ci sia. Comunque io non ritiro
assolutamente la mozione, ritengo che il dover riportare di nuovo
in Commissione, soprattutto dopo gli interventi che si sono
succeduti dando risposte alla piattaforma... credo che sarebbe
stato corretto che la Commissione ne prendesse quanto meno atto e
che la Commissione potesse essere... un elemento non tanto per
votarlo in Commissione ma un elemento per aggiornare la Commissione
su quello che era il documento principe del prossimo triennio della
salute e benessere sociale di questa Regione.
Faccio una considerazione di carattere generale: io mi auguro,
perché sennò saremmo costantemente chiamati a rivedere una serie di
percorsi, che quel piano salute e benessere sociale sia arricchito
da date di realizzazione di quello che si deve fare. Se quel piano
di salute e benessere sociale va ad attivare una serie di percorsi
che si completeranno fra cinque anni, allora siamo davvero fuori
misura. Io la ringrazio, non ritiro la mozione e la metteremo al
voto.
Presidente -
Ha chiesto la parola la consigliera Erika
Guichardaz per dichiarazione di voto, ne ha facoltà.
Guichardaz E. (PCP) -
Condivido quanto ha detto in
quest'ultimo intervento il collega Baccega, nel senso che io ho
avuto modo di analizzare anche le riflessioni che escono da quella
piattaforma, perché le ho chieste con un accesso e sinceramente
sarebbe stato interessante, anziché condividere con loro, perché so
che avrete una riunione il 17, condividere quelle osservazioni
all'interno della Commissione perché credo che le Commissioni
abbiano proprio questo valore. Io ho dato per scontato, forse
sbagliando per la mia inesperienza, che da quel 26 novembre in cui
c'era stato consegnato il documento praticamente due giorni prima,
e quindi abbiamo solo potuto ascoltare l'illustrazione, avremmo in
qualche modo potuto portare i nostri contributi fattivi e non
potevano essere ridotti nei centoottanta caratteri previsti dalla
piattaforma democratica, almeno io non ci sarei riuscita.
Immagino e spero che il piano, anche se adesso verrà condiviso
con i cittadini che giustamente hanno fatto le loro osservazioni,
possa essere invece analizzato e condiviso in maniera molto più
approfondita all'interno delle Commissioni, perché credo che anche
nelle ultime iniziative del Consiglio regionale siano emerse molte
cose rispetto alla sanità territoriale, piuttosto che la questione
ospedaliera, le politiche sociali e via dicendo. Naturalmente noi
voteremo questo documento con l'auspicio che quel piano possa in
qualche modo essere condiviso e visto anche in maniera approfondita
all'interno della Commissione. Spero che il Vicepresidente di
Commissione prenda l'iniziativa di poter coinvolgere tutti i
Consiglieri in questo che è, secondo me, uno dei documenti più
importanti di questa legislatura.
Presidente -
Ha chiesto la parola l'assessore Barmasse,
ne ha facoltà.
Barmasse (UV) -
Solo per una precisazione: uno dei motivi
per cui non ritengo personalmente di non accogliere quella parte
della mozione è perché il piano arriverà in V Commissione, questo è
previsto dalla delibera, l'iter, come dicevo, è descritto nella
delibera, ci sarà un'approvazione in Giunta e poi il piano arriverà
in V Commissione dove potrà essere tranquillamente discusso, anche
perché poi l'approvazione finale sarà a carico del Consiglio,
quindi si potranno fare tutte le discussioni che si riterranno più
opportune. In realtà, rispetto alla delibera di elaborazione del
piano, c'è già stato un passaggio preventivo in V Commissione e ci
sarà un ulteriore passaggio. Questo è già definito, è dovuto e,
come ho già spiegato, almeno spero di aver spiegato, essendo già
arrivati alla fine dell'iter, il passaggio in V Commissione sarà a
breve ed è già previsto.
Presidente -
Ha chiesto la parola il consigliere Restano,
ne ha facoltà.
Restano (GM) -
Innanzitutto per chiarire che la V
Commissione è da sempre a disposizione per le eventuali audizioni
ma in questo caso specifico non dipende dai Commissari, dalle
volontà dei Commissari o da quella del Vicepresidente, è un iter
previsto dalla norma. La competenza sul piano socio-sanitario, come
ha illustrato l'Assessore, spetta alla Giunta che lo predispone, lo
approva e successivamente per norma viene portato in V Commissione.
Ci sarà piena disponibilità, come sempre, della Commissione per
affrontare il tema. Non so quale sia l'argomento della riunione che
lei, collega Guichardaz, ha citato del 17, ma poco interessa la
Commissione. Convengo con l'Assessore sul fatto eventuale di
astenersi sulla votazione di questa mozione, se non altro perché
abbiamo aspettato dieci anni per questo piano socio-sanitario e
credo che l'iter che si debba compiere sia complesso e articolato.
Se lo è stato da parte della Giunta o delle varie Giunte, lo sarà
anche da parte delle Commissioni. Forse non sarà breve come
auspicato, però se ci si mette qualche giorno in più, nulla cambia
ad oggi dopo dieci anni per la sanità valdostana. Mi preoccupa
invece un pochino di più l'affrontare l'ennesima crisi pandemica,
che, per certi versi, ha a che vedere con il piano socio-sanitario,
per altri ha a che vedere forse con l'emergenza e quindi ci si
dovrà attrezzare. Confido però nell'operatività della Giunta
regionale e rimango sempre a disposizione.
Presidente -
Se non vi sono altre dichiarazioni di voto,
metto in votazione la mozione. La votazione è aperta.
Appello nominale del Consigliere presente in remoto sulla
piattaforma zoom.
Manfrin (LEGA VDA) -
Favorevole.
Presidente -
La votazione è chiusa.
Presenti: 32
Votanti: 13
Favorevoli: 13
Astenuti: 19 (Barmasse, Bertin, Bertschy, Caveri, Chatrian,
Cretier, Grosjacques, Jean-Pierre Guichardaz, Jordan, Lavevaz,
Malacrinò, Marguerettaz, Marquis, Marzi, Padovani, Restano,
Rosaire, Sapinet, Testolin)
La mozione non è approvata.
Con questo punto all'ordine del giorno si concludono i lavori di
questa sessione del Consiglio regionale. Buon pomeriggio a
tutti.
---
L'adunanza termina alle ore 16:15.
