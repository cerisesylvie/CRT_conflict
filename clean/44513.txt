Classificazione
AMBIENTE
Stoccaggio e smaltimento rifiuti



Oggetto del Consiglio n. 1497 del 11 maggio 2022 - Resoconto
OGGETTO N. 1497/XVI - Interpellanza: "Problematiche
riguardanti il conferimento di rifiuti nell'area ecologica di
Brissogne da parte delle imprese del verde".
Bertin (Presidente)
- Ritorniamo ora al punto all'ordine
del giorno n. 28; per l'illustrazione dell'interpellanza si è
prenotato il consigliere Perron.
Perron (LEGA VDA) -
Veniamo a un tema che ci è stato
segnalato da numerose imprese del settore del verde. Qual è il
problema? In pratica loro ci segnalano questa criticità, cioè hanno
l'impossibilità da un tot di tempo - in realtà sono mesi se non
qualche anno che ci sono stati cambiamenti - di conferire gli
sfalci, le ramaglie e i residui di potature nei Comuni in cui
lavorano o risiedono. Per fare un esempio, se queste imprese,
mettiamo di Châtillon, lavorano nell'area di Pont-Saint-Martin o di
Issime, non lo so, quando finisce il lavoro hanno i mezzi carichi,
in genere conferivano nelle aree prossime a dove avevano fatto il
lavoro o prossime al proprio territorio, oggi non possono più farlo
e possono conferire soltanto più nell'area di Brissogne ad orari
specifici in giorni stabiliti e quindi questo ovviamente crea delle
code, degli ingorghi, mi dicono anche a volte hanno aspettato delle
ore prima di riuscire a conferire, quindi ovviamente delle perdite
di tempo che, per chi lavora, si traducono in perdita di
denaro.
Teniamo presente che la maggior parte di queste imprese sono
piccole imprese, addirittura micro, con poche persone che lavorano,
quindi perdere un pomeriggio a conferire è un grave problema.
C'è in questo senso un danno economico alle imprese, ovviamente,
maggiori costi, un ricarico poi sui clienti in questo caso,
all'ambiente ovviamente perché ci sono mezzi che devono viaggiare
di più; nell'insieme di questi "side effects", effetti negativi,
viene incentivato anche il lavoro nero, perché ricordo che nelle
aree di conferimento che restano nei Comuni chi non ha Partita Iva
riesce, almeno a quanto ci risulta, ancora a conferire questo tipo
di rifiuto, quindi c'è il paradosso per cui uno che non ha
l'azienda, non ha nessun tipo di Partita Iva, riesce a conferire;
uno magari che fa portare le cose all'amico con l'Ape nel centro di
conferimento allora vengono presi.
Ovviamente stiamo affrontando un problema con evidenti
paradossi. C'è anche l'incentivo del materiale perché in molti casi
loro possono tenere su un terreno loro, poi ci sono le aziende che
vengono a prendere, anche questo avviene, però chiaramente è un
problema di costi, è un problema perché qualcuno probabilmente se
lo terrà nei suoi terreni, c'è il rischio che qualcuno abbandoni in
giro, eccetera.
Per tutta una serie di problemi legati a questa problematica,
chiediamo in questo caso AL Presidente, all'Assessore competente se
sia a conoscenza di tale problematica, quale sia il quadro
normativo di riferimento e per quale motivo le condizioni siano
cambiate negli ultimi anni - a noi risulta che anni fa si potesse
tranquillamente fare - e quali intendimenti abbia previsto poi per
risolvere il problema e favorire le attività delle imprese del
verde che da questa serie di considerazioni che abbiamo fatto
ovviamente sono notevolmente penalizzate.
Presidente -
Per la risposta il presidente Lavevaz ne ha
facoltà.
Lavevaz (UV) -
Siamo perfettamente a conoscenza della
questione, ne ho parlato anche personalmente con alcune ditte che
fanno questo tipo di lavoro, e non sarà sfuggito che in parte anche
nel nuovo Piano regionale di rifiuti appena approvato una parte di
questa problematica è stata trattata, in particolare dove si parla
delle questioni inerenti all'agricoltura che in parte attengono a
questa problematica. Ne abbiamo parlato anche durante il dibattito
e credo anche in Commissione: la novità fondamentale sta nel fatto
che i rifiuti prodotti in ambito agricolo sono, con la nuova
normativa, da considerarsi nel novero dei rifiuti speciali. Questo
è un grande problema del quale appunto il Piano rifiuti si fa
carico, in qualche modo prevede alcuni interventi e alcune
soluzioni, da attivare anche con il coinvolgimento dell'Assessorato
all'agricoltura e, nei prossimi mesi, adesso con il piano
approvato, li affronteremo. Questa è una parte che tocca in maniera
tangente questo problema.
In realtà le novità normative ci sono, il quadro normativo in
particolare è cambiato dal primo gennaio del 2021, da quando è
entrato in vigore il Decreto legislativo 116 del 2020, decreto
legislativo che, a seguito di una direttiva europea già di qualche
anno fa, del 2018 , ha modificato il famoso testo unico
dell'ambiente che è il Decreto legislativo 152/2006, poi
ritorneremo su questi aspetti anche nell'iniziativa successiva,
sempre del vostro gruppo, perché in buona parte la problematica è
esattamente la stessa, cioè rientriamo sempre nel novero del
trattamento dei rifiuti speciali e delle novità che sono state
introdotte rispetto ai rifiuti speciali. Ci sono una serie di
rifiuti che sono stati, con la nuova normativa e con queste
modifiche, ritenuti speciali, e che quindi rientrano in una
gestione completamente diversa rispetto ai rifiuti urbani.
È noto che i rifiuti speciali sono tutti quelli che sono gestiti
o prodotti da attività d' impresa e quindi i relativi costi devono
essere sostenuti dall'attività di impresa. I rifiuti urbani,
invece, sono quelli che vengono pagati all'interno delle tariffe
dalla comunità intera.
Per rispondere alla sua domanda puntuale, bisogna suddividere la
questione in due tipologie, il verde pubblico, prodotto dallo
sfalcio di aree pubbliche e il verde privato, perché il pubblico.
Proprio questo Decreto legislativo 116, nell'andare a modificare
l'articolo 183 del testo unico dell'ambiente, ha ridefinito la
nozione di rifiuto urbano ed è stata integrata inserendo al punto
5, così ha i riferimenti precisi: "I rifiuti derivanti dalla
manutenzione del verde pubblico come foglie, sfalci d'erba,
potature eccetera eccetera".
Per quanto riguarda la manutenzione del verde pubblico, questo è
da considerarsi rifiuto urbano, quindi è l'ente pubblico
proprietario del verde, ovviamente tramite un appalto o tramite
diciamo operai interni, quello che produce lo conferisce come
rifiuto urbano, quindi nelle linee dedicate.
Invece per quanto riguarda le foglie, sfalci d'erba e potature
di alberi derivanti invece dalla manutenzione del verde privato,
bisogna fare due distinzioni, perché sempre l'articolo 183
individua tutta una serie di rifiuti urbani provenienti da altre
fonti che sono simili per natura ai rifiuti urbani cosiddetti
assimilati, di cui conoscete la natura e la definizione, e in
questi assimilati non c'è la potatura, le erbe da sfalcio
eccetera.
Questo vuol dire che per quanto riguarda le attività legate alla
manutenzione del verde, queste rientrano nel novero dei rifiuti
speciali.
In buona sostanza, allo stato attuale della normativa, il
rifiuto proprio derivante dalla manutenzione del verde pubblico può
essere considerato rifiuto urbano e quindi essere conferito presso
le isole ecologiche o anche presso il centro regionale di
Brissogne.
Il rifiuto verde prodotto in ambito domestico privatamente,
quindi da un privato cittadino, invece, rientra nell'ambito del
rifiuto urbano e quindi può essere conferito presso i centri
comunali e le isole ecologiche.
Il problema riguarda invece il materiale di risulta prodotto
dalle attività che lo fanno per professione; quelle rientrano per
legge nel novero dei rifiuti speciali e quindi non possono essere
inseriti nel circuito del rifiuto urbano perché, anche a livello di
copertura dei costi, hanno due coperture completamente diverse. I
rifiuti speciali devono essere, come dicevo prima, sostenuti dal
costo di impresa, da chi lo fa, non nella logica di chi più inquina
paga; invece il rifiuto domestico, il rifiuto urbano, ha una logica
di rientro all'interno delle tariffe pagate dalla comunità.
Questo è il vero nocciolo della questione, quindi anche rispetto
all'ultima domanda, "Quali intendimenti si prevedano eccetera per
risolvere questa problematica", ne abbiamo parlato a lungo, sia con
le strutture ma già da diversi mesi anche con le aziende e anche
con il CELVA, per provare a trovare delle soluzioni alternative; si
pensa, ad esempio, all'introduzione di un circuito di raccolta sul
territorio per le imprese, su due o tre punti, perché non è che si
può mettere in maniera puntuale su tutti i Comuni perché deve
avere, come dicevo, un suo circuito e anche una sua tariffazione
puntuale, quindi ha una complessità di gestione ovviamente molto
diversa rispetto a un rifiuto urbano.
Questo è quello che si sta cercando d'ipotizzare come soluzione
a una problematica che oggettivamente esiste ed è esattamente come
lei dice, nel senso che, purtroppo, nel pomeriggio si creano delle
code, obbligando anche le ditte a organizzare il lavoro in modo da
essere lì durante gli orari di apertura, quindi questo è un
problema.
Una cosa che aggiungerei - ma ne parliamo di nuovo dopo perché
riguarda più l'iniziativa successiva - è che per quanto riguarda
rifiuti speciali la competenza non è regionale, o meglio, non è
esclusivamente regionale, perché per i rifiuti speciali ovviamente
vige il libero mercato, quindi lì c'è anche tutto un altro discorso
che si apre.
Il centro di Brissogne è sempre stato disponibile a raccogliere
anche i rifiuti speciali, quelli che può raccogliere, ovviamente
facendo pagare però a chi li conferisce.
Presidente -
Per la replica, il consigliere Perron.
Perron (LEGA VDA) -
Grazie, Presidente e Assessore,
ovviamente il tema è complicato, la ringrazio per i riferimenti
normativi che lei mi ha dato che non mancherò di controllare.
Quello che mi preme di dire è che, parlando con le imprese, sono
molti quelli che dicono: "Ma noi paghiamo volentieri, non è un
problema". Il problema è proprio quello, come diceva lei, a questo
punto di trovare una soluzione per fargli trovare dei centri di
conferimento che siano un po' più numerosi, di modo da evitare
queste code e di risolvere il problema, però anche in tempi che
possano essere un po' celeri, perché giustamente i costi di impresa
poi vanno a pesare su dei bilanci che, per la natura di questo tipo
di industria... tra l'altro il tessuto della nostra regione è
ampiamente fatto di questo tipo d'imprenditoria, quindi è un
problema che veramente deve essere in qualche modo risolto o
calmierato all'interno delle normative.
Credo che ci ritorneremo su questo argomento perché trovare una
soluzione in tempi brevi è importante.
