Classificazione
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 2875 del 11 luglio 2007 - Resoconto
OGGETTO N. 2875/XII - Ricorso a consulenze esterne
nell'ambito dell'Assessorato del territorio, ambiente e opere
pubbliche. (Interpellanza)
Interpellanza
Richiamate le proprie numerose interrogazioni e interpellanze
sul ricorso massiccio, soprattutto da parte di codesto Assessorato,
ad incarichi di consulenza esterna per "... rispondere in modo
qualificato e tempestivo alla rapida evoluzione dei carichi di
lavoro da un lato e dall'evoluzione tecnica degli stessi dall'altro
che richiede il possesso di specifiche competenze
professionali";
Appreso che "... gli ambiti di competenza dell'Assessorato,
specie nei settori ambientali, sono talmente diversi e numerosi,
oltre che in rapida evoluzione, da rendere difficile seguirne
l'evoluzione con le procedure troppo lunghe che la normativa
richiede per il personale a tempo indeterminato";
Richiamata soprattutto la propria interrogazione (prot. n.
174/07 dell'11 maggio 2007) sulle procedure amministrative con le
quali vengono stabiliti i compensi dovuti ai consulenti
esterni;
Considerato che parrebbe esserci una diversa procedura di
calcolo e una non omogenea valutazione dei parametri di riferimento
tra i due Dipartimenti dell'Assessorato stesso;
il sottoscritto Consigliere regionale
Interpella
l'Assessore competente per sapere:
1) se esistono dei casi in cui ai consulenti viene
corrisposto un compenso mensile netto più alto dello stipendio
netto di un istruttore tecnico;
2) se esiste una procedura di controllo e di documentazione
puntuale delle attività dei consulenti da parte dei
dirigenti;
3) come si intende operare per riportare alla normalità il
disequilibrio tra i due Dipartimenti.
F.to: Venturella
Président
- La parole au Conseiller Secrétaire
Venturella.
Venturella (Arc-VA)
- Questa interpellanza nasce dalla
constatazione di un dato di fatto: quello che alcuni Assessorati,
più precisamente l'Assessorato dei lavori pubblici, ricorrono in
maniera anche massiccia agli incarichi di consulenza. Massiccia e
diversificata perché, proprio in risposta a delle nostre
interpellanze e interrogazioni, soprattutto in un dipartimento, il
Dipartimento territorio, ambiente e risorse idriche, il rapporto
percentuale fra consulenti e dipendenti a tempo determinati -
quelli che un tempo si chiamavano dipendenti di ruolo - raggiunge e
supera il 100%. Faccio un esempio: nella Direzione ambiente il
rapporto percentuale è del 160%, nella Direzione tutela del
territorio il rapporto percentuale è del 175%, ossia vi sono molti
più consulenti incaricati che non dipendenti. La media in questo
Dipartimento... in definitiva, su 7 direzioni abbiamo che 2
dipartimenti raggiungono e superano il 150%, in altri 2
dipartimenti il rapporto percentuale fra consulenti e dipendenti
sfiora il 50%.
Sicuramente nessuno dà giudizi di merito, ma è una situazione
molto particolare, anche perché si dice nelle risposte alle
numerose dichiarazioni che il ricorso ad incarichi di consulenza è
molto specifico, ha una sua giustificazione nel fatto che bisogna
rispondere in modo qualificato e tempestivo alla rapida evoluzione
delle normative, ovvero perché gli ambiti di competenza
dell'Assessorato specie nei settori ambientali sono talmente
numerosi da rendere difficile seguirne l'evoluzione. Con questa
interpellanza poniamo alcune domande, anche rispetto al fatto che
ci siamo resi conto dalla risposta dell'Assessore in merito a
un'interrogazione presentata nella seconda decade di maggio 2007
che esiste una modalità diversa all'interno dello stesso
Assessorato per stabilire i compensi. Mentre in un dipartimento il
compenso delle consulenze è stabilito sullo stipendio annuale netto
di un istruttore amministrativo (credo l'ex VIII livello), nel
Dipartimento opere pubbliche - attenzione, nello stesso
Assessorato! - invece il compenso viene stabilito sulla base di
analoghi compensi stabiliti dall'Amministrazione regionale e
dall'Agenzia del lavoro in linea con gli incarichi. La domanda che
rivolgiamo all'Assessore e naturalmente al Governo regionale è
questa: esistono casi in cui il compenso mensile netto dei
consulenti è superiore a quello di istruttore tecnico? Perché se
sono entrambi laureati, più o meno dovrebbe essere in linea. Se è
vero, come credo sia vero, che il ricorso a consulenze esterne è in
funzione delle alte competenze specifiche scientifiche tecniche
giuridiche, che devono essere messe in campo dall'Assessorato per
far fronte all'evoluzione delle normative e della diversificazione
delle attività, se esiste una procedura di controllo e se il
Governo regionale intende operare per riportare alla normalità il
disequilibrio fra i 2 Dipartimenti, sia nel senso delle percentuali
fra dipendenti e consulenti, sia nel senso della corresponsione dei
compensi.
Président
- La parole à l'Assesseur au territoire, à
l'environnement et aux ouvrages publics, Cerise.
Cerise (UV)
- Nella risposta all'interrogazione dell'11
maggio 2007 sono stati indicati puntualmente per i 2 Dipartimenti
dell'Assessorato i criteri di calcolo dei compensi dei consulenti
che svolgono attività, peraltro molto diverse tra di loro, in
funzione delle esigenze specifiche delle singole strutture. Per il
Dipartimento territorio, ambiente e risorse idriche nella maggior
parte dei casi esiste una sostanziale uniformità nelle funzioni
svolte, seppure in materie del tutto diverse, per cui è stato
stabilito che il parametro di riferimento per il compenso delle
consulenze a laureati che prevedono una presenza o un'attività
continua presso gli uffici sia costituito dallo stipendio annuale
netto di un istruttore tecnico al quale sono aggiunti l'IVA, gli
oneri previdenziali e sanitari, le imposte. Le ultime voci sono
evidentemente stimate sulla base di informazioni raccolte presso
gli incaricati e presso consulenti del lavoro. Questi calcoli hanno
portato a stimare in circa 38.000 il compenso lordo per una
consulenza di 11 mesi così come affidate dall'inizio del 2007 per
coloro che dispongono di una partita IVA. Per coloro che non la
posseggono il compenso lordo è direttamente calcolato dalla Regione
che provvede a corrispondere direttamente tutti gli oneri
dovuti.
Per il Dipartimento opere pubbliche ed edilizia residenziale
invece la situazione è maggiormente diversificata per le tipologie
di funzioni da svolgere e per le professionalità richieste, per cui
i compensi sono calcolati in modo differenziato. In molti casi sono
presi a riferimento i parametri dell'Agenzia del lavoro, in altri
casi situazioni analoghe di altri Assessorati, ma tutte in funzione
dei compiti effettivi ai quali assolvere. Con riferimento al primo
quesito, esistono quindi casi in cui il compenso mensile netto è
superiore allo stipendio netto di un istruttore tecnico o perché
già determinato in origine in tale modo, oppure per effetto delle
tassazioni diversificate tra i diversi soggetti che possono portare
a consuntivo - e quindi in momenti successivi all'incarico e al di
fuori del controllo della Regione - ad avere redditi diversi e più
elevati oppure anche più bassi. Il caso particolare è quello dei
consulenti di NUVV e NUVVOP, i cui emolumenti sono allineati ai
compensi che l'Agenzia del lavoro corrisponde sulla base delle
diverse fasce di esperienza dei consulenti: operatore, "junior",
"senior". Entrambi i consulenti che sono presso questo dipartimento
sono reclutati con le modalità di cui al provvedimento dirigenziale
del Direttore dell'Agenzia regionale del lavoro, che, in
applicazione alla deliberazione della Giunta regionale n. 847
dell'11 marzo 2002, approva l'esito dell'istruttoria della
Commissione preposta all'esame delle domande e dell'aggiornamento
dell'elenco aperto ai soggetti esterni all'Amministrazione
regionale, cui le strutture regionali competenti della Regione
possono attingere, ai sensi della legge regionale n. 18/1998, per
proposte di deliberazione di affido di incarichi a valere sui
programmi cofinanziati dall'Unione europea e sugli strumenti di
programmazione cofinanziati dallo Stato italiano, nonché per
attività di valutazione e monitoraggio del NUVV della Valle
d'Aosta. Si tenga conto che per queste funzioni la Regione prende
una sorta di contributi da parte dello Stato... di conseguenza,
anche una procedura particolare.
Per quanto riguarda il secondo quesito, ogni dirigente ha
attivato una propria procedura di controllo e di documentazione
dell'attività svolta dai consulenti. Tali procedure sono
evidentemente diversificate in funzioni dei prodotti richiesti
all'atto dell'incarico e spesso si concretizzano nell'accertare che
sia stato prodotto quanto concordato - la relazione di istruttoria
o conoscitiva, rilievo, disegni - in sede di incarico.
Con riferimento al terzo quesito, non si è a conoscenza di
disequilibri tra i 2 dipartimenti che derivano da compensi diversi
per attività similari. D'altra parte la consulenza è in regime di
contrattazione, non è obbligatorio essere consulenti, per cui si
rimane nell'ambito di una certa fascia che è notoria al momento del
conferimento dell'incarico, per cui, se a qualcuno non sta bene, ha
solo da rinunciare.
Président
- La parole au Conseiller Secrétaire
Venturella.
Venturella (Arc-VA)
- Non vorrei sembrare scortese o
irrispettoso nei riguardi dell'Assessore, ma le considerazioni sono
2: la prima è che, in definitiva, di risposte alle 3 domande non ve
ne sono state; vi è stata una dichiarazione che sì esistono i 2
parametri diversi, vi è uniformità, non vi sono disequilibri, ma mi
permetto, Assessore, di portare all'attenzione del Consiglio dei
fatti e un documento, che in definitiva va a rafforzare la tesi che
nell'interpellanza abbiamo sostenuto. Partiamo dall'ipotesi che i
consulenti vengono incaricati perché dotati di specifiche
competenze, ossia, dal punto di vista delle competenze, sono molto
specializzati, e che i compensi sono parametrati al famoso livello
2. Ho in mano un documento che ha inviato un capo dipartimento
dell'Assessorato dei lavori pubblici ai diversi dirigenti che vado
a leggere, credo che il Consiglio possa avere informazioni più
chiare se ha la voglia di sentire cosa scrive il Coordinatore di
uno dei 2 Dipartimenti ai suoi dirigenti:
"dopo la lettera sugli onorari per le consulenze ho visto gli
stipendi di gennaio 2007; orbene gli importi pagati oscillano fra i
1.700 e 2.100 euro, tali importi sono da intendere come netti nel
caso in cui non viene emessa fattura, in questo caso tutte le tasse
sono già pagate dalla Regione; nel caso in cui sia emessa una
fattura, le tasse sono corrisposte nella dichiarazione dei redditi.
Anche ipotizzando un'aliquota netta al 35%, che è alta, ne deriva
che sistematicamente il netto mensile supera i 1.700 euro. Si era
concordato che la retribuzione netta dei consulenti doveva
attestarsi su quella di un livello D per i mesi di incarico,
compreso il bilinguismo; qui invece sistematicamente si
corrispondono da 300 a 500 euro in più ogni mese. Da un punto di
vista equitativo, la situazione non mi sembra corretta. Conosciamo
tutti il livello con il quale i consulenti iniziano... ?"
Assessore, ma lei prima non ci ha detto che i consulenti devono
rispondere in modo qualificato e tempestivo alla rapida evoluzione
dei carichi di lavoro? Dobbiamo allora metterci d'accordo: o sono
così esperti che credo che il risultato balzi subito all'occhio del
dirigente o del coordinatore, perché produce un disegno di legge,
una circolare, una direttiva, un lavoro, ma allora non si scrive:
"da un punto di vista equitativo, la situazione non mi sembra
corretta"
. Il Coordinatore dice:
"... conosciamo tutti il livello con il quale i consulenti
iniziano e cosa possono fare o non fare con riferimento anche alle
responsabilità che possono assumere? Da un punto di vista
finanziario siamo di fronte a un esborso che non so per quanto
potremo tollerare. A questo punto vedete voi, sono pronto a
ritirare la nota che ho fatto, non ha senso una nota che dice una
cosa e poi praticamente se ne fa un'altra e il dirigente decide
quanto corrispondere. Vi invito però a controllare i consulenti e
il loro lavoro e a documentare in modo puntuale le attività svolte.
Ogni mese poi è bene che la richiesta di liquidazione sia
accompagnata da una relazione"
.
Questo per dire che ci dobbiamo mettere d'accordo: o si
incaricano i consulenti perché hanno un "curriculum vitae
studiorum" così forte che siamo di fronte a un vero professionista
esperto e qualificato, oppure questa è la dimostrazione che sia dal
punto di vista del tipo di incarico che dell'esborso economico
finanziario il suo Assessorato - o almeno un dipartimento - è allo
sbando. Vuol dire che si emanano direttive che poi non vengono
seguite, ma non lo diciamo noi, lo dice lo stesso Direttore, quindi
vuol dire che vi è qualcosa che non funziona, perché gli incarichi
di consulenza a quali criteri devono essere assoggettati?
Competenza, qualità, professionalità? Oppure perché vi sono dei
"buchi" di personale? Oppure perché il dipartimento, proprio perché
ridotto "al lumicino" da interventi di spostamento, di tagli, in
alcuni casi di svuotamento di funzioni in qualche figura
dirigenziale, il lavoro lo deve fare, ma non ha a disposizione o
non ha voluto sfruttare appieno, ossia qualificare i propri
dipendenti, allora è costretto, da un lato, a permettere che vi
siano delle "zone" dove i dipendenti "incrociano le braccia" o sono
demansionati; dall'altro, si fa ricorso ad incaricati a cui si
chiede una relazione mensile e non il loro risultato? Dobbiamo
metterci d'accordo allora, è una situazione che, come gruppo,
portiamo all'attenzione del Consiglio e crediamo sia la
dimostrazione che nel suo Assessorato forse in qualche direzione le
cose non funzionano come lei ci ha dichiarato.
