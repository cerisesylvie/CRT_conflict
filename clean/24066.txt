Classificazione
ACQUE
Acque pubbliche
BENI CULTURALI
NORME DI ATTUAZIONE



Oggetto del Consiglio n. 3052 del 18 ottobre 2007 - Resoconto
OGGETTO N. 3052/XII - Discussione congiunta relativa ai
pareri sullo schema di decreto legislativo recante norme di
attuazione in materia di archivi storici e in materia di
dighe.
Président
- Est-ce que le Conseil partage si l'on fait
une discussion conjointe avec votation séparée, s'agissant d'une
même matière, des points n° 30 et n° 31? Je vais donc procéder
aussi avec le point n° 31.
Colleghi, brevemente sul punto n. 30, considerato che l'articolo
48bis dello Statuto speciale dispone che il Governo è delegato ad
emanare uno o più decreti legislativi recanti le disposizioni di
attuazione dello Statuto stesso e le disposizioni per armonizzare
la legislazione nazionale con l'ordinamento della Regione Valle
d'Aosta, tenendo conto delle particolari condizioni di autonomia
attribuita alle Regioni, che gli schemi dei decreti legislativi
sono elaborati da una Commissione paritetica, rilevato che con nota
del 30 luglio 2007 il Ministro per gli affari regionali ha
trasmesso ai fini dell'acquisizione del parere di cui all'articolo
48bis dello Statuto speciale lo schema di norme di attuazione in
materia di archivi storici approvato dalla Commissione paritetica
in data 12 luglio 2007, con questo atto si propone che il Consiglio
esprima parere sullo schema di decreto legislativo recante norme di
attuazione dello Statuto speciale della Regione Valle d'Aosta in
materia di archivi storici: questo per quanto attiene il punto n.
30. Per quel che riguarda il punto n. 31, le premesse sono
analoghe, si propone che il Consiglio esprima parere sullo schema
di decreto legislativo recante norme di attuazione dello Statuto
speciale della Regione Valle d'Aosta in materia di dighe. Dichiaro
aperta la discussione generale.
La parola al Presidente della Regione, Caveri.
Caveri (UV)
- Mi occuperò di entrambe le norme di
attuazione dello Statuto, dando intanto al Consiglio la notizia che
ieri la Commissione paritetica Stato-Regione ha licenziato la norma
sui servizi veterinari; è una norma attesa che dovrebbe rafforzare
la nostra autonomia, mentre va detto - e porremo il tema ai
Parlamentari valdostani - che continua ad esserci una forte
resistenza della parte statale della Commissione paritetica sulla
norma sul TFR. Questa è una norma molto importante per consentire
all'organizzazione della FOPADIVA, che si occupa della pensione
complementare della Valle d'Aosta, di poter compiere il proprio
ciclo. Capisco che esistano delle resistenze, in particolare da
parte dell'Ente previdenziale che si occupa dei dipendenti
pubblici, ma credo sia un tema che dovrà essere affrontato in sede
politica.
Vorrei cominciare con gli archivi storici. La Regione, mediante
la proposta di uno schema di norme di attuazione in materia di
archivi avanzata nell'autunno scorso e trattata per la prima volta
dalla Commissione paritetica il 16 ottobre 2006, si proponeva di
perseguire molteplici obiettivi: innanzitutto si mirava a
preservare la permanenza del patrimonio archivistico attualmente
presente in Valle - sebbene in base alla vigente normativa non di
spettanza regionale, ma statale, in quanto prodotto di pertinenza
dei relativi uffici, "in primis" archivi notarili, ma anche del
tribunale e dell'amministrazione finanziaria - dovendosi ritenere
componente essenziale della memoria della nostra Comunità. In
assenza del conferimento delle funzioni statali quanto alla
vigilanza e alla conservazione di tale patrimonio infatti si corre
il duplice rischio di non poterne fruire adeguatamente, anche a
causa di precarie condizioni di conservazione, nonché di vedersene
spogliare dallo Stato mediante la sua deportazione fuori Valle.
Secondariamente si aspirava a ricongiungere spezzoni di archivi
attualmente fuori Valle, in particolare il fondo vallese, che non
ha niente a che fare con Piero naturalmente... attualmente presso
l'Archivio di Stato di Torino, con quelli già presenti presso
l'Archivio storico regionale... dovevo vendicarmi, Consigliere
Bortot, della maglietta che Piero Valleise mi ha regalato con un
motto cubano antigovernativo...
In terzo luogo si mirava a recidere la dipendenza da Torino sia
per quanto riguarda la Sovrintendenza che l'Archivio di Stato,
evitando l'istituzione anacronistica di 2 nuovi uffici statali.
Teoricamente molti decenni fa sarebbe dovuto nascere l'Archivio di
Stato di Aosta, mentre la Sovrintendenza che si occupa degli
archivi privati sarebbe dovuta nascere a seguito di una legge
dell'inizio degli anni '90. Ricordo infatti che l'Archivio di Stato
era previsto da una legge del 1963 e la Sovrintendenza archivistica
da una legge del 1992, probabilmente non sono mai nati per gli
elevati oneri che tale istituzione avrebbe comportato. Con riguardo
a tale ultimo aspetto in particolare, la Regione, mediante la
proposta di schema normativo in questione, intendeva dare
attuazione al comma 661 della legge finanziaria per il 2007, che
dice testualmente:
"le Regioni a statuto speciale e le Province
autonome di Trento e Bolzano concorrono al riequilibrio della
finanza pubblica, oltre che nei modi stabiliti dal comma 660, anche
con misure finalizzate a produrre un risparmio per il bilancio
dello Stato mediante l'assunzione dell'esercizio di funzioni
statali"
. È quello che abbiamo fatto ieri con i servizi
veterinari e non riusciamo a fare con l'ISPESL, che è la questione
degli ascensori, perché cosa capita? Capita che i dirigenti
periferici dello Stato, come nel caso dell'ISPESL, "fanno le
rugne", non vogliono diventare regionali! Alla Commissione
paritetica lo Stato ha presentato una cosa dicendo: "la Regione non
è degna di occuparsi di ascensori", peccato che il 90% degli
ascensori vengano già oggi controllati dai funzionari dell'USL.
Credo che, come è capitato con norme di attuazione precedenti, in
cui si parla di motorizzazione civile e i dirigenti locali vanno a
piangere perché non vogliono diventare regionali, si parla dei
vigili del fuoco all'epoca, i dirigenti locali vanno a piangere
perché... siamo veramente a dei livelli bassissimi! Anche sui
servizi veterinari, come sa bene il collega Fosson, avevamo avuto
anche in tale caso delle difficoltà di questo genere.
Tornando alla questione degli archivi storici, lo schema
licenziato dalla Commissione paritetica il 12 luglio e sul quale il
Consiglio oggi deve rendere il proprio parere recepisce solo in
parte le esigenze manifestate dalla Regione, costituendo un primo
passo nella direzione auspicata ed è la ragione per cui i membri di
parte regionale hanno accettato la norma di attuazione. Infatti, al
fine del riconoscimento delle funzioni di cui trattasi in capo alla
Regione, viene adottato il criterio dell'interesse regionale sulla
base del quale viene ritagliata una quota delle funzioni
attualmente esercitate dallo Stato continuando le altre, quelle
relative ai beni archivistici di interesse nazionale, ad essere
esercitate dagli organi periferici statali attualmente aventi sede
a Torino. Il recupero alla Regione degli spezzoni di archivi
giacenti fuori Valle peraltro potrà avvenire ad opera di apposita
Commissione paritetica di esperti, che dovrà individuare i beni di
interesse regionale da affidare in manutenzione e custodia
all'Archivio storico regionale. Presso il predetto Archivio infine
saranno ricevuti in deposito sia gli archivi e i documenti dei
quali la Regione ordinerà il deposito coatto, sia - questo era un
tema che era stato posto dal collega Ottoz in Commissione - quelli
dei privati su richiesta di questi ultimi, ossia, se uno ha un
fondo particolarmente significativo, può chiedere che tale fondo
venga depositato e possa essere fruito dagli studiosi presso gli
Archivi storici della Regione. Alla luce di tale quadro, sarebbe
auspicabile qualche passo in avanti, che si rende tuttavia arduo in
considerazione dell'eccessivo conservatorismo delle amministrazioni
statali competenti in materia, che, sebbene chiamate
istituzionalmente alla conservazione, si sono rivelate in questa
vicenda un po' troppo integraliste nell'interpretazione della
propria missione, dimentiche del fatto che la conservazione fine a
sé stessa, avulsa dalla valorizzazione e dalla fruibilità,
difficilmente trova giustificazione nell'interesse pubblico. So di
questa ipotesi di presentazione di un ordine del giorno che ha
demandato al Presidente della Regione di manifestare al Consiglio
dei ministri, all'atto conclusivo, prima dell'approvazione della
norma di attuazione, che sarebbe stato auspicabile un po' più di
coraggio da parte dello Stato nel trasferire più diffusamente
queste competenze alla Regione. Devo dire che una garanzia nella
distinzione di interesse regionale e di interesse statale deriva da
un principio: quello dell'intesa, che credo essere particolarmente
importante.
Aggiungerei qualche considerazione più rapida, che riguarda le
norme di attuazione in materia di dighe. Con questo schema si
trasferiscono - anche se in realtà noi esercitiamo già tali
funzioni, ma si chiarisce definitivamente - le competenze in
materia di tutte le dighe presenti sul territorio regionale salvo
8, che sono di superiori dimensioni e che rimangono di competenza
statale. Mi auguro che anche queste dighe, che oggi sono di
competenza del RID (Registro italiano dighe), possano essere
trasferite alla guardiania e al controllo della Regione. Si tratta
comunque con questa norma di trasporre per la Valle d'Aosta quanto
previsto dall'articolo 89 del decreto legislativo n. 112/1998 in
materia per le Regioni a statuto ordinario secondo la procedura di
cui all'articolo 10 dello stesso decreto, regolarizzando lo
svolgimento di queste funzioni. Lo schema approvato recepisce solo
il 1° comma della primissima proposta formulata dalla Regione, che
prevedeva anche una delega alla Regione delle funzioni del RID. Mi
auguro che su questo punto si possa in prospettiva tornare.
L'approvazione di tale schema comunque rappresenta un passo in
avanti nel completamento delle vigenti norme di attuazione. Si
tratterà di continuare a lavorare affinché il disegno originario,
ipotizzato dalla Regione, trovi compimento nell'ambito di una
sistematizzazione delle materie che già abbiamo sul cosiddetto
"demanio idrico".
Si dà atto che dalle ore 9,49 presiede il Vicepresidente
Tibaldi.
Presidente
- Sull'argomento in oggetto è stato depositato
alla Presidenza un ordine del giorno a firma dei Consiglieri Cesal,
Lavoyer, Viérin Marco, Ottoz e Fiou, che sarà adesso distribuito.
Dichiaro aperta la discussione generale.
La parola al Consigliere Cesal.
Cesal (UV)
- Molto brevemente per illustrare l'ordine del
giorno che ho presentato assieme ai colleghi citati sull'oggetto n.
30. Era un'esigenza nata in sede di discussione in I Commissione
relativamente al parere sullo schema di decreto legislativo recante
norme di attuazione per l'attribuzione alla Regione Valle d'Aosta
delle competenze in materia di archivi storici. Rispetto alle
richieste della Regione, rappresentate dallo schema di decreto
presentato dalla Regione, la Commissione paritetica ha trasferito
meno competenze rispetto a quelle che sono state richieste.
Considerato che il decreto per ottenere la sua approvazione
definitiva deve tornare al Consiglio dei ministri, a tale Consesso
partecipa per Statuto il Presidente della Regione, con questo
ordine del giorno intendiamo dare mandato al Presidente della
Regione di verificare se in quella sede più politica e meno tecnica
sia possibile ottenere ulteriori competenze rispetto a quelle che
abbiamo ottenuto con il decreto in discussione oggi. Qualcuno
potrebbe obiettare che si sarebbe potuto rinviare l'approvazione,
farlo tornare in Commissione e poi ripresentarlo, ma credo che
tutto questo avrebbe comportato una notevole perdita di tempo con
risultati che non sarebbero affatto certi. Riteniamo che la sede
politica del Consiglio dei ministri possa, nel caso in cui vi
fossero gli spazi, dare una risposta positiva in ordine alle nostre
richieste, che riguardano una materia molto importante, quella
degli archivi storici, ma non una materia che può pregiudicare i
rapporti fra Regione e Stato. Al di là di tutto questo, comunque il
decreto che è sottoposto all'approvazione del Consiglio può essere
considerato positivo.
Concludo con una considerazione di carattere generale nel
rilevare con soddisfazione che la Commissione paritetica da qualche
tempo ha ripreso a produrre dei risultati effettivi e la cosa mi fa
molto piacere. Sappiamo che abbiamo passato degli anni a discutere
in questa sede e a sollecitare la Commissione paritetica ad
operare, ricordo che, sulla base dell'articolo 48bis del nostro
Statuto, la norma di attuazione è uno strumento importantissimo per
ampliare le nostre prerogative statutarie. Rilevo quindi
un'accelerazione degli argomenti che vengono approvati e portati in
discussione in questo Consiglio, non so a chi imputare tale
elemento positivo: se alla rappresentativa regionale, o a quella
statale, o ad un miglioramento dei rapporti fra Stato e Regione, ma
lo rilevo come un dato di fatto che va sottolineato.
Inviterei il Consiglio a votare l'ordine del giorno presentato
all'oggetto n. 30, perché si tratta di un sostegno all'intervento
del Presidente della Regione presso il Consiglio dei ministri
quando si discuterà di questo argomento, per cercare di ottenere
tutte quelle competenze a cui riteniamo poter avere diritto.
Presidente
- La parola alla Consigliera Squarzino
Secondina.
Squarzino (Arc-VA)
- Il nostro gruppo voterà a favore
delle 2 norme di attuazione dello Statuto in modo convinto, perché
siamo d'accordo che tutta una serie di competenze amministrative
possono e devono essere esercitate da questa Regione. Siamo molto
contenti anche rispetto alle norme di attuazione sugli archivi
storici, perché finalmente tutta una serie di problemi che si
avevano per definire a chi appartenevano quegli archivi, o anche
richieste di avere questi archivi, finalmente trovano una risposta.
Finalmente la Valle d'Aosta vede riconosciuta la sua possibilità di
attingere anche in modo coatto addirittura, come sua esigenza
primaria, al possesso di tali archivi disseminati in tanti
territori fuori della Valle... Assessore, credo che dovrà impegnare
in modo particolare il suo Assessorato, oltre che l'intera Giunta,
affinché il problema degli archivi trovi una risposta. Sono anni,
lo sa bene... anche prima con gli Assessori che l'hanno preceduta
abbiamo più volte sottolineato la vergogna - mi permette di dire
così? - di avere già adesso un prezioso patrimonio che è nelle
cantine, in posti umidi, che non trova spazio, che non può essere
utilizzato; per cui credo che a tale punto dovremmo poterci
presentare di fronte a tutte le altre sedi dicendo: "dateci tale
archivio affinché noi lo mettiamo in questo posto e non per
metterlo in un deposito". Sono convinta che l'Assessorato della
cultura e la Giunta intera troveranno il modo intanto di
individuare una sede idonea non solo per l'attuale, ma per il
futuro... e qui è vero, si pensa alle ex Caserma "Testafochi"... ma
speriamo che si cominci presto a lavorare in questo senso... e poi
una serie di persone competenti e preparate che possano rendere
fruibili tali archivi.
Voteremo quindi a favore di queste 2 norme di attuazione, invece
non voteremo a favore dell'ordine del giorno che è stato
presentato. Il collega Cesal in modo molto corretto ieri ce l'ha
fatto avere, l'abbiamo esaminato e abbiamo deciso non solo di non
sottoscriverlo, ma anche di non votarlo, spiego le motivazioni. Può
darsi che la procedura prevista dal nostro Statuto all'articolo
48bis per definire i rapporti fra Stato e Regione, ossia questa
procedura e gli strumenti che vengono individuati: la Commissione
paritetica, composta da 3 rappresentanti del Governo, 3 della
Regione, che devono elaborare dei testi, che sono poi sottoposti al
parere del Consiglio... dicevo, può darsi che questa procedura non
funzioni più, non sia più adatta ai tempi attuali. Fra l'altro,
nella Convenzione per lo Statuto non si è ancora affrontato in modo
pieno tale argomento, ma qualcuno ha cominciato a sottolineare il
fatto che forse va rivista questa modalità di regolamentare i
rapporti Stato-Regione, quindi forse va riscritta la norma che
riguarda la Commissione paritetica ma, finché tale norma non viene
riscritta, vale quanto dice lo Statuto attuale. Lo Statuto attuale
è molto chiaro in proposito: dice che questa Commissione esamina i
problemi, ciascuna parte della Commissione fa riferimento al
proprio referente, che può essere la Regione o lo Stato, credo che
vi sia un accordo su cosa bisogna chiedere in modo particolare, su
cosa si può eventualmente sottacere, finché alla fine, quando la
Commissione paritetica arriva ad un testo, in genere tale testo è
preso tale e quale dal Consiglio regionale e dal Consiglio dei
ministri. Tant'è vero che, quando sul testo approvato dalla
Commissione paritetica il Consiglio dei ministri ha detto "no"
perché doveva ancora convocare e sentire una serie di Ministri,
abbiamo opposto che la procedura non era quella giusta. Infatti non
si può intervenire - così dice la procedura attuale - politicamente
cambiando il testo... o nel Consiglio in modo unilaterale, o nel
Consiglio dei ministri in modo unilaterale.
Perché non condivido questo ordine del giorno? Perché esso vuole
in modo surrettizio introdurre un elemento nuovo nella procedura
della Commissione paritetica, è come se dicesse:
"una volta che è stata espletata fino in fondo la procedura
della Commissione paritetica, c'è ancora un momento politico in cui
il rappresentante della Regione e il rappresentante del Governo si
mettono d'accordo, cambiano qualcosa se qualcosa non li aggrada.
Credo che questo momento di confronto vada collocato prima del
parere della Commissione paritetica, altrimenti si stravolge la
procedura"
.
Se questo testo sugli archivi non andava bene, i rappresentanti
della Regione dovevano dire: "non va bene, noi non ci stiamo, noi
ci opponiamo!", ossia si poteva continuare ed introdurre in quel
momento eventualmente l'accordo politico, il confronto politico per
sbloccare la situazione, non dopo, altrimenti - ripeto - c'è una
procedura che non viene rispettata. Se questa norma di attuazione a
noi non piace, non la votiamo come Consiglio, la bocciamo dicendo
che non siamo d'accordo, ritorna indietro e la modifichiamo; se
invece siamo d'accordo, l'accettiamo. Non capisco perché si debba
andare verso una situazione in cui surrettiziamente si modifica la
norma. Non credo che l'unico motivo per cui non vada bene sia che,
se non ci viene riconosciuta la competenza sugli archivi di
interesse statale esistenti sul territorio, non possiamo avere la
Sovrintendenza ai beni archivistici...
(interruzione del Presidente della Regione, fuori
microfono)
... certo, glielo rispiego utilizzando le stesse cose che ha
detto lei: che noi non potremmo avere un sovrintendente
archivistico della Valle d'Aosta se non sono riconosciuti anche
alla Regione questi fondi di interesse nazionale...
(nuova interruzione del Presidente della Regione, fuori
microfono)
... sono molto contenta che lei possa dire così pubblicamente a
tutti e la ringrazio dei complimenti che mi sta facendo, Signor
Presidente!
Caveri
(fuori microfono)
- ... con affetto...
Venturella
(fuori microfono)
- ... con affetto
vuol dire che forse non mi sono spiegato bene...
Squarzino (Arc-VA)
- ... la ringrazio della correttezza
(naturalmente in senso ironico) che lei ha sempre nei miei
confronti. Dicevo, non credo sia questo il motivo per cui occorra
inserire anche la previsione di esercitare in materia archivistica
tutte le funzioni degli uffici periferici, anche su quelli che sono
di interesse statale: questo è il motivo per cui non votiamo tale
risoluzione.
Vi è poi un altro elemento che credo faccia passare in secondo
piano tale problema, nel senso che, se la questione è solo quella
di utilizzare questi documenti, credo che oggi con
l'informatizzazione dei documenti, con il fatto che ormai tutti
tali archivi dovranno essere messi su supporti informatici la
possibilità di usufruire di tali documenti sia possibile, sia
garantita a tutti. Noi quindi non ci riconosciamo in questo ordine
del giorno, non l'abbiamo firmato, non lo voteremo e ci chiediamo
come mai se tali norme di attuazione non vanno bene, i nostri
rappresentanti regionali in Commissione paritetica le hanno
approvate.
Si dà atto che dalle ore 9,56 riassume la Presidenza il
Presidente Perron.
Presidente
- La parola al Consigliere Comé.
Comé (SA)
- Il mio intervento si limiterà, essendo stati
accorpati i 2 oggetti, al punto n. 30 che riguarda lo schema di
decreto legislativo recante le norme di attuazione dello Statuto
speciale della Regione Valle d'Aosta in materia di archivi storici.
Il parere su tale decreto, che oggi è richiesto a questo Consiglio
ed è stato posto all'ordine del giorno nella seduta odierna,
parrebbe a tutta prima meritevole di un'attenzione soltanto fugace
da parte nostra e di una frettolosa quanto scontata votazione. In
realtà la materia di cui tratta il decreto merita tutta la nostra
attenzione dal momento che si occupa della conservazione della
nostra memoria, della nostra identità, dell'assetto sociale,
economico e politico della nostra terra e della parola della nostra
storia, considerata nella sua secolare evoluzione e nel suo
costante divenire. Troppo spesso nel volgere del tempo gli archivi
- come sottolineava la collega Squarzino - si sono trasformati in
depositi muti di atti ritenuti privi di reale interesse per la
collettività e troppo spesso la loro polvere è stata sollevata solo
dalle mani di pochi ricercatori, che la maggior parte di noi,
uomini forse considerati più concreti, fatica a comprendere,
ritenendoli personaggi forse un po' inutili, persi nelle loro
fantasticherie. In realtà lo schema di decreto legislativo di cui
parliamo è infatti norma di grande importanza, che corona almeno
una parte di quel lavoro di precisazione delle origini della nostra
autonomia che lo Statuto speciale fissa. L'occasione dunque è
propizia per sottolineare quanto meritoria e scientificamente
importante sia stato negli anni ed ancora sia il lavoro compiuto
dall'Archivio storico regionale nelle persone dei direttori, che si
sono succeduti alla guida, e dei loro collaboratori. L'occasione è
poi ancora più propizia per sottolineare quanto indifferibile è poi
essere una puntuale attività di ricognizione di tutte le fonti
archivistiche presenti sul territorio regionale e relative sia alle
epoche più antiche, sia all'età contemporanea. Se infatti nota è
l'attenzione tributata all'Archivio storico regionale, non
altrettanto evidente a tutti è l'importanza di fonti quali le
parrocchie, la Curia vescovile e i capitoli canonici, vere e
proprie miniere di dati per le epoche più antiche. Anche i fondi
documentali dei partiti politici, dei sindacati, delle associazioni
di ogni genere costituiscono un "corpus" di cui ancora in parte è
sconosciuta l'estensione e che varrebbe la pena recensire
sistematicamente per acquisire nuove chiavi di lettura della
società valdostana fra l'800 e il '900.
Il decreto legislativo che sarà promulgato a seguito del parere
che oggi formuleremo attribuisce inoltre le competenze regionali
anche a fonti documentali conservate fuori Regione e di cui è
necessario conoscere consistenza, dislocazione e valenza culturale,
riconoscendo però - come è stato sottolineato dal Presidente e poi
anche dall'ordine del giorno presentato dal collega Cesal - di
richiedere tutte le funzioni in materia archivistica nella nostra
Regione. Mi preme però sottolineare anche come la normativa
scaturente da tale quadro richiederà un'intensificazione di studi e
il dispiegamento di un'articolata attività di ricerca, che dovrà
vedere impegnati numerosi studiosi che auspico giovani ed inseriti
nella realtà valdostana, all'interno di un forte e autorevole
coordinamento dell'Assessorato regionale della cultura in sinergia
con gli analoghi organi comunali e da parte dei differenti
dipartimenti dell'Università della Valle d'Aosta, con il
collaterale intervento della scuola valdostana, dei suoi docenti e
degli studenti dei differenti ordini di istruzione. Tutta questa
mole di attività dovrà infine tradursi in un'articolata opera che
sappia trasmettere il senso della storia e della conservazione
della memoria a un mondo sempre più distratto dalle questioni della
quotidianità.
Con questo breve intervento esprimo, a nome del gruppo "Stella
Alpina", il voto favorevole sul parere sia sugli archivi storici,
sia sul punto n. 31 per quanto riguarda le norme di attuazione in
materia di dighe; esprimo anche fin d'ora il parere favorevole
sull'ordine del giorno presentato dal collega Cesal.
Président
- La parole au Conseiller Frassy.
Frassy (CdL)
- Penso che alcune considerazioni debbano
essere fatte sulla materia più in generale, in quanto qui stiamo
parlando di un qualcosa che ha importanza per la storia, il
patrimonio culturale della nostra Regione. Avevamo anche fatto come
V Commissione un anno fa un sopralluogo nei locali adibiti ad
archivio e avevamo potuto constatare come in effetti vi fosse
bisogno di risorse, di spazi e di considerazione maggiore rispetto
a quell'immenso patrimonio che in massima parte rischia di essere
deteriorato per gli influssi nefasti che il tempo e l'umidità di
certi luoghi può creare su archivi cartacei; di conseguenza questa
ricerca di trasferimento alla Regione delle competenze in materia
di archivi è una ricerca che parte da lontano. Abbiamo il
convincimento che tale norma di attuazione sia un passo avanti, ma
che ponga dei problemi che vanno al di là delle questioni sollevate
nell'ordine del giorno presentato dai gruppi di maggioranza e mi
spiego meglio. Con le norme di attuazione si trasferiscono le
funzioni amministrative su competenze che spettano alla Regione: mi
riferisco alle competenze legislative; competenze legislative che
fino a prima della riforma del titolo V della Costituzione e alla
riformulazione dell'articolo 117 della Costituzione erano
competenze abbastanza chiare, trovando individuazione negli
articoli 2 e 3 dello Statuto della Valle d'Aosta. Dopo la riforma
del 2001 questa chiarezza non è più così intuitiva, tanto che
nell'ambito dei lavori della Convenzione ci si sta interrogando su
che tipo di riscrittura vada fatta dello Statuto rispetto al nodo
delle competenze. La prima considerazione che ci sentiamo di fare è
che queste funzioni amministrative sono il frutto di un
trasferimento che non è conseguente a una codifica di pari
competenze legislative rispetto alla Regione, nel senso che le
materie statutarie non prevedevano le competenze in tale settore e
l'articolo 117 come riscritto mette queste competenze in capo allo
Stato: nell'elencazione delle materie dell'articolo 117 la lettera
s) del comma 2 fa sì che i beni culturali, nei quali dovrebbero
rientrare anche gli archivi storici, siano competenza dello Stato.
È vero che c'è un'altra norma di attuazione sui beni culturali, ma,
proprio per il fatto che questa norma è distinta dalla precedente,
riteniamo che le materie debbano essere distinte. Vorremmo perciò
capire dal Presidente Caveri qual è il riferimento della competenza
legislativa rispetto a tale norma di attuazione, anche perché
l'ordine del giorno che avete presentato ha dei profili da
approfondire. Nel comma 3 dell'articolo unico della norma di
attuazione si dicono delle cose importanti: l'individuazione dei
beni... pertanto questa Commissione mista che dovrà essere
costituita fra Stato e Regione deve individuare quali sono i beni
archivistici di interesse regionale in riferimento a quelli che
sono conservati al di fuori del territorio valdostano, con
successivo decreto del Ministro - si scrive - verrà disposto
l'affidamento in custodia e manutenzione presso l'Archivio
regionale che si va a costituire con questa norma di attuazione.
Vorremmo allora capire quali sono quelle ulteriori iniziative che
voi individuate come necessarie al completamento del testo
licenziato. È quanto meno curioso che queste ulteriori iniziative
utili a completare il testo licenziato vengano individuate in tutte
le funzioni non degli uffici periferici dello Stato, che potrebbe
essere un concetto molto ampio, ma codificato, ma in tutte le
funzioni degli uffici periferici statali aventi sede a Torino.
Vorremmo allora capire se l'ufficio di Torino, che si occupa di
archivi storici, sia un ufficio ad autonomia differenziata rispetto
agli altri uffici, perché ci sembra paradossale che il riferimento
venga fatto rispetto all'ufficio di Torino, quando non sappiamo se
i beni archivistici che verranno poi individuati da questa
Commissione siano allocati tutti esclusivamente presso gli uffici
di Torino o presso altri uffici. Riteniamo perciò quanto meno
discutibile che vi sia un riferimento esplicito alla sede di
Torino, perché potrebbe essere un riferimento limitativo a quella
funzione di ricognizione ed individuazione dei beni archivistici
che dovrà attuare la Commissione mista da costituirsi. Vorremmo poi
capire cosa voglia dire prevedere che vengano esercitate quelle
funzioni, perché, se è chiaro che siano esercitate in sostituzione
- e non più da altri uffici, ma solo dagli uffici regionali neo
costituiti - ha un senso, ma se andiamo a consentire che vengano
esercitate anche dagli uffici regionali, avremmo una concorrenza
delle funzioni; perciò riteniamo che più che prevedere l'esercizio
sarebbe utile prevedere il trasferimento delle funzioni attualmente
esercitate ad un'altra latitudine.
Altro aspetto sul quale vorremmo avere qualche chiarimento: è
vero, viene citato il comma 661 della finanziaria 2007, nel quale
si dice che le norme di attuazione dovranno precisare le modalità e
l'entità dei risparmi nel bilancio dello Stato, ossia lo Stato
trasferisce delle funzioni amministrative alle Regioni a statuto
speciale e nel farlo deve indicare i risparmi che consegue lo
Stato, ossia che lo Stato non abbia aggravio e che non mantenga i
medesimi oneri, ma non dice, come mi sembra di poter leggere, che
non vengano riconosciuti trasferimenti finanziari minori magari,
per conseguire questo risparmio, alle Regioni a statuto speciale
che conseguono le competenze in precedenza statali. Con tali 2
norme di attuazione ci sembra di capire che venga avviato un
procedimento innovativo, ossia per la prima volta la Regione si fa
carico di funzioni amministrative a costo zero o, meglio, sul
presupposto che quei costi verranno totalmente assorbiti dalle
risorse correnti di cui dispone la Regione. È un principio nuovo,
perché quando c'era il trasferimento di funzioni e soprattutto di
uffici e dunque di personale dello Stato... cito un argomento sul
quale abbiamo recentemente discusso in Consiglio, ossia le funzioni
in materia di ufficio del lavoro, c'era stato un lungo confronto
proprio sugli oneri finanziari per il trasferimento del personale.
Qui anche non si fa riferimento al personale... perché, se non
abbiamo inteso male, gli archivi storici che attualmente sono
gestiti dallo Stato hanno personale che sta nei ruoli dello Stato.
Con questa norma di attuazione si fa riferimento al trasferimento
delle funzioni amministrative, ma non c'è alcun passaggio sul
personale, nel senso che il comma 7 dell'articolo unico dice che
gli oneri finanziari, compresi quelli per il personale, sono a
carico della Regione, ma nulla viene detto su cosa sarà di quel
personale, per il qual penso a rigore non ci siano gli strumenti
per poterlo trasferire d'imperio negli organici regionali. Comunque
sia, a prescindere dal fatto che quel personale possa accettare o
meno di transitare - non sappiamo con quali garanzie perché qui non
se ne parla - nei ruoli regionali, vorremmo capire dall'Assessore
Marguerettaz quali sono gli oneri che vengono stimati nella
gestione di queste 2 funzioni che verranno trasferite alla Regione,
o se pensate che attraverso l'istituto della mobilità interna e, di
conseguenza precludendo il trasferimento di quel personale ai ruoli
regionali, si possano gestire queste nuove funzioni. Perché
comunque esiste un problema di copertura finanziaria e penso che,
se non nelle norme di attuazione, quanto meno nella relazione con
cui sono state accompagnate queste norme in Consiglio regionale
debbano essere indicati i costi che vengono stimati per la gestione
di tali funzioni. Penso che il dibattito, al di là dei facili
entusiasmi sul cuore della materia, che è il patrimonio
archivistico, debba affrontare gli aspetti di tipo amministrativo e
finanziario, non ultime anche le fonti che hanno trasferito
competenza legislativa in materia.
Prima di poter esprimere un voto compiuto su questa norma, penso
sia opportuno che da parte dei banchi della Giunta venga data
integrazione alla relazione di presentazione della norma
stessa.
Président
- La parole au Président de la Région,
Caveri.
Caveri (UV)
- Cercherò di essere chiaro nelle mie
risposte, perché alcuni ragionamenti che ho sentito sono un po'
cervellotici. Capisco che il Consiglio regionale dura 2 giorni che
vi siano 10 punti o ve ne siano 60, ma è anche vero che, a fronte
di certe discussioni, cercherò di offrire nel limite del possibile
una serie di risposte, perché siamo andati molto al di là del
contenuto della norma stessa.
Il punto di partenza riguarda la procedura. Qual è la procedura
era l'interrogativo che si poneva la collega Squarzino. Intanto la
procedura è quella prevista dall'articolo 48bis dello Statuto,
esiste una Commissione paritetica composta in maniera paritaria da
3 esperti dello Stato e 3 esperti della Regione, questa volta
politicamente si era anche plaudito alla presenza di un
rappresentante dello Stato che aveva anche una veste regionale,
quindi pensavamo che questa componente sarebbe stata
entusiasticamente schierata dalla parte della Regione, vista la
comune radice autonomistica, invece possiamo oggi constatare che il
prof. Louvin è un rappresentante dello Stato nella Paritetica, per
cui non abbiamo visto particolari sforzi da parte sua. Riteniamo
pertanto che debba avere una duplice personalità, una specie di
schizofrenia: quando siede in quei banchi per lo Stato è statale a
tutti gli effetti, questo credo sia opportuno dirlo, perché era un
dubbio che era venuto anche al collega Sandri nel corso di una
discussione in quest'aula. Credo che l'articolo 48bis, da questo
punto di vista, sia assolutamente chiaro: prevede che la norma di
attuazione venga definita dalla Commissione paritetica, tale norma
viene al parere di questo Consiglio, espresso tale parere va al
Consiglio dei ministri, al quale partecipa il Presidente della
Regione ai sensi dello Statuto, dopodiché, firmata da parte del
Capo dello Stato la norma di attuazione, tale norma finisce sulla
Gazzetta ufficiale.
Nel momento in cui esaminiamo l'articolo 48bis, vi sono
anzitutto 2 osservazioni da fare: una a beneficio del collega
Frassy. Il nostro articolo 48bis, per fortuna, è più sviluppato,
essendo stato scritto nel 1993, delle norme presenti in altri
statuti, perché questa norma che ho avuto l'onore di scrivere di
mio pugno parla di
"disposizioni di attuazione del presente
Statuto"
, ma anche di
"disposizioni per armonizzare la
legislazione nazionale con l'ordinamento della Regione..."
- e
scrivendo
"ordinamento"
viene compreso anche il decreto
luogotenenziale del 1945 e successivi decreti prima dello Statuto
di autonomia -
"... tenendo conto delle particolari condizioni
di autonomia attribuita alla Regione"
. Questo ci ha permesso
nel tempo di poter trattare con norme di attuazione anche argomenti
non presenti nello Statuto: il caso più significativo è l'edilizia
universitaria, ci siamo occupati di edilizia universitaria pur non
essendovene assolutamente cenno nello Statuto di autonomia.
La collega Squarzino ha detto: "il testo licenziato dalla
Commissione paritetica è un testo non modificabile" e ha ragione;
questo è il tema che abbiamo sempre posto al "Governo Berlusconi"
come al "Governo Prodi", perché sappiamo che così non è sempre
avvenuto; anche in questa legislatura molto spesso siamo stati
posti di fronte a delle modifiche che sono intervenute fra il
licenziamento della norma della Commissione paritetica e il
Consiglio dei ministri senza tornare alla Commissione paritetica:
mi riferisco al Catasto e alla Motorizzazione civile, noi lo
abbiamo contestato. Riteniamo invece del tutto legittimo che il
Presidente della Regione, che non va a fare "la bella statuina" al
Consiglio dei ministri, abbia la possibilità, specie se impegnato
come in questo caso da un ordine del giorno del Consiglio
regionale, di chiedere in sede di Consiglio dei ministri un
rafforzamento in senso migliorativo della norma di attuazione,
anche chiedendo un ritorno indietro della norma in Commissione
paritetica qualora vedesse che in sede di Consiglio dei ministri
esiste una volontà che va verso un miglioramento della norma di
attuazione.
"Qual è la ratio", chiede il collega Frassy, con un
approfondimento di diritto costituzionale, per cui ci andiamo ad
occupare di materie che apparentemente, secondo la riforma del
titolo V della Costituzione, sono assegnate interamente allo Stato
dal nuovo articolo 117... sicuramente l'articolo 48bis lo consente,
ossia consente l'armonizzazione; abbiamo molte materie che sono
nostre... e che rimarranno nostre... anche da altre norme di
attuazione dopo la riforma dell'articolo 117, perché si ritiene che
le norme di attuazione possono sempre armonizzare la legislazione
nazionale con l'ordinamento della Regione: questa è una prima
strada.
La seconda strada ci è indicata dallo Stato ai sensi del comma
661 della finanziaria 2007. Qual è stato il ragionamento che le
Regioni a statuto speciale e le Province autonome hanno fatto nella
trattativa con lo Stato sull'ordinamento finanziario? Non tocchiamo
l'ordinamento finanziario, ma acconsentiamo a quanto parzialmente
già avvenuto in passato con la norma di attuazione con cui la
Regione si è assunta le spese sull'invalidità civile, o con la
norma di attuazione con cui la Regione si è assunta le strade
statali delle vallate laterali, ossia già in passato abbiamo
ottenuto delle deleghe in alcune materie come l'invalidità civile
partendo dal presupposto di non toccare i 9/10 dell'ordinamento
finanziario, ma assumendoci noi medesimi delle competenze nuove. È
il caso dei veterinari di ieri ed è il caso di queste funzioni
miste fra il 48bis - armonizzazione della legislazione dello Stato
- ed assunzioni di costi.
Chiaramente - e vengo al merito della questione spiegando anche
alla collega Squarzino come mai c'era nelle sue dichiarazioni una
certa ambiguità - ci siamo presentati con un testo che era
chiarissimo, era un testo sul quale Trento e Bolzano stanno
lavorando avendo presentato una norma di attuazione del tutto
simile a quella che abbiamo proposto alla Paritetica. Il
ragionamento che facevamo era il seguente. Prescindendo
dall'interesse regionale o dall'interesse nazionale di un qual
certo documento, riteniamo sia territorialmente logico che questo
documento sia fisicamente presso gli archivi storici della nostra
Regione, immaginando, qualora lo si ritenesse necessario, che vi
sia una parte dedicata all'Archivio storico regionale di interesse
regionale e una parte dedicata all'Archivio storico di interesse
nazionale. Una delega assolutamente consentita dalla legge che
avrebbe obbligato la Regione a seguire quelle medesime attenzioni
che in maniera molto puntuale sono scritte anche nel testo odierno,
quindi dobbiamo nel trattare i documenti seguire dei protocolli non
italiani, ma ormai internazionali e questo avrebbe consentito allo
Stato un evidente risparmio. Lo Stato non ha voluto risparmiare, ha
preferito restare in una situazione ondivaga e ambigua, perché?
Perché in Valle d'Aosta, collega Frassy - ed è la ragione per la
quale non potremmo chiedere il trasferimento di alcuna unità di
personale -, l'Archivio di Stato, malgrado una legge dello Stato
del 1963, e la Sovrintendenza ai beni archivistici... l'uno si
occupano dei documenti di interesse pubblico e l'altra si occupa
dei beni di interesse pubblico, ma che sono emanazione di
privati... non sono mai nati. Da una parte quindi queste funzioni
sono in parte, sulla base di un'antica prassi, state assunte
dall'Archivio storico regionale in una specie di mutua intesa con
gli uffici statali di Torino; dall'altra, gli uffici statali di
Torino hanno avuto una sorta di disinteresse sostanziale nei
confronti della Valle d'Aosta, che è rimasta lassù rispetto agli
interessi che questi uffici potevano avere nei confronti della
nostra Regione. Oggi quindi non potremmo avere trasferimenti di
personale per il semplice motivo che il personale di Torino...
personale non trasferibile alla Regione perché il principio della
regionalizzazione del personale è sempre un principio territoriale,
ossia non possiamo immaginare che la Valle d'Aosta si fa trasferire
un dipendente dell'Archivio di Stato di Torino o un dipendente
della Sovrintendenza archivistica - nella soluzione prospettata
dallo Stato resta un doppio regime, ossia resta un regime della
Regione molto importante - ed è la ragione per cui comunque la
norma di attuazione va approvata e resta un secondo regime più
tipicamente dello Stato che non condivido, perché sarebbe stato più
logico dare una delega alla Regione sapendo che questi uffici
statali mai nasceranno in Valle d'Aosta. Infatti, se l'Archivio
storico non è nato dal 1963 ad oggi e se la Sovrintendenza
archivistica non è nata dal 1992 ad oggi, è perché lo Stato non
intende farli! Anzi, semmai, sta smantellando degli uffici
periferici a beneficio di un accorpamento.
La collega Squarzino suggeriva di informatizzare; certo, ma è la
Regione semmai che informatizza perché la qualità dei servizi
statali dei prossimi anni nel settore degli archivi evidenzia delle
eccellenze, come in parte a Torino, ma anche delle situazioni
penose.
Ritengo che la soluzione prospettata sia una soluzione
soddisfacente, ritengo sia legittimo nell'esprimere parere
favorevole da parte del Consiglio lanciare un messaggio al
Presidente che parteciperà al Consiglio dei ministri, dicendogli:
"qualora tu veda una possibilità oggettiva di miglioramento, o la
ottieni al Consiglio dei ministri, oppure chiedi di far retrocedere
la norma di attuazione alla Commissione paritetica per trattare
nuovamente l'argomento".
È chiaro che la copertura finanziaria, collega Frassy, nella
soluzione oggi prospettata non avrebbe significato perché gli
uffici dello Stato restano gli uffici dello Stato e gli uffici
della Regione restano gli uffici della Regione, immaginando che
oggi non abbiamo neanche idea ed è per quello che bisogna
repertoriare l'esistente sulla base di quella Commissione dalle
caratteristiche tecniche sulla quale dovrà essere trovata l'intesa
fra la Regione e lo Stato: questa è la dimostrazione che dentro la
Commissione paritetica è entrata una proposta regionale cristallina
come l'acqua di fonte, che consentiva una soluzione di tutti i
problemi, ma ne è uscita una che ha degli elementi di ambiguità.
Dovevamo buttarla nel cestino? Dovevamo dire ai membri di parte
regionale di respingerla? Credo che, avendo degli elementi
migliorativi, nella logica dei piccoli passi questa dovesse essere
accolta.
Vale la stessa cosa per le dighe. Quando abbiamo prospettato una
soluzione tecnica che avrebbe consentito allo Stato un risparmio,
perché in questo caso vi sono dei funzionari che in Valle d'Aosta
si occupano per lo Stato del Registro italiano dighe, anche in tale
caso, come per la delega sull'Archivio di Stato e sulla
Sovrintendenza archivistica, ci sarebbe stato un risparmio, c'è
questo arroccamento di alcuni funzionari statali che non vogliono
perdere determinati privilegi, per cui è legittimo... ed è giusto
che sia così, ossia è giusto che, in forza di tutte le modifiche
derivanti o dalla "Bassanini" del tempo che fu... perché in questo
caso lei vede che viene citato il decreto n. 112, quindi sono
ancora le "Bassanini", o derivanti dall'applicazione del titolo
V... è legittimo che i Valdostani chiedano trasferimenti di poteri
e di funzioni e di competenze sempre attraverso le norme di
attuazione. Come lei sa, nelle fonti del diritto, la norma di
attuazione si pone in una posizione intermedia fra la legislazione
ordinaria e la legislazione di rango costituzionale, offrendo un
irrigidimento che evita che con la semplice legislazione ordinaria
queste materie possano essere modificate ad uso e consumo del
Parlamento.
Spero quindi, nel ringraziare i colleghi che sono intervenuti
sull'argomento - e poi sarà l'Assessore Viérin a tornare sulla
questione delle sollecitazioni riguardanti i miglioramenti degli
archivi che rappresentano il nostro passato e sarebbe paradossale
che non volessimo nei prossimi anni investire in questo settore -,
di aver chiarito che è legittimo l'ordine del giorno, non turba gli
elementi ordinamentali e le procedure, che la base giuridica in
parte è l'articolo 48bis e sicuramente il comma 661 della legge
finanziaria, che consente alla Regione di ottenere delle deleghe o
dei trasferimenti nelle diverse materie. Anch'io avrei auspicato un
passo più decisivo da parte dello Stato, con la regionalizzazione
del RID da un lato e con l'affidamento alla Regione di una delega
chiara anche sugli archivi di interesse nazionale.
Président
- La parole à l'Assesseur à l'éducation et à la
culture, Viérin Laurent.
Viérin L. (UV)
- Pour annoncer avant tout que je partage
l'ordre du jour présenté et aussi les considérations du Président,
que je remercie, car toute la question liée aux Archives a été
suivie par le Président en collaboration avec les bureaux des
Archives historiques, donc je voudrais remercier aussi Joseph
Rivolin et Maria Costa qui ont travaillé à ce dossier. Cet aspect
c'est un pas ultérieur avant tout de revendication de nos
compétences et aussi un pas de l'avant qui témoigne de
l'attachement que nous donnons à nos Archives historiques. Ce
patrimoine est un patrimoine de toute la Communauté valdôtaine, je
partage les considérations de la collègue Squarzino et du collègue
Frassy; j'avais eu occasion de répondre ici au Conseil sur nos
intentions de finalement revaloriser ces kilomètres d'archives dont
notre Région dispose qui sont fruit de notre passé. Nous sommes
donc en train de travailler à cette "Citadelle des archives" que
nous attendons depuis longtemps, une citadelle qui à travers un
parcours devra non seulement préserver tout ce patrimoine, mais
devra aussi donner la possibilité à tous, car nous croyons que le
patrimoine culturel doit être accessible à tout le monde, d'y avoir
accès. D'un côté conservation et, de l'autre, aussi jouissance de
la part du public; donc pour dire que nous accueillons les
sollicitations des collègues et que nous nous activerons pour
travailler dans ce sens.
Président
- La parole au Conseiller Frassy, pour deuxième
intervention.
Frassy (CdL)
- Intervengo per la seconda volta, perché
devo dire che il ragionamento fatto dal Presidente Caveri è
illuminante, nel senso che apre una serie di problemi, dei quali
forse è bene chiarire la portata nell'ambito del dibattito
generale. Non avevamo chiara la funzione di questo ordine del
giorno, abbiamo capito dov'è il problema. Il problema, colleghi
soprattutto della maggioranza, è che tale norma di attuazione
rischia di essere un "boomerang", rischia ossia di spogliare...
(interruzione del Presidente della Regione, fuori
microfono)
... l'intesa deve essere conseguita, Presidente... rischia di
spogliare gli Archivi regionali di quei documenti che interessano
la storia nazionale pur essendo stati formati in Valle d'Aosta,
perché? Perché è vero che l'articolo 48bis consente
l'armonizzazione con l'ordinamento, ma qui siamo senza competenze
legislative e dov'è la differenza fra le funzioni amministrative e
le competenze legislative? È importante, perché, quando la Regione
ha competenze legislative, la Regione sostituisce lo Stato: la
Regione svolge le funzioni che altrimenti avrebbe svolto lo Stato.
Noi ci troviamo ad avere semplicemente un trasferimento di funzioni
amministrative, tanto che il comma 3 è centrale: è il frutto dello
stravolgimento rispetto alla norma che avremmo condiviso e
sottoscritto, entrata in Commissione paritetica...
(nuova interruzione del Presidente della Regione, fuori
microfono)
... Presidente, può fare anche lei il secondo intervento!
Cosa dice il comma 3... quel comma dice che vengono individuati
da questa Commissione che verrà costituita in maniera paritetica i
beni che hanno interesse regionale e quelli che hanno interesse
statale, aggiunge che con decreto del Ministero per i beni e
attività culturali verrà approvato l'elenco dei beni di interesse
regionale e viene disposto di questi beni l'affidamento in custodia
e manutenzione presso l'Archivio regionale. La norma prosegue e
dice che per i beni di interesse nazionale è disposto l'affidamento
in custodia e manutenzione al competente Archivio di Stato. Dove si
trova l'Archivio di Stato? L'Archivio di Stato in base a questa
norma non sta in Valle d'Aosta, sta quanto meno a Torino o in
qualsiasi località situata fuori dal territorio regionale. Se
avessimo invece noi un trasferimento di competenza legislativa,
potremmo essere i custodi sia dell'Archivio di interesse regionale,
sia dell'Archivio di interesse nazionale. Questa norma di
attuazione allora è pericolosissima perché delega funzioni
amministrative che hanno solo 2 funzioni: quella di normare i
regolamenti di funzionamento della struttura stessa, che poi "de
facto" è già gestita, se abbiamo inteso bene, dagli uffici della
Sovrintendenza, perché attualmente è la Sovrintendenza regionale
che sta gestendo e che ovviamente gestisce sulla base dei
regolamenti statali, perché la competenza e le funzioni
amministrative sono quelle disposte dallo Stato. Andremo a poterci
dilettare nei regolamenti di funzionamento della struttura e
potremmo anche modificare i regolamenti di accesso, che anche oggi
sono i regolamenti dello Stato. Qual è la sostanza? La sostanza è
che abbiamo in quei locali documenti di interesse nazionale e di
interesse regionale che vengono gestiti in base alle regole dello
Stato da una struttura che grava essenzialmente sui bilanci
regionali. Non avendo deleghe, né competenze, ovviamente c'è questo
patto che il Presidente Caveri ha definito tacito per cui si cerca
con il minimo sforzo di gestire l'esistente, evitando che ci
possano essere deterioramenti dei documenti.
Qual era l'interesse della Regione? Era quello di acquisire
delle competenze che facessero sì che in Valle d'Aosta le funzioni
statali, non solo amministrative, ma anche legislative fossero
svolte dalla Regione Valle d'Aosta, come avviene ai sensi delle
materie indicate negli articoli 2 e 3 dello Statuto. In quelle
materie non c'è competenza statale, ma è la Regione che sostituisce
lo Stato: così i trasporti su funivie, così la caccia e la pesca,
così l'ordinamento degli enti locali... la Regione è Stato. In
questo caso no, in questo caso andiamo a creare un archivio che ha
una valenza regionale e andiamo a togliere da quell'archivio quei
documenti che, pur riguardando la storia della Valle d'Aosta,
possono avere un interesse nazionale. Pensiamo alla vicenda del
dopoguerra, ai tentativi di annessione, al primo "Governo regionale
Chabod", pensate che non siano di interesse nazionale? E, se verrà
sancito, come è abbastanza ovvio, questo interesse nazionale, quei
documenti che oggi sono qui consultabili, prendono la strada di un
archivio dello Stato e, visto che non abbiamo la delega a gestire
l'Archivio dello Stato, tali beni come minimo se ne vanno in quel
di Torino. Mi sembra un'autonomia un po' bizzarra quella che stiamo
cercando di conseguire, perché è un'autonomia che ci depaupera di
una serie di importanti e preziosi documenti storici.
A fronte di questa situazione, abbiamo capito qual è la funzione
dell'ordine del giorno: l'ordine del giorno che il Presidente
Caveri deve riuscire a fare è quello che la Commissione paritetica
non è riuscita a fare! È quello che non ho capito per quale motivo
questo Consiglio non ha il coraggio di fare: di difendere la nostra
autonomia, di difendere il nostro patrimonio storico e culturale!
Il Presidente mi potrà dire che poi ci sarà l'intesa, perché il
comma 6 dice:
"il Ministero per i beni e le attività culturali e
la Regione possono stipulare intese per la valorizzazione integrata
dei beni archivistici..."
, ma se queste intese avessero il fine
che tutti qui condividiamo: di far sì che la Regione possa
custodire anche gli archivi di interesse nazionale, che bisogno vi
è di scrivere che si può raggiungere un'intesa non specificando poi
su quali presupposti e su che cosa, e non si scrive il comma 3
dell'articolo unico in maniera diversa? Il comma 3 dell'articolo
unico andava scritto in maniera chiara e non c'era bisogno di
mettere un comma 6, che dice tutto e non dice nulla, perché, se
l'intesa non verrà conseguita e a seconda di come verrà
conseguita... le risultanze della disponibilità in Regione di certi
archivi rimarranno aleatorie e difficilmente potranno rimanere
nella disponibilità del costituendo Archivio regionale.
Noi allora pensiamo che questa norma di attuazione non sia una
norma che ci fa fare dei passi avanti: non ci fa fare dei passi
avanti perché, dal punto di vista degli oneri finanziari, non
acquisiamo nulla. È vero che in passato c'erano state delle norme
di attuazione che avevano trasferito delle competenze e non avevano
trasferito risorse finanziarie, ma è anche vero che, quando c'erano
stati i trasferimenti di quelle competenze, era in discussione il
meccanismo dell'importo sostitutivo dell'IVA da importazione; di
conseguenza, noi avevamo l'esigenza di blindare quelle somme
rilevanti che, non essendo più percepite nei 9/10 dell'IVA, erano
state quantificate "a forfait" con un accordo a cui lei aveva
partecipato. C'era perciò una motivazione e c'era una contropartita
finanziaria, anche se non correlata direttamente alle norme di
attuazione. Qui invece si richiama semplicemente il comma 661 della
legge finanziaria, dove non si dice che non vengono trasferite
risorse, ma si dice che nel trasferire funzioni con norme di
attuazione lo Stato deve conseguire un risparmio e conseguire un
risparmio non vuol dire esattamente trasferirle a costo zero. Dal
punto di vista dei trasferimenti finanziari, perciò la Regione non
ci guadagna nulla, ma quello che è più drammatico è che non è
garantito che in Valle d'Aosta rimanga ciò che oggi è conservato.
Questa è allora una norma di attuazione molto pericolosa, perché
trasferisce una competenza a sovranità limitata sugli archivi
storici, non dà garanzie sul percorso dell'intesa successiva e
sappiamo bene come molte volte sia stato difficile e altre volte
non sia stata assolutamente trovata l'intesa su certe problematiche
con il Governo nazionale; di conseguenza, non ci sentiamo di
imbarcarci in un'avventura e in un'avventura che sicuramente non dà
quelle garanzie che dovrebbero essere garanzie minime per poter
votare con convinzione una norma che trasferisca competenze e non
che faccia correre il rischio di perdere beni archivistici e
storici. Sono questi i motivi per cui il nostro gruppo, pur essendo
convinto che la Regione abbia motivo di rivendicare una competenza
in materia di archivi storici, esprimerà un voto di astensione su
tale norma di attuazione, in quanto il trasferimento a queste
condizioni soltanto delle funzioni amministrative è un
trasferimento sicuramente che non soddisfa la legittima volontà di
poter esprimere una piena competenza su tale materia.
Président
- La parole au Président de la Région,
Caveri.
Caveri (UV)
- Visto che parliamo anche per i resoconti
stenografici, perché magari un giorno qualcuno si occuperà di
questa norma di attuazione e troverà brillante l'intervento del
Consigliere Frassy e vagamente catatonico il Presidente, che non
rispose alle sue obiezioni... intanto lei, come si è notato, non ha
letto con attenzione la norma di attuazione, perché l'intesa di cui
parlavo è quella sull'individuazione dei beni: cos'è regionale e
cos'è nazionale deve avvenire con l'intesa, se l'intesa non c'è,
resta tutto com'è adesso. Non vedo quindi la preoccupazione così
autonomistica... scopro in lei una "vena" autonomistica che quasi
mi commuove, non l'avevo vista nel periodo delle norme di
attuazione così sparagnine del "Governo Berlusconi", dove al tavolo
della Commissione paritetica "non si spuntava un fico secco"! Lei
però ha un "penchant" autonomista che si sta scoprendo come una di
quelle sorgenti di montagna che d'improvviso escono fuori a
zampillare, che non avevamo mai visto! Sono molto contento di
venire sorpassato a Destra da un nuovo Frassy: un Frassy
autonomista al limite quasi del federalismo, ne sono lieto,
frequentando noi pian piano sta diventando migliore!
L'esercizio delle funzioni amministrative senza funzioni
legislative è un classico da manuale, peraltro fatto salvo che la
Regione può organizzare i propri uffici come vuole già adesso, può
organizzare come vuole la parte informatica degli archivi storici,
con molta franchezza gradirei anche avere una competenza
legislativa in questa materia. Non si capisce quale tipo di
originalità potremmo esprimere con una legislazione di tale genere,
quindi a me andava benissimo tenere le funzioni amministrative e la
delega da parte dello Stato dell'esercizio di quegli uffici
periferici dello Stato che sono l'Archivio di Stato e la
Sovrintendenza; non è stato possibile, ritengo comunque che questa
norma sia un passo in avanti.
Presidente
- La parola al Consigliere Frassy, per
dichiarazione di voto.
Frassy (CdL)
- Dichiarazione di voto che vuole essere
anche una precisazione al Presidente. Ho la pessima abitudine di
leggere tutto, forse mi sono spiegato male e cercherò di spiegarmi
meglio. Nel momento in cui l'intesa è prevista anche al comma 3,
quel comma a definizione dell'intesa pone un principio: che ci
debbano essere dei beni di interesse nazionale e dei beni di
interesse regionale. Al di là di quello che finisce di qui e di
quello che finisce di là, è evidente che ci saranno dei beni
archivistici di interesse nazionale che prenderanno un'altra
strada. Penso che non si tratti di essere esageratamente
autonomisti, ma si tratti di non essere esageratamente masochisti.
Mi sembra strano che qualcuno, nel far finta di rivendicare il
tutto, si trovi alla fine con la metà di quello che ha, perché
questo è il rischio. Può darsi che il rischio non si concretizzi,
ma riteniamo che sia irresponsabile che questo Consiglio non abbia
il coraggio di affrontare il tema e di dire: "piuttosto che correre
tale rischio, facciamo un passo indietro". Vorremmo capire qual è
la logica che sovrintende a tale vocazione masochistica della
maggioranza del Consiglio regionale.
