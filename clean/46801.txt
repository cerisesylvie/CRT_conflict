Classificazione
CONSIGLIO REGIONALE
Attività consiliare d'aula



Oggetto del Consiglio n. 3165 del 24 gennaio 2024 - Resoconto
OBJET N° 3165/XVI - Communications du Président du
Conseil.
Bertin (Presidente) -
Alla presenza di 32 Consiglieri,
possiamo dare avvio al Consiglio regionale. Punto n. 1.
In apertura di questo Consiglio, tengo a ricordare che il 27
gennaio ricorre il Giorno della Memoria, data dell'anniversario
della Liberazione di Auschwitz nel 1945 e celebrazione
internazionale della Memoria della Shoah.
Una giornata che si colloca in un contesto geopolitico
internazionale molto complicato, segnato dalla guerra in
Medio-Oriente e un crescente antisemitismo e islamofobia, e, nel
nostro Paese, dai saluti romani alle commemorazioni di nostalgici
fascisti.
In questo momento è bene quindi avere memoria di questa data,
che ci riporta indietro al regime fascista, alle leggi razziali,
alla persecuzione dei cittadini ebrei, alle persone che hanno
subìto la deportazione, la prigionia, la morte. Ma che ci ricorda
anche coloro che, su diversi fronti, si sono opposti al progetto di
sterminio, anche a rischio della propria vita per salvarne
altre.
La Conferenza dei Capigruppo, riunitasi ieri, ha convenuto di
rinviare il punto 5 all'ordine del giorno (la nomina del Comitato
servitù militari), e di abbinare la trattazione dei punti 7.03 e
7.05 (question time incendio Aymavilles).
Vi segnalo, infine, che i gruppi di opposizione mi hanno
chiesto, con nota pervenuta ieri, di sollecitare il Presidente
della V Commissione a convocare, con urgenza, una riunione per la
programmazione dei lavori.
Si è prenotato il consigliere Marguerettaz sulle
comunicazioni.
Marguerettaz (UV) -
Grazie Presidente. Volevo anch'io
evidenziare l'importanza del Giorno della Memoria perché in questo
periodo, in cui ci sono delle voci negazioniste, che sottovalutano
e fanno dei paralleli azzardati sulla tragedia della Shoah, credo
che sia importantissimo, per le istituzioni, creare dei momenti
dove viene trasmesso quello che è stato il dramma che si è compiuto
in quel momento storico.
Sicuramente, quando c'è stata l'occasione di portare i ragazzi
ad Auschwitz, a Mauthausen, i giovani hanno potuto capire cosa è
accaduto in quel periodo.
Presidente, colleghi, vi porto via due minuti per un'evidenza e
per una questione che parte da una notizia di cronaca dei giorni
scorsi. Purtroppo abbiamo iniziato l'anno di nuovo con una morte
sul lavoro, un tema che credo sia all'attenzione del Governo e
delle istituzioni, un tema molto sentito e su cui comunque dobbiamo
impegnarci.
Quando si parla di temi generici, sicuramente si fa una cosa
buona, ma poi si rientra anche nel dettaglio, nel particolare, e
questa morte sul lavoro mi ha particolarmente colpito, perché era
un ragazzo di origine tunisina che è arrivato in Valle d'Aosta nel
1990. Ha lavorato come un dannato, rispettoso, ossequioso, si è
fatto una famiglia, quattro figlie. Io credo che queste tragedie
debbano in qualche modo farci riflettere.
Lo dico e approfitto per dire che è stata aperta una
sottoscrizione a favore di questa famiglia. Chi volesse contribuire
ad aiutare questa famiglia catapultata nel dramma farà una cosa
buona.
Presidente -
Si è prenotato il consigliere Padovani.
Padovani (FP-PD) -
Sempre sulle comunicazioni,
innanzitutto per unirmi alle sue parole che riguardano il Giorno
della Memoria.
In secondo, perché sull'ultimo punto vorrei dare comunicazione
che nella giornata di ieri è stata inoltrata la convocazione della
V Commissione per lunedì 29 alle ore 11:00; convocazione che
peraltro era stata già predisposta nei giorni precedenti, ma che
solo ieri ho inoltrato.
Presidente -
Consigliere Aggravi ne ha facoltà.
Aggravi (RV) -
Penso che sulle tematiche che sia lei che
il collega Marguerettaz avete voluto mettere in risalto e sui cui
avete detto delle parole più che condivisibili, io non voglio
tornare ma voglio invece ringraziare il Presidente della V
Commissione e il Presidente della IV Commissione per aver
finalmente convocato la IV Commissione il primo di febbraio con le
audizioni richieste dalle forze d'opposizione in Consigli passati e
anche ringraziare il solerte Presidente della V Commissione che
sappiamo ha tanto lavoro e tanto ha dato nello scorso anno e che
quindi si era dimenticato sino, guarda caso, alla giornata di ieri,
quando abbiamo noi, come capigruppo di opposizione, dovuto
obbligare il collega Restano a scrivere di suo pugno una
comunicazione che poi è stata sottoscritta da tutte le forze per
chiedere l'intervento del Presidente, che tra l'altro fa parte del
suo stesso gruppo, e finalmente lei è riuscito a convocarla.
Tra l'altro sicuramente era già prevista in una giornata in cui
la V Commissione di solito non si riunisce, perché è dedicata alla
II Commissione.
Siamo comunque contenti che nei cassetti del collega Padovani ci
fosse questa convocazione e che sia uscita, tutto è bene quel che
finisce bene; ci auguriamo che finalmente l'agenda, non soltanto di
una prossima convocazione, ma di prossime convocazioni della V
Commissione, si possa definire lunedì, come anche si possa far
chiarezza sugli aspetti di cui già abbiamo avuto modo di parlare in
IV Commissione, e questo è rimandato al primo febbraio.
Lei sicuramente, collega Padovani, risponderà e dirà qualcosa,
però ovviamente la tempistica certifica una sua azione successiva a
varie azioni, perché non è nato ieri il problema: c'è una mozione
che è stata presentata per organizzare un sopralluogo, c'è tutta
una serie di richieste di approfondimenti che decantano dalla
discussione del Piano della salute e del benessere sociale e tanti
altri impegni presi in quest'aula, non soltanto da lei ma anche,
soprattutto, da chi si occupa delle tematiche di cui la sua
Commissione dovrebbe fare qualcosa.
Io inviterei anche a vedere il lavoro fatto dalla V Commissione
che è importantissimo rispetto all'attività fatta dalle altre
Commissioni.
Ben venga quindi che lei finalmente si sia svegliato.
Presidente -
Consigliera Erika Guichardaz, a lei la
parola.
Guichardaz E. (PCP) -
Intervengo anche io rispetto alla
lettera che abbiamo inviato ieri come capigruppo di minoranza, per
evidenziare un'altra cosa rispetto a quelle già dette dal
Consigliere Aggravi, ossia che l'ultima convocazione della V
Commissione risale al 18 dicembre: è passato oltre un mese. È una
Commissione che non era coinvolta né da possibili assenze né da
altro, quindi non è assolutamente giustificabile un lasso di tempo
così lungo per l'assenza di queste convocazioni e soprattutto alla
luce delle tante iniziative portate all'interno di questo Consiglio
regionale, che hanno chiesto con forza la convocazione di quella
Commissione che - e questo lo dico per chi ci segue da casa, che
quindi non conosce i temi di quella Commissione - non è una
Commissione che si occupa di chissà che cosa, ma si occupa dei temi
della sanità, delle politiche sociali e dell'istruzione, che sono i
temi di cui dibattiamo maggiormente all'interno di questo Consiglio
regionale, quindi spesso forse le audizioni e il lavoro in
Commissione hanno fatto sì che non ci fossero da porre altre
domande all'interno di questo Consiglio regionale.
Bene quindi questa convocazione, bene che fosse lì non si sa da
quanto ma che poi forse sia stata risvegliata dalla lettera dei
capigruppo di minoranza, ma ribadisco che quella Commissione non
era convocata dal 18 di dicembre.
Presidente -
Consigliere Padovani un minuto perché è
stato chiamato in ballo dal consigliere Aggravi.
Padovani (FP-PD) -
Non so se per una precisazione o per
un fatto personale, comunque due precisazioni: la prima è che la
Commissione ovviamente non è stata convocata dal 18 dicembre perché
nel frattempo, probabilmente qualcuno non se n'è accorto, ma c'è
stato anche il periodo delle feste nel quale tutte le Commissioni
non vengono convocate.
La seconda: collega Aggravi, la Commissione è convocata lunedì
29 perché, come lei ben saprà, il giorno canonico della quinta è
mercoledì. Mercoledì è giorno di Fiera e io penso che noi tutti
saremo ben contenti di andare a visitare la Fiera e le opere dei
nostri artigiani.
Se lei non è d'accordo a me dispiace, però io pensavo di fare
cosa gradita a tutti nel lasciare liberi i giorni della Fiera per
poterla visitare. Ecco perché l'ho convocata il 29.
Presidente -
Con questa precisazione, possiamo chiudere
l'argomento? Consigliere Aggravi un minuto.
Aggravi (RV) -
Presidente, io vorrei ricordare al collega
Padovani che durante la Fiera questo Consiglio ha lavorato, forse
lei non c'era o se lo dimentica.
Prendo atto del fatto che nel periodo delle feste nessuno le
chiedeva di convocarla a Natale, però dei giorni per convocarla
c'erano e ricordo che in alcune Commissioni alcuni Commissari hanno
dato disponibilità a esserci e mi stupisco che, se la convocazione
era già pronta, lei abbia aspettato proprio la settimana della
Fiera, dopo che abbiamo avuto delle settimane vuote.
Complimenti.
Presidente -
Consigliere Chatrian, ne ha facoltà.
Chatrian (AV-VdA Unie) -
Come gruppo ci associamo a
quanto detto da lei, Presidente, e anche dai colleghi sul Giorno
della Memoria, nel senso che mai come in questo momento è
importante sapere, conoscere la storia, conoscere nei dettagli i
drammi successi, non solo per non ripeterli, ma anche far sì che le
nostre nuove generazioni sappiano e possano indubbiamente
approfondire, conoscere, sapere e vedere. Io ho avuto l'occasione,
come diceva poc'anzi il collega Marguerettaz, di accompagnare delle
classi intere ad Auschwitz e vi assicuro che toccare con mano e
vedere direttamente cosa l'essere umano ha potuto allora mettere in
campo è stato veramente da una parte educativo e dall'altra
drammatico; da una parte conoscere e sapere e dall'altra evitare
che prossimamente succedano purtroppo - nonostante quello che sta
succedendo a livello internazionale - ancora determinate azioni
così orribili e terribili.
Sul piano invece più politico, solo una considerazione legata
all'enorme lavoro che la V Commissione tutta ha portato avanti nel
2023: penso che mai come nel 2023 questo Consiglio abbia approvato,
abbia deciso di sostenere gli atti che sono stati votati, in prima
battuta il Piano socio-sanitario: non solo era atteso ma è il come
è stato affrontato, in che maniera è stato portato avanti, e questo
durante l'estate.
Prima della fine dell'anno, l'altro tassello, sempre dello
stesso livello e stesso tenore, ricordiamoci che comunque non era
di competenza del Consiglio, ma era competenza comunque del
legislatore portarlo avanti affiancando il Governo regionale e
l'azienda: è stato l'atto aziendale, quindi un altro tassello, da
diversi anni si auspicava il suo punto di atterraggio e così si è
fatto.
Dopodiché non trovo corretto mettere nel ventilatore il collega
Presidente della V Commissione, anche perché mi sembra che in V
Commissione, quando si è deciso di organizzare delle audizioni,
quando si è accettato comunque tutta una serie di richieste, fatte
anche dall'opposizione, dove erano borderline, mi sembra che la
Commissione tutta abbia avuto la capacità d'organizzare le
audizioni, dando dignità a tutti e soprattutto dando dignità a chi
probabilmente la pensava in maniera completamente diversa
...abbiamo avuto la possibilità e si è deciso all'unanimità di
accompagnare il percorso.
Avremo modo lunedì di calendarizzare e
cibler
le
principali azioni e audizioni che vorremmo fare, chiedendo da
subito - poi ci organizzeremo lunedì - non solo delle audizioni
mirate ma pure delle memorie mirate, in modo che ci sia la
possibilità, per i colleghi di maggioranza e di opposizione, di
avere tutte le informazioni - lo stato dell'arte, le migliorie e
anche le criticità, se ci saranno - per poter trovare le soluzioni
migliori per tutta la collettività.
Presidente -
Consigliere Restano, a lei la parola.
Restano (GM) -
Intervengo dopo il collega Chatrian che in
un certo qual modo mi ha sollecitato a fare una riflessione, non
certamente per lanciare dei "J'accuse" al collega Padovani, che
rispetto, ma ricordo a tutti che esiste un "Prima Padovani" ed
esisterà un "Dopo Padovani", quindi la Commissione ha lavorato
anche prima di Padovani, anche con la collega concorrente
Guichardaz, quando è stata gestita dal Vicepresidente della
Commissione, che mi onoro di conoscere.
L'importante lavoro che lei ha richiamato - ottanta audizioni
sul Piano della salute e del benessere - è stato portato avanti da
tutti i componenti della Commissione, anche dai Consiglieri che
hanno partecipato assiduamente alle Commissioni pur non facendone
parte.
Detto questo, a volte siamo portati a riflettere sui
comportamenti dei Presidenti della Commissione, anche magari con
dei fraintendimenti, magari quello di oggi è stato proprio un
fraintendimento, però la mancata convocazione a ridosso delle
richieste del Consiglio può portare a pensare che non si presti
attenzione alle richieste della minoranza.
Così certamente non è, prendiamo atto della convocazione per
lunedì e ci auguriamo che da adesso in poi la Commissione lavori a
spron battuto, anche per affrontare la legge presentata dalla
minoranza.
Parlo della legge sull'invecchiamento attivo che è lì che ormai
aspetta da tempo e vede, purtroppo, la Valle d'Aosta protagonista
per l'assenza; noi la presenteremo, insieme alla minoranza, spero
la prossima settimana.
Voglio soffermarmi su quanto detto dal collega Marguerettaz, che
mi ha profondamente toccato, ha toccato la comunità valdostana, e
riflettere su quello che possiamo fare come Consiglio
regionale.
Secondo me, anche come V Commissione, qualcosa da fare c'è,
purtroppo questo tragico evento ci deve far riflettere e ci deve
spronare a dare quel qualcosa in più per poter portare un cambio di
marcia sulle morti sul lavoro e soprattutto sulla prevenzione negli
ambienti di lavoro; sarà magari già oggetto della riunione di
programmazione, lunedì mattina, mettere sul tavolo una riflessione
sull'argomento.
