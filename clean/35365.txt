Classificazione
LAVORO
TRASPORTI E VIABILITÀ
Impianti a fune



Oggetto del Consiglio n. 2853 del 6 marzo 2013 - Resoconto
OGGETTO N. 2853/XIII - Interrogazione: "Situazione
contrattuale dei dipendenti degli impianti a fune della Valle
d'Aosta".
Président -
La parole à l'Assesseur Marguerettaz.
Marguerettaz (UV)
- Grazie Presidente.
Quesito uno:
"quale sia la fotografia del numero degli
addetti nel settore impiantistico, comparata, se possibile, a
cinque e a dieci anni fa"
, gli addetti del settore
impiantistico, comprensivo di dipendenti a tempo indeterminato,
dipendenti a tempo determinato, collaboratori esterni, con
esclusione dei dipendenti regionali in servizio presso la funivia
Buisson-Chamois, ammonta per la corrente stagione a 961 unità.
Riguardo alle situazioni di cinque, dieci anni fa, i livelli erano
rispettivamente 937 e 938.
Secondo quesito:
"quale sia l'incidenza registrata fra
contratto nazionale del settore e contratto integrativo in ambito
locale"
, le indicazioni che ci vengono date dall'AVIF sono che,
a seconda degli inquadramenti e dei livelli contrattuali, la
percentuale di incidenza varia nel modo seguente: i lavoratori a
tempo determinato e indeterminato alla prima assunzione, dal 18,9%
al 23,2%; per i lavoratori a tempo determinato con più di sei
assunzioni e lavoratori a tempo indeterminato con anzianità da due
a sei anni, la differenza è dal 28% al 34% e i lavoratori a tempo
indeterminato con anzianità superiore a sei anni, dal 31,8% al
39,1%.
Terzo quesito:
"se sia veritiera la prospettazione di tagli
agli stipendi, con quali strumenti, in quali tempi e di quale
entità"
, la contrattazione tra l'AVIF, organizzazione datoriale
e le rappresentanze sindacali SAVT, CGIL, CISL per il rinnovo del
contratto integrativo regionale non è ancora iniziata, per cui ogni
ipotesi di modifica al trattamento economico o normativo è
prematura e infondata.
Président
- Merci. Pour la réplique, la parole au
Conseiller Caveri.
Caveri (UVP)
- La ragione per cui la sua risposta è
insoddisfacente deriva dal fatto che sostanzialmente questo
comparto è regionale. È quindi del tutto evidente che chi darà le
indicazioni alla "parte padronale", tra virgolette, al tavolo della
contrattazione sarà alla fine la Regione, perché mentre in passato
esistevano...come dire? dei residui privati, che erano Courmayeur e
Cervinia, oggi, di fatto, chi stabilirà e darà delle indicazioni al
Presidente Fournier e alla parte, diciamo così, datoriale, non
potrà che essere la Regione.
Ora, il comparto non è indifferente, abbiamo detto quasi 1.000
addetti, complessivamente e va anche detto, effettivamente e con
onestà, che il peso della contrattazione integrativa a livello
regionale è notevole. Ora, naturalmente, le preoccupazioni che noi
abbiamo espresso qui non sono campate in aria, ma sono di
provenienza sindacale, quindi si vede che prima dell'inizio
ufficiale della contrattazione qualcuno deve avere detto che le
indicazioni di un brusco taglio in qualche maniera dovrebbero
essere arrivate. Vedremo e vedremo quale tipo di indicazioni ci
saranno e come verrà chiuso il contratto di lavoro. I lavoratori,
in caso di un taglio draconiano, potranno consolarsi con un
tablet
...
Président
- Point 5 à l'ordre du jour.
