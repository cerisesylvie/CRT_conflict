Classificazione
ASSISTENZA SOCIALE
Associazionismo - volontariato



Oggetto del Consiglio n. 2015 del 16 novembre 2022 - Resoconto
OGGETTO N. 2015/XVI - Interrogazione a risposta immediata:
"Informazioni in merito alle azioni messe in campo per sospendere
la scelta di commissariamento dell'AIDO della Valle
d'Aosta".
Bertin (Presidente) -
Passiamo al punto n. 4.01. Per
illustrare il
Question Time
, si è prenotata la consigliera
Erika Guichardaz, ne ha facoltà.
Guichardaz E. (PCP) -
In data 27 maggio 2021 abbiamo
discusso in quest'aula e approvato all'unanimità una risoluzione
riferita al sostegno all'Associazione AIDO della Valle d'Aosta. La
risoluzione impegnava il Governo regionale e invitava i
Parlamentari valdostani a farsi promotori di tutte le iniziative
possibili a sostegno di quest'importante associazione. Ora abbiamo
appreso, dagli organi di informazione, che in data 9 ottobre 2021 è
stata deliberata dal Consiglio direttivo nazionale dell'AIDO
l'espulsione - e di conseguenza la resa anche del testamento
olografico - di alcuni storici volontari dell'associazione.
Già allora avevamo ricordato l'importante ruolo storico svolto
da quest'associazione in Valle d'Aosta e il contributo che la
stessa associazione aveva dato per la nascita della legge italiana
sulla donazione sul trapianto di organi, parliamo di
un'associazione che ha 40 anni di attività, più di seimila soci e
una delle percentuali più alte di iscritti in rapporto agli
abitanti.
Con questa
Question Time
vorremmo sapere dal Governo
quali siano state le azioni messe in campo per sospendere la scelta
di commissariamento come era stato chiesto in quella
risoluzione.
Presidente -
Risponde il Presidente della Regione.
Lavevaz (UV) -
Diciamo che nelle premesse
dell'interrogazione si rende già abbastanza evidente che purtroppo
nessun intervento poteva in qualche modo risolvere i contrasti che
si sono creati tra AIDO Valle d'Aosta e AIDO Italia.
In realtà nel 2021, dopo l'approvazione della risoluzione,
abbiamo iniziato immediatamente e ripetutamente, a sollecitare i
contatti, ovviamente sia con i nostri interlocutori regionali, con
i quali ci siamo visti diverse volte, ma soprattutto con i
rappresentanti nazionali di AIDO.
Solo nel marzo di quest'anno siamo riusciti ad avere un incontro
diretto con la Presidente dell'AIDO, Flavia Petrini, e in
quest'occasione ho avuto modo di testimoniare non solo l'importanza
dell'azione dell'AIDO della Valle d'Aosta ma in qualche modo il
rilievo che quest'associazione ha avuto negli anni nella crescita
generale del tessuto del volontariato della nostra regione.
Devo dire però che non è stato possibile trovare degli spazi per
un dialogo costruttivo e produttivo tra le parti e questo trova
anche una spiegazione oggi, perché è emerso in maniera chiara che
il Consiglio direttivo nazionale aveva assunto la decisione di
espellere i componenti del Consiglio direttivo di AIDO Valle
d'Aosta già il 9 ottobre del 2021, quindi è chiaro che è una
decisione che di fatto era già presa e già formalizzata quando, a
marzo 2022, abbiamo avuto questa interlocuzione.
Fermo restando che l'AIDO è un'associazione privata, quindi è
chiaro che opera secondo quanto previsto dal suo statuto e dal suo
regolamento, spiace comunque constatare che incomprensioni e
letture burocratiche in qualche modo di uno statuto - seppur
approvato, seppur nel pieno delle sue funzioni - hanno portato
comunque a decisioni estreme che trovo anche umilianti per gli
interessati, nel caso nostro dei nostri rappresentanti
valdostani.
È una conclusione drastica, eccessiva, non solo l'espulsione ma
soprattutto l'annullamento della manifestazione della volontà di
persone che hanno veramente dedicato la loro vita alla creazione e
al radicamento dell'associazione sul territorio valdostano,
peraltro un'Associazione che ha, e aveva, il più alto tasso di
aderenti rispetto alla popolazione, quindi dei risultati
assolutamente eccellenti.
Tutto ciò, peraltro, facendo leva su questioni organizzative,
senza considerare le specificità territoriali della Valle d'Aosta,
che ha un territorio diverso rispetto alle altre realtà nazionali,
quindi questo spiace ulteriormente.
Vista l'attuale situazione in cui di fatto non esiste in Valle
d'Aosta l'AIDO, io mi auspico comunque che questa situazione possa
comunque permettere di ritrovare un momento di serenità per
ricostruirla, per permettere la ripresa dell'attività con delle
modalità che siano adeguate per la realtà territoriale della nostra
regione.
Presidente -
Per replica, la parola alla consigliera
Erika Guichardaz.
Guichardaz E. (PCP) -
Ci sembra di aver capito che, da
quanto ha detto anche nell'incontro che avete avuto con l'AIDO
nazionale, grandi motivazioni non siano state date e, soprattutto,
non vi sia neanche stato detto che la decisione era già stata
presa.
Credo che anche sotto questo punto di vista, anche a livello di
correttezza di questi rappresentanti nei confronti di un Presidente
di Regione che chiede conto di un'importante realtà associativa
come quella dell'AIDO, ci si debba interrogare.
Come lei siamo comunque molto preoccupati per il futuro
dell'associazione perché sappiamo bene che le associazioni
nazionali spesso hanno delle rigidità, perché vogliono a tutti i
costi individuare le Province quando da noi la Provincia sappiamo
bene non esserci, quindi, sotto questo punto di vista solleciteremo
poi, magari per capire se vi saranno altre interlocuzioni che
invece auspichiamo per il futuro.
Presidente -
Punto n. 5... consigliere Rollandin per...
mozione d'ordine?
Rollandin (PA) -
Sulla richiesta dell'AIDO.
Presidente -
No, è un
question time
, non si può
intervenire, non è una discussione.
