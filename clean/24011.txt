Classificazione
LAVORO



Oggetto del Consiglio n. 2997 del 3 ottobre 2007 - Resoconto
OGGETTO N. 2997/XII - Situazioni di irregolarità nei rapporti
di lavoro nella Regione. (Interrogazione)
Interrogazione
Preso atto dei dati forniti dall'Ufficio Studi della CGIA di
Mestre circa l'esistenza del lavoro nero in Italia, da cui risulta
che anche la nostra Regione non è esente da tale fenomeno;
Ritenendo che tale fenomeno debba essere contrastato, non
solo perché il lavoratore in nero è generalmente meno protetto, ma
anche perché la presenza di lavoro in nero significa anche presenza
di fenomeni di evasione fiscale e pertanto minori entrate di
imposte;
la sottoscritta Consigliera regionale
Interroga
Gli Assessori competenti per sapere:
1) se sono stati esaminati i dati relativi al lavoro nero e
quelli della possibile relativa evasione fiscale e quali le
eventuali considerazioni fatte;
2) se sono state previste azioni di contrasto, e
quali.
F.to: Squarzino Secondina
Presidente
- La parola al Presidente della Regione,
Caveri.
Caveri (UV)
- Vorrei anzitutto dire che sarebbe ora che i
mezzi di informazione, in particolare l'ANSA non rilanciasse più
questi dati della "CGIA" di Mestre, perché questo è una specie di
tormentone che ogni tanto arriva. Questa è un'associazione di
artigiani e di piccole imprese, particolarmente attiva nei rapporti
con i media, ha sede a Mestre e con delle sedi secondarie a
Marghera, Marcon, Trivignano e Chirignago. Non è affatto un ente
specializzato in ricerca e produzione di dati statistici, ma è
un'associazione che alla ricerca di pubblicità, elabora stime ed
effettua operazioni aritmetiche su informazioni esistenti e
prodotte da primarie istituzioni come l'ISTAT, le trasforma in
classifiche ipotetiche sul livello di evasione o lavoro nero nelle
varie realtà regionali; sono, sostanzialmente, delle scemenze.
In generale queste classifiche sono diffuse con grande clamore
da tutti i media, anche se non si riesce a capire quale sia la
scientificità dello "studio" che ha originato la notizia, non si
conoscono le metodologiche con cui gli studi vengono effettuati,
per cui si è ampliamente incerti sull'attendibilità e precisione
delle "stime" pubblicate. Lo ripeto: è clamoroso che vengano
riprese e amplificate - anche nell'interrogazione - dei dati che
non hanno alcuna scientificità. In questa occasione comunque siamo
fortunati, perché la Valle d'Aosta non è peggiorata. Ho sottoposto
anche questi dati ad un esperto dell'Agenzia del lavoro che la
collega Squarzino conosce bene, la stima di evasione contributiva è
rimasta la stessa del 2006, 1.095 euro, a meno che non si tratti
della ripresentazione delle stime già effettuate l'anno scorso, ma
in questo caso, in nessuno degli articoli diffusi, questo aspetto
viene precisato. Insospettisce che sia esattamente uguale al
centesimo, forse il percorso per arrivare ai 1.095 euro della Valle
d'Aosta è stato il seguente: partendo dall'indagine ISTAT, ultimo
rapporto dell'istituto deputato alle informazioni statistiche
sull'argomento del lavoro non regolare, pubblicata nel 2005 e
relativa all'anno 2003, sulla base di stime successive sulle unità
di lavoro non regolare, informazione che presenta per affermazione
della stesso ISTAT livelli di incertezza tali da non consentire una
misurazione statistica precisa del tasso di irregolarità a livello
provinciale, come prima approssimazione ipotizza di attribuire un
valore economico al Prodotto interno lordo non dichiarato e frutto
del lavoro nero per ogni Regione, successivamente - si ritiene -
possa essere stato stimato un ipotetico valore relativo al mancato
gettito fiscale e contributivo, arrivando in questo modo in maniera
scarsamente scientifica, ad una contabilizzazione, a livello
regionale, dell'evasione fiscale e contributiva.
Non è tutto: con successive ipotesi viene stimata l'evasione pro
capite di ogni Regione e, "dulcis in fundo", viene stilata una
graduatoria regionale del livello di evasione per abitante. Credo
si possa affermare che i 1.095 euro di evasione contributiva e
previdenziale di ogni valdostano sono un'ipotesi con un grado di
attendibilità assolutamente astratto, direi "dadaistico", per usare
un termine pittorico, e non certamente un dato concreto. Per di
più, a monte di tutte queste osservazioni, occorre soffermare
l'attenzione sul fatto che siamo nel campo della difficoltà
oggettiva di misurare fenomeni non direttamente osservabili per
definizione, trattandosi del cosiddetto "lavoro nero", stiamo
cercando di quantificare un fenomeno per sua natura sfuggente.
È importante un'altra precisazione, il lavoro nero non è tutto
uguale: nella grande categoria del lavoro irregolare coesistono
situazioni molto differenziate che vanno dalle attività che violano
ogni legge, alle attività svolte senza il rispetto delle norme in
materia di lavoro, fisco e contributi, alle attività che invece
tendono ad evadere solo alcuni aspetti contributivi o fiscali con
conseguenze diverse per la società nel suo complesso e per il
lavoratore. Infatti, per quest'ultimo le conseguenze possono essere
particolarmente gravi nel caso di attività lavorative rischiose
svolte in ambienti di lavoro non organizzati e non rispettosi degli
aspetti della sicurezza nei luoghi di lavoro, come sovente,
purtroppo, i fatti di cronaca evidenziano. Tutte queste diverse
forme sono classificate però come lavoro irregolare, dall'evasione
totale di contributi ed imposte e al mancato rispetto delle norme
in materia di sicurezza del lavoro a forme di evasione contributiva
parziale come ad esempio l'occultamento del lavoro straordinario o
festivo, appiattendo l'analisi del fenomeno. La misura
dell'economia sommersa secondo l'indagine ISTAT relativa all'anno
2003 colloca, in ordine decrescente di gravità, la Valle d'Aosta
all'8° posto fra le Regioni italiane come tasso di irregolarità
delle unità di lavoro, si tratta già di una posizione differente
rispetto alla graduatoria regionale della "CGIA" di Mestre, che
assegna alla Valle inspiegabilmente il 3° posto.
Analizzando in dettaglio la situazione della Valle d'Aosta si
evidenzia una situazione ben differenziata, con il settore agricolo
ed industriale che hanno un tasso di irregolarità ben inferiore
alla media nazionale e il settore dei servizi privati che registra
un tasso di irregolarità più elevato della media nazionale, che da
solo spiega la collocazione in graduatoria regionale della Valle
d'Aosta.
Un'ultima osservazione, non di poco conto: una parte del lavoro
nero o irregolare si realizza in situazioni in cui il rapporto di
lavoro non è tra lavoratore e impresa, ma con un datore di lavoro
che non opera professionalmente in quanto tale, come avviene nel
caso del lavoro di badante o domestico. Si tratta di contesti
differenti che presentano un giusto livello di responsabilità e
sono anch'essi sottoposti al rispetto delle regole e dei doveri di
un datore di lavoro, anche se all'interno dei servizi privati
convivono situazioni molto differenti tra di loro. A completamento
di questa informazione si può aggiungere che le informazioni
amministrative degli enti di controllo - Ministero del lavoro, INPS
e INAIL - segnalano in generale la presenza prevalente del lavoro
"grigio", vale a dire il lavoratore è presente nei libri
obbligatori aziendali, quindi "esiste" come lavoratore ufficiale,
ma non tutte le componenti della prestazione lavorativa sono
registrate.
Fatte queste precisazioni, per chiarezza sull'uso delle
informazioni in materia di lavoro irregolare, ovviamente si
ribadisce con chiarezza il sostegno incondizionato alla lotta al
lavoro irregolare per le pesanti ricadute, pesanti e negative, sul
piano sociale, dalla precarietà economica, all'assenza di tutele,
in materia di sicurezza e salute sul luogo di lavoro, rischi di
infortuni sul lavoro, per finire con i danni economici per la
concorrenza sleale fra le imprese che rispettano le regole e quelle
che non le rispettano, per finire con l'evasione fiscale e
previdenziale che rende difficile mantenere i livelli di benessere
sociale raggiunti ed acquisiti. Sappiamo che l'evasione fiscale
pesa direttamente sul nostro ordinamento finanziario. Con rammarico
si mette in luce l'attuale legislazione in materia; la suddivisione
di competenze fra Stato e Regioni assegna, anche nel caso della Val
d'Aosta, la vigilanza in materia di lavoro alla competenza
esclusiva dello Stato. Infatti, se alla Regione è stata assegnata
un'importante funzione di coordinamento tra i diversi enti che si
occupano di salute e sicurezza del lavoro, altrettanto non è stato
fatto in materia di emersione del lavoro irregolare, soprattutto
per gli aspetti di sorveglianza, vigilanza e repressione, pur
esercitando le Regioni importanti funzioni in materia di politiche
del lavoro e di regolazione del mercato del lavoro. Come lei sa,
quando discutemmo la norma di attuazione sugli uffici del lavoro,
lo Stato, in maniera arcigna, decise di mantenere in capo a sé
stesso l'Ispettorato del lavoro.
Uno spazio percorribile, da un lato, è la via di accordi con gli
uffici periferici dello Stato e degli Enti pubblici a dimensione
nazionale che effettuino interventi di vigilanza e controllo in
materia di lavoro per rafforzare il coordinamento degli interventi
a livello regionale; mentre, dall'altro lato, può rivestire
particolare rilevanza promuovere accordi con le parti sociali,
mondo economico e organizzazioni sindacali dei lavoratori, per
promuovere l'impegno comune e condiviso per favorire comportamenti
attenti agli aspetti della qualità del lavoro e della
responsabilità sociale delle imprese. Stamani, nella Giunta
straordinaria, abbiamo varato un patto d'intesa, che verrà
sottoposto nei prossimi giorni alla firma con i sindacati e con il
sistema degli enti locali, in cui parliamo anche dell'emersione del
lavoro nero come di un dato condiviso.
Si ricorda che l'accesso a tutte le misure di incentivazione
dell'occupazione previste dal Piano triennale di politica del
lavoro richiedono la documentazione necessaria a dimostrare la
regolarità del rapporto di lavoro in essere: buste paga, contratti,
con lo scopo evidente di favorire l'occupazione regolare. Infine,
si precisa che nel caso di appalti di lavori pubblici e di servizi,
nel rispetto della norma nazionale, viene regolarmente richiesto
alle imprese il "DURC", Documento unico di regolarità contributiva,
documento essenziale per attestare la regolarità delle
contribuzioni.
Presidente
- La parola alla Consigliera Squarzino
Secondina.
Squarzino (Arc-VA)
- Rimango molto perplessa su tutte le
sue osservazioni nei confronti di queste fonti di informazione;
ricordo che già nelle passate legislature rispetto alla sanità
avevamo avuto molte discussioni, per cui all'inizio sembrava che
questi dati che la "CGIA" di Mestre offriva, fossero inconcludenti,
poi in realtà erano stati confermati da altre ricerche condotte con
altri sistemi.
Detto questo, non voglio difendere la scientificità o meno, non
è questo che mi interessa, voglio dire che, al di là delle cose che
lei ha detto, questi dati fanno riflettere su un problema reale,
perché diversamente sul lavoro nero o irregolare o grigio ci si
sofferma quando o ci sono fatti di cronaca, per cui si dice: "si è
verificato che in quel tale alpeggio sopra alla collina di
Saint-Pierre si sono trovati 2 lavoratori immigrati clandestini",
quindi senza contratto, è chiaro che quello è lavoro nero. Allora,
o sono i fatti di cronaca che mettono in luce questi fatti, oppure
un incidente sul lavoro nell'edilizia, per cui guarda caso il 1°
giorno di assunzione del lavoratore questo ha avuto un incidente,
fatti che pongono il problema all'attenzione, oppure su questo
fenomeno del lavoro grigio e del lavoro nero in genere si mette una
pezza sopra, perché si ha altro a cui pensare... non è poi così
grave questo fenomeno in Valle d'Aosta... può darsi, ma se leggiamo
quello che dicono il Direttore dell'INPS quando pone i dati, nel 1°
trimestre del 2006 sono state ispezionate 326 aziende, constatate
irregolarità in 167, quindi la metà. Allora, la metà delle aziende
evidenzia irregolarità, scoperti 81 lavoratori totalmente in nero e
454 lavoratori irregolari: questo fenomeno allora esiste e ha
ragione il Presidente quando dice che le imprese, quando hanno
degli incentivi o dei contributi, devono dimostrare che rispettano
le regole per l'assunzione dei lavoratori, certo, le grandi
imprese, ma - e qui il Presidente Caveri lo ha evidenziato, "en
passant" - quando il datore di lavoro non è un'impresa, ma è un
singolo... ha parlato della badante... ma io parlo anche dei
servizi, del turismo, degli alpeggi, questo singolo molte volte non
rispetta regole di dignità della persona. Non parlo neanche di
legalità, ma parlo di rispetto delle persone: come ti permetti, tu,
singolo datore di lavoro, di non rispettare il contratto che
consenta a quel lavoratore di essere conosciuto, di avere le
tutele... perché? In nome di cosa? È chiaro che tutta l'azione di
controllo è data dagli uffici periferici dello Stato in Val
d'Aosta, ma come Regione possiamo fare molto in questo settore: per
esempio, tutti i contributi che diamo e nell'agricoltura e nel
turismo... perché non collegare questi contributi al rispetto delle
norme lavorative? Allora facciamo fare un passo avanti e questo lo
possiamo fare noi, come Regione, senza aspettare lo Stato! Spero
che questa proposta sia accolta e vada avanti.
