Classificazione
ASSISTENZA SOCIALE
Assistenza socio-sanitaria



Oggetto del Consiglio n. 467 del 25 marzo 2021 - Resoconto
OGGETTO N. 467/XVI - Interpellanza: "Notizie in merito ai
corsi di formazione di base per operatori socio-sanitari".
Bertin (Presidente)
-
Punto n. 54 dell'ordine del
giorno. Per l'illustrazione, la parola al consigliere Perron.
Perron (LEGA VDA) -
Il comparto socio-sanitario è un
settore di fondamentale importanza per qualsiasi Paese che voglia
definirsi civile: in primo luogo perché gli
standard
relativi alla salute hanno un'enorme rilevanza come indicatori di
benessere della popolazione; in secondo luogo perché il settore può
generare occupazione specializzata e adesso sono dedicate notevoli
risorse pubbliche anche relative alla formazione di personale
competente e qualificato, per chi come me ha un'ottica liberista
generalmente nell'economia... comunque sia queste sono spese
pubbliche ben direzionate.
Il Covid ha ulteriormente dimostrato come fattore acuto nel
breve periodo la necessità di avere un sistema socio-sanitario in
grado di reggere agli urti, ma non solo, se una pandemia, pur tra
mille difficoltà, potrà essere superata, fattori di lungo periodo
come l'aumento dell'età media della popolazione, che vede l'Italia
come uno dei Paesi più vecchi al mondo - mi pare siamo secondi solo
dopo al Giappone e siamo vicini alla Germania -, con tutto ciò che
ne consegue in termini di malattie fisiche, psicologiche e cura
degli anziani, unito al preoccupante fenomeno della denatalità, se
n'è già parlato ieri come impatta fortemente sulle scuole...
ebbene, tutto ciò costituisce una delle più grandi sfide politiche
alle quali dobbiamo guardare. Sono certamente temi enormi di grande
rilevanza su cui dibattono sociologi, economisti, demografi e anche
noi come politici, però certamente dobbiamo avere l'occhio molto
lungo.
Tornando invece poi nelle questioni più contingenti e, fatta
questa premessa sui massimi sistemi, abbiamo ricevuto delle
segnalazioni riguardo ai corsi di formazione per operatore
socio-sanitario OSS della durata di mille ore, che hanno, tra
l'altro, 450 ore di tirocinio indetti nel periodo di ottobre
2020-febbraio marzo 2021. Partirò da quelle più specifiche, vi è
una grossa volatilità degli orari dei corsi e l'impegno richiesto
dai tirocini è gravoso al punto tale da renderli difficilmente
compatibili con l'attività lavorativa, quindi questa era tra le
prime questioni che abbiamo posto all'Assessore. Chiediamo quindi
quale sia l'intenzione dell'Amministrazione, cioè se vi è
l'intenzione "di provvedere alla stabilizzazione e programmazione
preventiva degli orari dei corsi" per chi ovviamente li sta già
facendo. Chiediamo inoltre: "se si intenda prevedere adeguate
indennità per chi effettua tirocini e/o rivedere il programma degli
stessi per renderli compatibili con chi già fa un altro
lavoro".
La seconda parte della nostra iniziativa è invece un po' più
ampia e riguarda un problema annoso a monte inerente cioè l'accesso
dei corsi. Nel bando infatti si legge che non possono essere
destinatari del corso lavoratori assunti con qualifiche affini a
quelle di OSS da parte di imprese, enti operanti nell'ambito dei
servizi socio-sanitari assistenziali. Abbiamo quindi nel bando
un'esclusione dei lavoratori del settore, come, ad esempio, gli
operatori di comunità, che hanno già dimostrato nei fatti di
possedere competenze specifiche e che attendono legittimamente di
potersi qualificare. L'effetto è un po' paradossale perché per dire
uno che fa un qualsiasi altro mestiere come il manovale, o
l'operaio, o il libero professionista, eccetera, può accedere ai
corsi, mentre chi invece lavora in delle strutture non può farlo,
certamente l'effetto è un po' particolare. Abbiamo quindi rivolto
domande agli uffici preposti riguardo all'inserimento di questa
clausola, che francamente non comprendiamo ma le risposte ricevute
non hanno fatto luce sulla questione. Se infatti l'accesso ai fondi
europei per il finanziamento di questi corsi poteva farci pensare a
un problema per eventuali aiuti di Stato, anche questo argomento
enorme che più volte si ritrova ma che comunque sarebbe
discutibile, lo stesso bando specifica come alle iniziative di cui
trattasi non si applica quel tipo di normativa.
Chiediamo quindi all'Assessore: "per quale motivo sia stata
istituita la clausola che esclude i lavoratori del settore dalla
partecipazione dei corsi" e "quali intendimenti si abbia per
consentire la riqualificazione di coloro che lavorano nei
settori... esclusi dai bandi e per i quali esistevano in passato
specifiche modalità di riqualifica".
Presidente -
Per la risposta, la parola all'assessore
Barmasse.
Barmasse (UV) -
Per quanto riguarda la domanda: "se è
intenzione dell'Amministrazione provvedere alla stabilizzazione e
programmazione preventiva degli orari dei corsi", com'è noto,
l'avviso in oggetto dell'interpellanza è stato deliberato dalla
Giunta regionale ed è volto alla formazione di personale
socio-assistenziale. L'organizzazione dei corsi non compete
all'Amministrazione regionale ma all'ente di formazione a cui è
stata affidata in concessione la realizzazione dei percorsi e al
quale è demandata anche l'articolazione oraria degli stessi.
Per quanto riguarda invece la domanda "di prevedere adeguate
indennità per chi effettua tirocini e/o rivedere il programma degli
stessi per renderli compatibili con il lavoro", i corsi di
formazione in questione hanno costituito l'oggetto di un avviso
pubblico a valere sui fondi FSE, che era stato deliberato dalla
Giunta regionale tenuto conto dell'urgente necessità, determinata
anche dall'emergenza pandemica, di formazione professionale di
operatori da impiegare nel settore dell'assistenza socio-sanitaria,
nei servizi pubblici e privati presenti sul territorio
regionale.
In tale ottica all'avviso in oggetto, emanato in un periodo in
cui era indispensabile operare in modo celere al fine di rispondere
alle necessità venutesi a determinare, sono state applicate le
disposizioni in materia di indennità di frequenza in vigore al
momento dell'emanazione del medesimo, approvate con deliberazione
della Giunta regionale n. 1125/2019, che prevedono che l'indennità
di frequenza possa essere erogata qualora il corsista o la corsista
attesti lo stato di disoccupazione alla data di inizio dell'azione
stessa. In forza del principio secondo cui l'atto amministrativo
deve tenere conto della situazione di fatto e di diritto esistente
al tempo della sua adozione, si ritiene che non sia possibile
modificare la normativa di riferimento per l'avviso in essere,
anche per garantire parità di trattamento nei confronti dei
soggetti che hanno presentato proposte progettuali sulle finestre
temporali già esaurite. In caso di adozione di avvisi futuri aventi
il medesimo oggetto, l'Assessorato della sanità, salute e politiche
sociali terrà in debita considerazione, in collaborazione con
l'Assessorato dello sviluppo economico, formazione e lavoro
competente per materia, la proposta di adeguare le disposizioni in
materia di indennità di frequenza al fine di meglio adattarle al
contesto attuale. In ogni caso, applicando le disposizioni attuali,
il corsista che ha diritto all'indennità di frequenza percepisce
l'indennizzo anche in relazione alle ore di tirocinio
extracurriculare svolte, pari a 75 euro ogni 20 ore.
Con riferimento invece all'eventuale revisione del programma dei
tirocini, al fine di venire incontro alle esigenze lavorative dei
corsisti, nel ribadire le competenze organizzative dell'ente di
formazione si fa presente che gli stessi vengono effettuati presso
strutture sanitarie e socio-assistenziali del territorio secondo le
disponibilità manifestate dalle strutture ospitanti compatibilmente
con le proprie attività interne. È altresì da segnalare che
l'articolazione dell'orario dei tirocini nell'arco della giornata
rileva anche da un punto di vista didattico-formativo in quanto
permette al tirocinante di acquisire competenze in relazione alle
incombenze legate alle diverse fasi della giornata. Non risulta
pertanto possibile per l'Amministrazione intervenire su tali
aspetti in quanto slegati da mere logiche organizzative ma
afferenti ad aspetti formativi.
"Per quale motivo sia stata istituita la clausola che esclude i
lavoratori del settore dalla partecipazione dei corsi": tale
esclusione si è resa necessaria al fine di rispettare la normativa
relativa agli aiuti di Stato alle imprese in quanto, se fosse stata
autorizzata la partecipazione del personale dipendente con
qualifica similare all'OSS, non si sarebbe potuto riconoscere il
100 percento delle spese del corso in quanto la formazione di
personale occupato non può essere totalmente finanziata dal Fondo
sociale europeo ma deve prevedere una percentuale di contribuzione
del lavoro o perlomeno questa è l'interpretazione e la risposta
data dagli uffici competenti.
"Quali intendimenti si abbia per consentire la riqualificazione
di coloro che lavorano in quei settori come gli operatori di
comunità esclusi dai bandi e per i quali esistevano in passato
specifiche modalità di riqualifica": l'Amministrazione regionale ha
già in programma specifiche iniziative formative rivolte alla
riqualifica di personale con profilo similare all'OSS, quale, ad
esempio, il personale ADEST, cioè assistenti domiciliari dei
servizi tutelari. Sarà cura degli uffici preposti verificare la
possibilità di riqualificazione anche per i soggetti con qualifiche
similari, quali, ad esempio, gli operatori di comunità da lei
citati.
Si precisa infine che, d'intesa con il Dipartimento politiche
del lavoro e della formazione, si sta procedendo alla ridefinizione
dello
standard
formativo per la riqualifica in OSS di
personale con profili affini. Bisognerà pertanto attendere la
definizione di tali standard per dare avvio ai relativi percorsi
formativi.
Presidente -
Per la replica, ha chiesto la parola il
consigliere Perron.
Perron (LEGA VDA) -
Prendo atto di quanto ci ha detto
riguardo alle attività dei corsi che vengono svolti adesso, abbiamo
preso riferimento della normativa a cui lei accennava, quindi
faremo le dovute verifiche anche noi. Accolgo invece di buon grado
la buona notizia per cui questi lavoratori avranno una possibilità
di essere riqualificati, noi abbiamo avuto parecchie interlocuzioni
sia con lavoratori che con altre persone del settore e posso dirle
che a grandi linee si parla al minimo di 25-50 persone che appunto
attendevano di poter essere riqualificate e quindi avranno delle
buone notizie da quanto lei ci ha detto.
Presidente -
Vedo una prenotazione da parte del
consigliere Marguerettaz per mozione d'ordine.
Marguerettaz (UV) -
Per mozione d'ordine, per una breve
sospensione per organizzare i lavori.
Presidente -
Breve sospensione concessa.
La seduta è sospesa dalle ore 18:13 alle ore 18:58.
