Classificazione
ASSISTENZA SOCIALE
Associazionismo - volontariato
DEMANIO E PATRIMONIO REGIONALE



Oggetto del Consiglio n. 843 del 5 novembre 2014 - Resoconto
OGGETTO N. 843/XIV - Interpellanza: "Effettuazione di un
monitoraggio delle finalità perseguite dalle associazioni senza
fini di lucro che utilizzano immobili di proprietà regionale in
comodato d'uso".
Presidente -
Per l'illustrazione, ha chiesto la parola il
Consigliere Guichardaz, ne ha facoltà.
Guichardaz (PD-SIN.VDA) -
Grazie Presidente.
Continuiamo con quest'interpellanza a parlare del patrimonio
immobiliare della Regione. Ricorderete le iniziative sul Palazzo
Cogne, sull'ex
Centrale laitière
, sul quarto piano dell'ex
Maternità o quelle sulle sedi di NUV e di COUP. Quest'iniziativa si
occupa però di come vengono utilizzati i beni immobili della
Regione conformemente all'articolo 10, comma 6, della legge
regionale n. 12 del 1997, legge che si intitola: "Regime dei beni
della Regione autonoma Valle d'Aosta" e conformemente ad altre
norme o atti amministrativi che prevedono il comodato d'uso
gratuito di immobili di proprietà regionale. Cosa dice il sesto
comma dell'articolo 10 della legge regionale n. 12 del 1997? Dice
testuale:
"i beni immobili del patrimonio disponibile della
Regione possono
- quindi possono -
essere concessi in
godimento, a titolo gratuito, esclusivamente a favore di enti che
non perseguono fini di lucro, per lo svolgimento delle loro
attività istituzionali, qualora riconosciute dalla Regione di
interesse pubblico in ambito sociale, culturale ed educativo"
.
Potrà sfuggire la motivazione di quest'interpellanza, visto che
norme o atti amministrativi dispongono in tal senso e appaiono
anche sufficientemente chiari, ma lo scopo che ci prefiggiamo è di
sollecitare un dibattito sul patrimonio immobiliare, sulla sua
valorizzazione e soprattutto sul suo uso coerente.
Ne approfitto anche per complimentarmi con chi ha organizzato il
convegno dal titolo: "La valorizzazione immobiliare attraverso il
partenariato pubblico-privato", che si terrà allo Splendor il 12
novembre prossimo, ci sarò di sicuro, anche perché raccoglie in
qualche modo alcuni nostri suggerimenti avanzati proprio in questa
sede.
Dicevo, va bene che esista una legge regionale che disponga la
possibilità di comodato d'uso gratuito per enti che non perseguono
fini di lucro riconosciuti dalla Regione di interesse pubblico in
ambito sociale e culturale-educativo; va bene che esistano una
serie di norme, di accordi, di convenzioni che permettono ad alcuni
soggetti privati o parapubblici di utilizzare gratuitamente alcuni
immobili di proprietà regionale. Segnalo che sono molte le
fondazioni che usufruiscono dell'uso gratuito di immobili
regionali, ma siamo proprio sicuri che non vi sia proprio per
questo spazio di discrezionalità nella scelta di chi può avere il
godimento gratuito di beni di proprietà pubblica...una
discrezionalità che finisce col discriminare alcuni enti e
associazioni a discapito di altri, ne beneficiano soggetti che non
ne avrebbero bisogno, escludendo altri che invece ne avrebbero
eccome bisogno.
Le domande sono intanto: chi decide che un'associazione sia
meritevole di attenzioni, di contributi, addirittura della
concessione in uso gratuito di spazi e di locali di proprietà
pubblica? Ancora: chi decide che un ente possa utilizzare un bene
immobile di proprietà regionale per farci la propria sede o per le
proprie attività, mentre un altro ente o associazione se lo deve
cercare, se lo deve pagare di tasca propria? Chi decide che una
società pubblica o parapubblica debba affittare o addirittura
comprare i propri uffici spendendo un sacco di soldi - com'è
successo con NUV e COUP, ma credo che l'elenco sia molto più lungo
-, invece di recuperare locali già in proprietà della Regione o
comunque pubblici?
Non voglio fare polemiche fini a sé stesse, ma credo che non
siamo più nella condizione di regalare il nostro patrimonio,
soprattutto a soggetti che hanno una scarsa o nessuna rilevanza
sociale, educativa o culturale o, peggio, a soggetti, che, pur
risultando statutariamente non a scopo di lucro, realizzano utili,
magari prendendo anche contributi pubblici, che poi questi utili,
questi guadagni vengono utilizzati per tenere in piedi organici
pletorici, per dare super stipendi ai loro dirigenti o per favorire
attività che producono anch'esse utili e che sono a tutti gli
effetti assimilabili ad attività lucrative...che ne so?
l'associazione tale dei tali, costituita con finalità non lucrativa
assiste i propri associati - faccio l'esempio -, che magari sono
dei professionisti che vivono di quella attività...questo avviene
purtroppo.
Aspetto di sentire l'elenco degli enti che usufruiscono
gratuitamente dei beni di proprietà regionale per fare ulteriori
considerazioni, ma in termini più generali posso dire che la
concessione in uso gratuito dei beni immobili, anche in
considerazione della difficile congiuntura, dovrà essere vagliata
con molto più attenzione di quanto si facesse quando le
disponibilità della Regione erano praticamente inesauribili. Oggi,
a nostro parere, è opportuno verificare se davvero gli enti e le
associazioni beneficianti hanno un interesse in ambito sociale,
educativo e culturale e soprattutto se esistono enti e associazioni
che siano in grado di pagare un canone, o anche solo una parte di
questo canone. Certo, per far questo, devono essere noti i bilanci
degli enti e delle associazioni, bisognerebbe che fosse previsto
nel contratto di comodato d'uso gratuito di consegnarli
annualmente, periodicamente e devono essere soprattutto fatte delle
attente ed oggettive valutazioni sugli eventuali utili indotti
dalle attività esercitate da questi enti o associazioni a favore di
particolari categorie professionali. In tale caso credo sia
doveroso per l'Amministrazione regionale socializzare, come dice
qualcuno, i costi, in un'ottica solidaristica e di
compartecipazione. Naturalmente è necessario lasciare da parte
ragionamenti di opportunità politica, elettoralistici,
propagandistici, perché, oggi come oggi, non è più possibile fare
valutazioni che non tengano conto della difficile situazione
economico-finanziaria, ma anche delle regole sulla concorrenza e
delle possibili conseguenze anche di tipo erariale. Grazie.
Presidente -
Grazie Consigliere. Per la risposta, ha
chiesto la parola l'Assessore Perron, ne ha facoltà.
Perron (UV)
- Merci Monsieur le Président.
Ringrazio il collega per l'iniziativa, perché contribuisce a far
luce su un argomento importante e io credo che più idee vengono
messe sul piatto del confronto su come meglio utilizzare il
patrimonio pubblico di cui dispone la Regione meglio è. Tra
l'altro, condivido anche una certa filosofia che lei ha dato
nell'illustrare quest'iniziativa, ma ora, venendo poi ai quesiti
che lei ha posto, che sono molto articolati la normativa regionale,
la legge 12 che lei richiamava prevede in effetti che la Regione
possa concedere in godimento i beni del patrimonio disponibile
esclusivamente a favore di enti che non perseguono fini di lucro
per lo svolgimento delle loro attività istituzionali qualora
riconosciute di interesse pubblico in ambito sociale, culturale o
educativo, quindi ne consegue che sono ammessi anche altri soggetti
che perseguono finalità culturali ed educative. Precisiamo che fra
i soggetti ammessi al contratto di comodato gratuito ci sono
associazioni e entità giuridiche differenti seppur sempre senza
finalità lucrativa, che lei accennava nelle sue premesse. Nella
fattispecie si tratta quindi dell'insieme di organizzazioni che
rientrano nel cosiddetto "terzo settore", che lei conosce bene, il
settore delle
no profit
, cioè quell'insieme di
organizzazioni che non appartengono alla sfera pubblica e si
differenziano però dalle tradizionali imprese.
A questo riguardo anticipo alcune considerazioni sul punto
quattro che lei evidenzia nell'interpellanza. Mi sembra importante
focalizzare l'attenzione su quanto attiene al fatturato e all'utile
delle organizzazioni
no profit
, perché i titolari di
comodati gratuiti possono essere solo quelli senza scopo di lucro,
ma sia nella norma regionale che nella normativa nazionale il
fatturato e gli utili non intervengono per creare distinzioni tra
tipologie diverse di organizzazioni. Approfondisco: le norme non
escludono che una
no profit
possa essere organizzata per
produrre anche utili, ma poi vi è il divieto di appropriazione
individuale dei risultati dell'attività economica, intesa come
eccedenza dei ricavi rispetto ai costi, a caratterizzare la figura
delle
no profit
. Non so se mi sono spiegato.
Sarebbe interessante e opportuno quindi anche intraprendere un
percorso che, dal mio punto di vista, può anche essere condiviso
per approfondire l'argomento, individuare delle peculiari
caratteristiche dei beni e dei servizi prodotti dalle
no
profit
per selezionare quelle organizzazioni che si distinguono
per merito, e ammetterle di conseguenza alla fruizione di
condizioni vantaggiose nel rapporto con la Pubblica
Amministrazione: ad esempio, la stipula di una convenzione con gli
Enti pubblici; quindi quale strada intraprendere? La strada da
intraprendere potrebbe anche essere quella di individuare una
disciplina giuridica, una normativa, che utilizzi strumenti di
intervento diversi in relazione alle diverse funzioni che si
intendono favorire.
Nell'interpellanza quindi viene riservata un'attenzione
particolare alle organizzazioni non lucrative di utilità sociale,
tra cui sono ricomprese le cooperative sociali, che, come noto,
rappresentano una realtà in continua espansione nel panorama del
terzo settore. Due dati ISTAT sul panorama nazionale, ma per dare
una fotografia del quadro...alcuni dati ISTAT nazionali mettono in
evidenza che nell'ambito del terzo settore nel 59 percento dei casi
si tratta di cooperative che erogano servizi socio-sanitari ed
educativi, nel 33 percento di cooperative che si occupano di
inserimento lavorativo di soggetti svantaggiati. In termini
lavorativi, ovviamente la fotografia si riferisce ad un
ragionamento nazionale, si tratta di 244 mila lavoratori
retribuiti, 34 mila non retribuiti, dal punto di vista economico. É
un settore complesso che immagina una produzione di circa 6,4
miliardi di euro. Dico questo per dire che risulta evidente
l'importanza di questo settore sia in termini di utilità sociale,
sia in termini numerici, sia in termini ovviamente anche economici,
quindi l'Amministrazione regionale certamente non può trascurare
questi elementi.
Sul punto 2, collega, se lei è d'accordo, io non elencherei
tutte le attività, le avrei preparato uno schedario molto
articolato, sono quattro pagine, che non elencherei, dove trova
tutto in dettaglio, riassunto, dov'è inquadrato l'immobile, chi è
l'inquilino, qual è la destinazione e tutte le note relative a
scadenza e gratuità, che dopo le fornirei, così lei avrà una
panoramica molto dettagliata e puntuale di tutto quello col quale
l'Amministrazione tratta.
Sul punto 3, beh, nei comodati d'uso gratuito le spese di
gestione ordinaria ovviamente sono poste in capo agli utilizzatori.
Per quello che riguarda le spese di ripristino o lavori di
sistemazione o di ristrutturazione, normalmente lei lo sa sono in
capo alla Regione, che è proprietaria, quindi in applicazione di
norme previste dal Codice civile, che definiscono che in via
generale le spese di manutenzione straordinaria competono al
proprietario. Ci sono delle deroghe, le deroghe prospettate
rappresentano in qualche modo la regola ai sensi delle vigenti
normative mentre rappresenta una deroga l'attribuzione agli
utilizzatori delle spese straordinarie, che ovviamente competono al
proprietario.
Per quello che riguarda locali non agibili, in alcuni casi si è
concordato di attribuire all'utilizzatore, ma c'era un accordo
tacito in tal senso, le spese straordinarie di ripristino e di
ristrutturazione: questo per consentire e permettere che un
immobile che non era utilizzato dalla Regione...noi non avevamo
delle destinazioni in tal senso, per il perseguimento di quelle che
sono le sue finalità pubbliche, possa essere fruito anche da
organizzazioni che, grazie ad un intervento, grazie ad una
disponibilità, lo rendono quindi adatto all'uso richiesto. In
questo senso si è già in parte indirettamente recepito il concetto
del quale parlavamo anche in altre iniziative, cioè di un concetto
partenariato pubblico-privato, sul quale approfondiremo
prossimamente e che oggi in qualche modo si immagina di
intravvedere una potenzialità, visti i tempi ai quali lei stesso
correttamente, condivido, faceva riferimento.
Sul quesito n. 4 quindi in qualche modo ho già detto in
precedenza, dal mio punto di vista...do una disponibilità ad
intraprendere un percorso, che può anche essere un percorso comune,
trovando delle modalità migliori per individuare anche, magari
laddove necessario, delle modifiche di legge per favorire questa o
quella attività secondo il concetto che dev'essere, come
giustamente lei evocava, non una discrezionalità, ma un concetto di
meritevolezza che rispetti ovviamente le normative che disciplinano
quest'ambito. Grazie.
Presidente
- Grazie Assessore. Per la replica, ha chiesto
la parola il Consigliere Guichardaz, ne ha facoltà.
Guichardaz (PD-SIN.VDA) -
Grazie Assessore.
È importante riproporre tematiche che, secondo me, hanno anche
un'importanza e una ricaduta di carattere economico stante anche la
mai ventilata riduzione dei nostri bilanci regionali oltre la
soglia psicologica dei mille milioni. Io quindi credo che qui si
debba davvero cercare di metterci attorno ad un tavolo e trovare
delle soluzioni affinché non vi siano in nessun modo degli sprechi.
Ciò non significa che obiettivo della politica, obiettivo anche
dell'Amministrazione regionale non sia quello di favorire, per
quanto possibile, delle realtà che effettivamente hanno delle
finalità di tipo sociale, educativo, allora ben venga che venga
utilizzato il patrimonio regionale, ma solo ed esclusivamente per
quelle realtà, cioè per realtà che hanno degli obiettivi, diciamo,
di carattere alto.
La cosa che mi viene da dire è che spesso dietro all'etichetta
del
no profit
si nascondono delle società che, di fatto,
sono
profit
, magari gli utili sono ridotti, ma perché?
Perché vengono investiti in stipendi, magari utilizzando...che ne
so? inquadramenti contrattuali di un certo tipo, anche di una certa
consistenza, in benefit dovuti...che ne so? al presidente tal dei
tali, o chissà cosa, o in spese, che poi alla fine sono spese che
magari a volte non rientrano del tutto all'interno della
mission
dell'azienda, o che comunque comportano comunque
l'idea che effettivamente non sia la piccola associazione che si
barcamena e che cerca davvero di fare divulgazione o di fare...o di
avere anche dei compiti proprio di assistenza.
Lei ricordava alcune situazioni - per esempio, vi sono delle
situazioni di persone che si prendono in carico addirittura di
ristrutturare dei beni regionali - e diceva che non è la norma che
siano i beneficiari a mettere a posto i beni regionali...beh, ci
sono delle situazioni, che sono note, di persone, di gruppi
costituiti che magari prendono dei beni completamente dismessi, li
rimettono in ordine e li indirizzano a finalità di tipo sociale:
questo, secondo me, è anche un ragionamento in termini di
partenariato anche sociale, cioè una modalità di utilizzo.
L'altra questione è quella della discrezionalità, io ribadisco
che il punto 4 della nostra interpellanza è importante, perché non
è più possibile - non so se lo sia mai stato, ma mettiamo in
ipotesi che lo possa essere stato - che ci sia una discrezionalità
nella scelta degli enti, delle associazioni, delle entità che hanno
diritto di poter accedere magari al contributo pubblico, magari al
rimborso delle spese e magari all'uso gratuito di un bene che è un
bene pubblico. Questo monitoraggio deve essere fatto, io non lo so
con quali modalità, ma è necessario che ci sia la maggiore
diffusione possibile dei criteri di valutazione, criteri che devono
essere il più possibile oggettivi. Quando dicevo che sarebbe
necessario avere i bilanci, intendevo anche quello, perché se è una
piccola società di rappresentanza di una...che ne so? di una
sensibilità anche civile, civica, probabilmente i bilanci sono
ridotti all'osso, quattro tessere associative o chissà che cosa; se
è un'entità, come dicevo prima, che magari fa assistenza, pur
essendo non lucrativa, ma fa assistenza a categorie professionali
che pagano, oltre che la tessera, anche magari delle quote
associative e delle quote servizi, beh, in quel caso io penso che
queste associazioni, questi enti possano contribuire, cioè possano
mettere una parte compatibilmente con le disponibilità di bilancio,
perché non siamo più nella disponibilità e nella possibilità di
regalare il nostro patrimonio, un patrimonio molto prezioso.
Io, Assessore, le chiedo magari - non ho ancora fatto in tempo a
fare un "116", non so se c'è bisogno - se mi può fornire una copia
del...so che esiste un rapporto dei beni immobili della Regione, le
chiedo se magari me ne può fornire cortesemente una copia, evito di
fare un "116", perché non è per fini ispettivi, ma è proprio per
avere un quadro, magari anche in prospettiva di prossime iniziative
o condivisione di argomenti. Grazie.
Presidente
- Grazie Consigliere Guichardaz. Punto 17
all'ordine del giorno.
