Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4461 del 7 aprile 1993 - Resoconto
OGGETTO N. 4461/IX Interventi per risolvere la situazione di
crisi delle imprese del settore edile. (Interpellanza e reiezione
di mozione)
Mozione Preso atto della difficile situazione che il settore
edile, sta vivendo in seguito alla recessione in atto nell'intero
Paese e dalla quale non è certamente immune la Valle
d'Aosta;
Sottolineati l'assoluta importanza del settore stesso in
relazione all'occupazione nella nostra regione ed il grave stato di
disagio e di incertezza nel quale si trovano varie centinaia di
lavoratori (non meno di 2000 unità) in seguito a tale
situazione;
Sentite le richieste e le proposte che il Coordinamento
operativo delle imprese edili ha recentemente espresso sia alla
Conferenza dei Capigruppo sia alla Giunta regionale e volte a
trovare soluzione, alla grave situazione o quanto meno ad attutirne
le conseguenze sul piano occupazionale;
il Consiglio regionale della Valle d'Aosta
impegna
la Giunta a ricercare soluzioni idonee e tempestive tese a
risolvere il grave problema del settore edile in crisi ed a venire
incontro alle aspettative del comparto stesso.
Presidente
C'è anche l'interpellanza del Consigliere
Pascale.
Interpellanza L'Associazione delle imprese edili ha lanciato
in questi giorni un preoccupante grido di allarme per la crisi del
settore che pone a rischio la sopravvivenza di alcune aziende,
anche di grande dimensione, con risvolti drammatici sul piano
occupazionale.
In un recente incontro dell'Associazione con le forze politiche
è emerso che i fattori contingenti della crisi sono essenzialmente
legati ad una mancanza di liquidità e quindi ad una esposizione
finanziaria messa in difficoltà dalla stretta creditizia; di qui la
richiesta dell'Associazione di un intervento regionale che
attraverso una parziale garanzia fideiussoria, già sperimentata in
altre occasioni, consenta alle aziende di superare il delicato
momento finanziario e di avviare la necessaria ristrutturazione
aziendale.
Poiché nel corso di tale incontro non sono state chiarite la
posizione e la volontà della Giunta regionale in ordine a tale
problema, il sottoscritto Consigliere regionale interpella il
Presidente della Giunta o l'Assessore competente al fine di
conoscere:
a) quali interventi immediati ed urgenti la Giunta regionale ha
posto in essere o intende porre in essere, prima dello scioglimento
del Consiglio regionale, per fronteggiare la crisi del settore
edile;
b) in particolare, se la Giunta regionale intende aderire alla
richiesta dell'Associazione del rilascio di una garanzia
fideiussoria a carattere sussidiario pari al 50 percento delle
esposizioni finanziarie delle aziende interessate.
F.to: Liborio Pascale.
Presidente
La parola al Consigliere Pascale.
Pascale (PSI)
Conosciamo tutti le difficoltà in cui versa
il settore edilizio, abbiamo anche avuto un incontro come
capigruppo con il coordinamento delle imprese edili e abbiamo
potuto verificare che attualmente esiste una doppia crisi in questo
settore: c'è una crisi strutturale che attiene al dimensionamento
delle aziende che fino a poco tempo fa godevano di una sorta di
protezionismo in Valle d'Aosta che oggi non è più possibile perché
a causa delle direttive CEE è chiaro che bisogna estendere gli
appalti a tutti oltre un certo limite; quindi c'è la necessità che
queste aziende si attrezzino, si dimensionino di fronte alle mutate
condizioni del mercato per reggere una competitività
internazionale.
Questo è un problema che le aziende affrontano con ritardo
rispetto a quelle che dovevano essere le impostazioni e poi c'è una
crisi contingente dovuta a fattori non endogeni quali possono
essere il rallentamento degli appalti a seguito di tangentopoli, la
stretta creditizia da parte delle banche che crea una carenza di
liquidità delle aziende e appesantisce gli oneri finanziari
dell'azienda stessa. Questo è indubbiamente un aspetto della crisi
sul quale si può intervenire oggi in modo efficace anche con un
sostegno dell'Ente pubblico.
Questa è la richiesta che è venuta da parte del Coordinamento;
ci è stato detto: "Abbiamo degli oneri finanziari, abbiamo le
banche che ci stanno strangolando, veniteci incontro e cerchiamo di
trovare il modo di abbattere da un lato il costo del denaro e
dall'altro di diluire nel tempo, dal breve termine al medio
termine, gli attuali impegni finanziari che le aziende hanno nei
confronti delle banche".
Da qui è partita la richiesta contenuta nel documento di una
garanzia sussidiaria dell'intervento pubblico; per il 50 percento
la garanzia sarebbe stata a carico dell'impresa e che per il
restante 50 percento a carico dell'Ente pubblico, per trasformare
questi loro debiti dal breve termine al medio termine si parlava di
un periodo da uno a cinque anni.
In quella occasione la Giunta aveva detto che si stavano già
predisponendo degli interventi a sostegno del settore e abbiamo
appreso dagli organi di informazione che essi sono stati anche
formalizzati in una delibera di Giunta. Io vorrei conoscere qua-li
sono queste iniziative che la Giunta ha assunto per fronteggiare
sia pure in modo limitato e contingente questa crisi.
Presidente
La parola al Vicepresidente Trione.
Trione (DC)
Non mi resta molto da aggiungere rispetto
all'illustrazione dell'interpellanza del Consigliere Pascale. Nella
nostra mozione richiediamo che la Giunta intervenga anche se è vero
che non abbiamo dato delle particolari indicazioni. Riteniamo che
l'occupazione del settore edile sia estremamente importante nella
nostra regione; si tratta infatti di almeno 2000 occupati che
potrebbero perdere da un momento all'altro il loro posto di lavoro;
per questo chiediamo che la Regione e la Giunta regionale
intervenga tempestivamente a loro favore.
Presidente
Altri consiglieri intendono prendere la
parola?
La parola all'Assessore dei Lavori pubblici Vallet.
Vallet (UV)
Abbiamo avuto modo più di una volta di entrare
nel merito delle cause che hanno generato il momento di crisi nel
settore edile. Mi pare che l'analisi fatta molto sinteticamente dal
Consigliere Pascale possa essere condivisa sia rispetto al modo di
essere e quindi all'aspetto strutturale di molte nostre imprese sia
rispetto a questo momento particolare di congiuntura negativa che
concerne il mondo delle costruzioni. Io credo che la Giunta abbia
dato una risposta forte e chiara che passa attraverso due atti
della Giunta stessa: la delibera n. 267 dell'otto marzo in cui
delineiamo una strategia che dovrebbe servire proprio ad entrare
nel merito dei problemi strutturali delle imprese e adottata di
recente il 29 marzo mi pare che dà invece delle risposte sul piano
finanziario.
La prima delibera che è quella che dovrebbe consentire in
qualche maniera intanto di analizzare approfonditamente il settore,
prevede due punti: la costituzione di un gruppo di lavoro che sia
rappresentativo di tutti gli attori che operano nel settore edile,
con il compito di fornire all'Amministrazione regionale proposte e
pareri, e questo come strumento di composizione limitata (circa 10
persone), agile, velocemente convocabile e quindi come organo di
consultazione.
L'altro momento sicuramente importante è l'attivazione del
Centro Sviluppo S.p.A. la cui attivazione era ferma in Finaosta da
parecchi mesi. E' una società di servizi con il compito di prendere
in considerazione prioritariamente i problemi del settore edile e
questo perché si rende necessario in questo momento ripensare,
ridefinire un modo nuovo di operare nel campo delle
costruzioni.
Per quanto riguarda invece l'aspetto congiunturale che molto
sinteticamente denuncia una gravissima crisi di liquidità delle
imprese, crisi dovuta principalmente al ritardo di pagamenti per
lavori già effettuati a causa dell'allungarsi dei tempi burocratici
necessari per la definizione delle pratiche, una conseguenza questa
evidentemente di tangentopoli, nel senso che ogni iter viene
sicuramente più approfondito e quindi richiede maggior tempo per la
definizione, ebbene, rispetto a questa crisi di liquidità, la
Giunta ha adottato un provvedimento che presenta due aspetti, due
modi di intervento. Si incarica la Finaosta, in gestione speciale,
di intervenire con contributi che devono servire all'abbattimento
del costo del denaro; l'intervento non è di piccola entità, sono
circa 10 miliardi, è un intervento straordinario che riguarda il
1993 proprio perché il momento è particolarmente difficile, esso,
rapportato agli otto mesi di validità, è in grado di attivare
crediti per 200 miliardi. Ma vediamo come. Intanto si erogheranno
questi contributi attraverso degli anticipi che le imprese
chiederanno per i contratti stipulati con la Regione, i comuni e le
comunità montane, attraverso gli anticipi che le imprese
chiederanno agli Istituti bancari su fatture e su stati di
avanzamento e poi saranno attuati interventi per contributi a fondo
perso per abbattere del 50 percento il costo del denaro relativo a
aperture di credito che le banche concederanno alle imprese che ne
faranno richiesta, sulla base di garanzie reali che gli
imprenditori dovranno fornire.
Il Consigliere Pascale chiede nella sua interpellanza in
particolare di dare una risposta per quanto concerne la richiesta
di garanzia fideiussoria che è stata avanzata dal Coordinamento
degli imprenditori, ebbene diciamo che l'intervento previsto va
nella stessa direzione in quanto questi finanziamenti concessi a
tasso agevolato sono finalizzati a ridurre il fido che gli
imprenditori hanno presso le altre banche, l'unica differenza è il
problema della garanzia perché obiettivamente non riesco ad
immaginare come la Regione possa o debba garantire i debiti delle
imprese di costruzione perché noi riteniamo che le garanzie debbano
essere date dall'imprenditore. Nel dettaglio l'intervento che è
stato previsto è stato modulato su fasce in base al numero degli
addetti e quindi ci saranno aperture di credito fino a 500 milioni
per le imprese artigiane con più di 5 addetti, fino a 1 miliardo
per le imprese che contano fino a 20 addetti, fino a 2 miliardi per
le imprese da 21 a 50 addetti, fino a 3 miliardi per le imprese da
51 a 100 addetti e fino a un massimo di 5 miliardi per le imprese
con oltre 100 addetti. Devo dire che questo intervento è stato
accolto favorevolmente dal mondo delle imprese, noi ci auguriamo
una rapida approvazione da parte della Commissione di
Coordinamento; la Banca della Valle d'Aosta ha già riunito gli
Istituti bancari presenti sulla piazza di Aosta, è stato stilato un
regolamento che dovrà definire queste aperture di credito. Siamo
coscienti che sicuramente non saranno questi gli interventi
risolutivi per la crisi del settore edile ma siamo sicuri che
contribuiranno a sollevare in parte le imprese da questo momento
negativo.
Mi pare di avere risposto.
Per quanto concerne poi la mozione, io inviterei il gruppo della
Democrazia Cristiana a ritirarla, tenuto conto che gli interventi
ci sono stati anche chiaramente definiti.
Presidente
La parola al Consigliere Pascale.
Pascale (PSI)
Ringrazio l'Assessore della risposta
dandogli atto di aver affrontato in modo globale questo grave
problema della crisi edilizia. Mi pare che gli interventi in larga
misura vadano in direzione delle richieste del Coordinamento e che
anche l'aspetto strutturale venga affrontato. Anche se questo è un
problema che si risolverà non nell'immediato, mi pare che sia stato
ben impostato se questo centro di sviluppo finalmente funzionerà;
il problema riguarda sempre la possibilità di dare servizi alle
imprese e questo è un discorso che facciamo da anni ma che non
riusciamo a realizzare.
Non so se le misure previste per affrontare la crisi
congiunturale saranno effettivamente soddisfacenti e risolutive. Mi
pare che sia stato affrontato un aspetto del problema, che è quello
dell'abbattimento del costo del denaro; l'altra richiesta che
veniva fatta dal Coordinamento era quella di trasformare i debiti a
breve termine in debiti a lungo termine, cioè da uno a cinque anni:
mi pare che questo potrà avvenire solo se le imprese daranno le
garanzie sufficienti alle banche e mi sembra di capire che non ci
sia la possibilità di un intervento regionale.
Io non so se con queste misure sono state accolte con una
parziale soddisfazione da parte del Coordinamento perché io ho
letto un comunicato in cui si esprime, pur dando atto dell'impegno
profuso dalla Giunta, insoddisfazione per non aver affrontato tutti
i problemi. E' chiaro che questo intervento tampona la situazione
per i prossimi mesi ma non sappiamo se la risolve perché non
sappiamo neanche quanto durerà la crisi; si continua a dire che la
crisi dopo l'estate diminuirà però tutto è molto aleatorio e io
credo che se invece essa perdurerà per tutto il 1993 si dovrà
riaffrontare il problema nella prossima legislatura.
Presidente
La parola al Consigliere Trione.
Trione (DC)
Anche noi esprimiamo apprezzamento per
l'intervento dell'assessore che è stato sicuramente rivolto nella
giusta direzione attuando degli interventi che gli stessi operatori
del settore hanno riconosciuto, però questo non basta a risolvere
il problema.
Credo che la richiesta di intervento operi sugli interessi e non
invece sulla complessità del problema. Occorrerebbe forse, facendo
intervenire Finaosta, BVA ed altri e con una fideiussione della
Regione, riuscire a fornire delle garanzie sufficienti per
risolvere il problema. Il gruppo della DC non ritirerà quindi la
mozione perché, nonostante lo sforzo fatto dall'Assessore,
chiedevamo che si facesse qualcosa di più.
Presidente
La parola all'Assessore al lavori pubblici
Vallet.
Vallet (UV)
Solo per una precisazione al
Consigliere Pascale che è sempre molto preciso e quindi ha colto
nel segno. Queste sono le misure che, dati i tempi che ci sono
imposti anche dai lavori del Consiglio regionale, era possibile
attuare con provvedimenti di Giunta.
Uno dei punti sostanziali definito nei compiti attribuiti al
Centro di Sviluppo sarà quello di individuare degli interventi di
natura finanziaria da porre in essere da parte della Regione o di
altri Enti pubblici ad esempio il contributo in conto interesse, la
rimozione delle cause per mancati pagamenti etc, quindi questa
struttura dovrà operare insieme ai nostri consulenti per
individuare altre possibilità di intervento. Quindi credo che la
maggioranza si asterrà sulla mozione.
Presidente
Possiamo passare alla votazione.
Esito della votazione
Presenti e votanti: 24
Favorevoli: 6
Astenuti: 18 (Agnesod, Bajocco, Chenuil, Cout, Favre, Lanivi,
Louvin, Mafrica, Marcoz, Monami, Mostacchi, Perrin, Riccarand,
Rollandin, Stévenin, Vallet, Viérin e Voyat).
Il Consiglio non approva.
Presidente
Con la discussione di questo oggetto
all'ordine del giorno si sono conclusi i lavori del Consiglio e
sono aggiornati alla prossima settimana nei giorni di martedì e
mercoledì. A tutti auguri di buona Pasqua.
La seduta è tolta.
L’adunanza termina alle ore 12,03.
