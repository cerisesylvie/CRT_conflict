Classificazione
SPORT E TEMPO LIBERO
Infrastrutture ricreativo-sportive



Oggetto del Consiglio n. 2737 del 9 maggio 2017 - Resoconto
OGGETTO N. 2737/XIV - Interpellanza: "Classificazione di
alcuni impianti sportivi siti nei Comuni di Aosta e Donnas quali
infrastrutture ricreativo-sportive di interesse regionale".
Rosset (Presidente)
- Punto n. 24 dell'ordine del giorno.
Ha chiesto la parola il Consigliere Marguerettaz per
l'illustrazione; ne ha facoltà.
Marguerettaz (UV) -
Ritorniamo su un tema affrontato in
occasione della discussione di un ordine del giorno all'interno del
dibattito per l'approvazione del bilancio di previsione 2017/2019.
Allora fu presentato un ordine del giorno, il cui proponente era il
collega Restano, in cui si chiedeva di dichiarare di interesse
regionale il campo sportivo Tesolin. Ho riportato
nell'interpellanza la discussione che si stava effettuando a
quell'epoca con i Comuni di Aosta e di Donnas, e in buona sostanza
la documentazione e le pratiche per dichiarare di interesse
regionale i due campi sportivi, il Tesolin e il Crestella, erano
già pronte allora, avremmo potuto portarle. In realtà non sono
state portate perché, soprattutto con il Comune di Aosta, c'era una
discussione in atto che voleva sostanzialmente unire almeno due
infrastrutture sportive strettamente connesse tra di loro.
Probabilmente nella formulazione dell'interpellanza potrebbe
esserci un malinteso perché il Palaindoor è già di interesse
regionale, nel senso che il Palaindoor è stato costruito con fondi
regionali, c'è un accordo del 1995, quindi c'è tutto un percorso.
Nell'intenzione vi era però una dichiarazione di interesse
regionale congiunta: far sì che le due strutture fossero tra di
loro gestite nello stesso modo.
Il collega Restano conosce la situazione probabilmente anche
meglio di me, fa parte di un'associazione sportiva, quindi pratica
e va sovente in quel campo sportivo. Vede, abbiamo una situazione
in cui il campo sportivo Tesolin è gestito dal Comune, dal CONI e
dalla Regione, e dalla Regione non tanto dall'Assessorato dello
sport, quanto dall'Assessorato della pubblica istruzione, perché
ovviamente al campo Tesolin ci sono tutte le scolaresche. Rispetto
a questo - ma è fuori dall'interpellanza - mi dicono che ci sono un
po' di problemi perché manca il personale, c'è il problema delle
pulizie, c'è insomma una situazione un po' caotica.
Il problema è che l'Amministrazione regionale vive di riflesso.
I problemi sono soprattutto del Comune di Aosta, perché con esso si
fa veramente grande difficoltà a lavorare. Addirittura avevamo
l'intenzione di fare un bando di piscine congiunte, perché - e lo
scrivo nell'interpellanza - abbiamo la piscina coperta, la piscina
scoperta e alla fine siamo stati costretti a fare un bando autonomo
per la piscina coperta perché la piscina scoperta va avanti per suo
conto. Abbiamo fatto una modifica nelle leggi regionali per poter
dare una risposta e creare questa situazione di gestione univoca
del Palaindoor e del Tesolin, per semplificare i rapporti. In
allora i dirigenti del Comune di Aosta ci dissero di avere dei
problemi e abbiamo cambiato la legge. Morale: ad oggi la situazione
è rimasta esattamente quella di cinque mesi fa! Abbiamo dichiarato
di interesse regionale in modo autonomo il campo sportivo Tesolin
e, di conseguenza, il campo Crestella. Abbiamo fatto quello che
potevamo fare cinque mesi fa e non abbiamo fatto un passo avanti
per risolvere un problema pesante, perché al di là della gestione
univoca del Tesolin e del Palaindoor, lei sa, collega Restano, che
il Palaindoor non ha il certificato di prevenzione incendi e quindi
oggi abbiamo una situazione gravissima! Ecco perché le pongo questo
problema. Ci sono, sì, delle necessità sul campo sportivo Tesolin
per rifare la pista, e ci sono quei 300/400 mila euro che dobbiamo
mettere come credito sportivo, ma ci sono 2/300 mila euro che
dobbiamo trovare per mettere a posto il Palaindoor, che oggi è in
una situazione di grande difficoltà. Credo che si approfittasse del
tutto per fare una dichiarazione di interesse regionale che
collegasse il Palaindoor al Tesolin; quindi, per darle la
spiegazione, il Palaindoor è già di interesse regionale, ma
l'intenzione era per una dichiarazione che unisse le due cose e, a
fronte di quella dichiarazione di interesse regionale non separata
ma congiunta, costruire un accordo di programma.
Questa mia sollecitazione va nella direzione di mettere
l'attenzione - ma c'è già, immagino - dell'Assessorato regionale,
ma soprattutto per uno stimolo al Comune di Aosta.
Parlare a
nuora perché suocera intenda
, poiché abbiamo una situazione nel
Comune di Aosta in cui da un lato lamentano il fatto di avere poche
risorse e dicono che quegli impianti sono di interesse regionale -
e siamo quasi tutti d'accordo - e dall'altro nulla si fa.
Noi saremmo veramente molto contenti, dalle varie domande che le
pongo, di capire se siamo allineati sull'impostazione, soprattutto
se vogliamo portare in Commissione anche l'Assessore Marzi, in modo
tale che possa dirci qual è l'intendimento e quali le tempistiche
per arrivare a questo obiettivo.
Presidente -
Ha chiesto la parola l'Assessore Restano per
la risposta; ne ha facoltà.
Restano (PNV) -
La ringrazio per la dettagliata
interpellanza e per il suo intervento, che ha chiarito in parte
quei dubbi che erano sorti - almeno in me e negli uffici - nel
leggere la sua interpellanza. Io cercherò di dare risposta alle
domande che voi mi avete presentato.
Prima domanda: "perché prima dell'approvazione delle delibere di
classificazione non ha ritenuto, come concordato precedentemente in
Consiglio regionale, di fare un passaggio nella Commissione
consiliare competente". Ho ripreso anch'io il discorso che avevamo
fatto nel dibattito e, leggendo le sue dichiarazioni, lei si
esprimeva così: "se i proponenti fossero d'accordo, nel corso del
mese di gennaio verrei in Commissione a descrivere esattamente il
quadro completo, non tanto perché non siamo d'accordo sul Tesolin -
poiché l'ordine del giorno faceva esclusivo riferimento al Tesolin
-, siamo assolutamente d'accordo, ma questo rientra in un discorso
più ampio, per cui andremo a dichiarare di interesse regionale il
Tesolin e il Crestella". Ora sinceramente io mi son trovato in
difficoltà a presentarmi il 3 gennaio in Commissione, visto che il
suo impegno era di presentarsi a gennaio. E non l'ho fatto adesso
anche perché, risalendo ai vari documenti, mi sono comportato in
analogia, come ha fatto lei quando ha dichiarato di interesse
regionale il tiro a volo. Credo che il suo comportamento sia stato
dettato da questo: ha approvato la delibera n. 584 del 24 aprile
2015 senza chiedere l'intervento della Commissione (peraltro questo
percorso era già stato tracciato, come lei ha ben detto). Rimane
comunque la mia disponibilità a presentarmi in Commissione, qualora
la Commissione stessa e questo Consiglio lo ritengano opportuno,
per dare ulteriori delucidazioni.
Seconda domanda: "perché la Giunta ha proceduto alla
dichiarazione di interesse regionale del solo campo sportivo
Tesolin trascurando la struttura sportiva denominata Palaindoor che
necessita di interventi urgenti e indispensabili al fine di
evitarne la chiusura". Anche in questo caso sono andato a vedere
quanto lei e i colleghi avete esposto nell'interpellanza. In parte
mi ha già chiarito; però, rileggendo l'interpellanza, così si
esprime: "In realtà il tema delle infrastrutture sportive è
sicuramente da affrontare nel suo complesso, perché abbiamo il
campo Tesolin che è di competenza comunale e il Palaindoor che è
una struttura di interesse regionale". Le stesse affermazioni le
farà poi in seguito, continuando la risposta. Poi trovo la domanda
n. 2, che mi chiede perché non abbiamo inserito di interesse
regionale il Palaindoor e lei mi ha dato una spiegazione cercando
di chiarire quanto ha scritto. Insieme agli uffici abbiamo
predisposto una risposta tecnico amministrativa, secondo la quale
"la Giunta regionale ha proceduto alla dichiarazione di interesse
regionale del solo campo Tesolin in quanto il Palaindoor era già
stato oggetto di inserimento nel programma per la realizzazione di
impiantistica sportiva di cui alla legge n. 45/1986 quale
condizione necessaria alla realizzazione diretta in capo alla
Regione degli interventi di costruzione del medesimo impianto. Così
come le altre infrastrutture realizzate direttamente dalla Regione
prima dell'entrata in vigore della legge n. 16/1997, il Palaindoor
è considerato di fatto un'infrastruttura di livello regionale e può
legittimamente accedere ai benefici della legge n. 16/1997,
analizzati gli interventi di manutenzione straordinaria e di
adeguamento funzionale previsti". Il riferimento è l'articolo 9
della legge n. 16/2007: "La disposizione di cui all'articolo 4,
comma 3, trova altresì applicazione per le infrastrutture di
interesse regionale già realizzate ai sensi delle leggi regionali
n. 45/1986 e n. 41/1999". Rispondendo direi che i presupposti
necessari per costituire un unico grande centro sportivo con
un'unica gestione e un'unica regia si sono creati passando di
interesse regionale il campo scuola di atletica Tesolin.
La successiva terza domanda: "se, previa classificazione di
interesse regionale del Palaindoor, intende procedere con l'accordo
di programma con il Comune di Aosta e il CONI per ottimizzare la
gestione degli impianti sportivi sulla base delle bozze già
predisposte", necessita di una spiegazione un pochino più lunga.
Come è noto, la proprietà del Palaindoor è in capo al Comune di
Aosta, al quale spetta l'onere di proporre iniziative volte alla
sistemazione di tale infrastruttura. Come ha già accennato lei,
l'Amministrazione regionale ha fornito la propria disponibilità a
sostenere gli interventi di sistemazione necessari sulla base delle
modalità previste dalla norma di settore, ma formalmente l'avvio
della procedura spetta all'Amministrazione proprietaria.
Ora bisogna fare un piccolo passo indietro e ritornare alla
discussione del bilancio di previsione, laddove, nel dicembre 2016,
con la legge n. 24/2016, veniva così modificata su richiesta del
Comune di Aosta la legge n. 18/2006: "nel caso di impianti sportivi
complessi o polifunzionali privi di rilevanza economica,
l'affidamento può essere effettuato stipulando [...] apposita
convenzione con la Federazione sportiva individuata, di norma,
avuto riguardo all'attività prevalente svolta nel complesso ovvero
con una società o associazione sportiva dilettantistica sua
affiliata da essa indicata". L'obiettivo era quello di garantire un
affidamento della gestione del Palaindoor mediante una semplice
convenzione.
Purtroppo, e penso che lei ne sia a conoscenza, il 21 dicembre
2016, proprio all'atto dell'approvazione e della pubblicazione
della norma di cui ho parlato prima, veniva pubblicata anche la
deliberazione dell'Autorità nazionale anticorruzione n. 1300 del 14
dicembre 2016 quale specificazione degli articoli 140 e 164 del
decreto legislativo n. 50/2016, che tratta proprio la materia di
gestione degli impianti sportivi. Nel dettaglio la delibera
evidenzia che "la gestione degli impianti sportivi privi di
rilevanza economica - proprio i nostri - deve essere ricondotta
nella categoria degli appalti di servizi da aggiudicare secondo le
specifiche dettate dal codice". La stessa delibera precisa inoltre
che "a seguito di entrata in vigore del nuovo codice, debba
ritenersi superata e non più applicabile la previsione
dell'articolo 90, comma 25, della legge n. 289/2002". Si precisa
che la legge regionale n. 18/2006 è stata modificata ed è proprio
di diretto recepimento della legge n. 289/2002, tanto che
l'articolo 10 (Gestione degli impianti sportivi) di cui abbiamo
parlato all'inizio della risposta, al comma 1 prevede quanto sto
per dire: "in armonia con quanto disposto dall'articolo 90, comma
25, della legge n. 289/2002". In sostanza, colleghi, la delibera
dell'Autorità nazionale anticorruzione ha dichiarato superata e non
applicabile la legge regionale che noi avevamo appena
modificato.
Il 21 marzo 2017 gli uffici e il sottoscritto hanno effettuato
un incontro con il Comune di Aosta nelle persone del Sindaco,
dell'Assessore competente e dei funzionari competenti, durante il
quale è emerso il dubbio circa l'applicabilità della delibera
dell'ANAC in riferimento ai contenuti della legge n. 18/2006 che
quindi tiene conto dei cambiamenti da fare all'interno del
Palaindoor. Proprio per questo motivo sono stati interessati gli
uffici dell'Avvocatura regionale per avere un parere in merito. È
stato interessato anche il CONI che ha prontamente posto un quesito
al suo ufficio legale ed ora si è in attesa delle risposte da parte
di questi uffici. Tutto questo le darà la spiegazione per cui non
siamo andati ad eseguire congiuntamente tutti questi lavori.
Abbiamo deliberato appositamente per il campo Tesolin perché, come
lei ben sa, i lavori di rifacimento della pista sono urgenti, si
rischia di perdere l'omologazione della pista stessa e quindi
abbiamo ritenuto di lavorare con urgenza su questo tema. Poi,
quando avremo le risposte, siamo sempre in tempo a mettere insieme
il tutto per fornire un prodotto unico a chi gestirà i campi.
Dalle ore 16:15 assume la presidenza il Vicepresidente
Fosson.
Fosson (Presidente) -
Ha chiesto la parola il Consigliere
Marguerettaz per la replica; ne ha facoltà.
Marguerettaz (UV) -
Assessore, era chiaro che la
richiesta fosse per una dichiarazione di interesse regionale
congiunta. Se poi le hanno preparato la risposta interpretando
quello che probabilmente letteralmente era stato scritto, poco
male, ma il ragionamento fatto era riconducibile a questo
principio.
Noi abbiamo una situazione - e l'abbiamo anche evocata in altre
occasioni con il tema della Cittadella dello Sport - in cui c'è una
concentrazione di impianti importanti che di fatto sono di
interesse regionale. Si ricorderà molto bene dei problemi sul
Palaghiaccio: è vero, il Palaghiaccio è del Comune di Aosta, ma nel
momento in cui hanno chiuso il Palaghiaccio perché il Comune di
Aosta non dava risposte e non riusciva a trovare dei gestori
arrivavano a bussare anche alla Regione. Stia sicuro, comunale o
regionale, nel momento in cui ci sono i problemi arrivano a bussare
anche alla Regione, perché ovviamente queste sono strutture che
hanno un interesse regionale.
Condivido con lei sicuramente la necessità - la condividevo già
allora - di trovare una risposta all'assenza della pista del campo
Tesolin. Vi inviterei poi, con la collega Certan, a fare un po' il
punto sulla gestione del campo Tesolin, perché ci sono dei
problemi. Mi risulta che i responsabili abbiano cercato i vari
Assessori per rappresentare alcuni problemi sulla pulizia e
sull'assistenza. Non è colpa vostra, ma ci sono dei problemi
operativi.
Il problema del Palaindoor non lo sottovaluti, perché oggi il
certificato di prevenzione incendi non c'è, quindi se qualcuno va e
lo chiude, avrà ben voglia di dire che questo è un problema di
Marzi e del Comune di Aosta, ma le migliaia di persone che vanno in
quella struttura secondo me non saranno tanto di buon umore. La
sistemazione del Palaindoor è pertanto urgentissima, perché questo
problema deve essere affrontato. Ci sono già dei progetti e i
Vigili del fuoco sono già al corrente di questo tema. Il problema
della gestione lo potrà affrontare dopo.
Attendiamo le risposte e guardiamo le indicazioni in base alla
norma anticorruzione e via discorrendo, ma non trascuri questo
problema. È vero che è un problema del Comune di Aosta, ma la
situazione critica è sul tavolo del buon amministratore. Chiuderei
il mio intervento dicendo che abbiamo appreso una serie di
evoluzioni normative a livello nazionale che richiedono degli
approfondimenti, ma i lavori credo debbano essere fatti al più
presto.
