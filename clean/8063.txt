Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2483 del 12 dicembre 1986 - Resoconto
OGGETTO N. 2483/VIII - ISTITUZIONE DI UN IDONEO SERVIZIO DI
MEDICINA SCOLASTI CA IN VALLE D'AOSTA. Reiezione di
mozione.
PRESIDENTE
: Do lettura della mozione in oggetto
presentata dai Consiglieri Tonino, Mafrica, Millet, Dolchi, Bajocco
e Cout:
MOZIONE
Da diverse parti (Comitati genitori, Corpo insegnanti,
Circoli didattici, Consiglio scolastico di distretto n. 1) e in più
occasioni si è sollecitato l'avvio di un idoneo servizio di
medicina scolastica in Valle d'Aosta (si
è
fatto rilevare
come dopo la riforma sanitaria non venga più svolta in Valle
d'Aosta alcuna attività in tale senso).
Si
è
anche sottolineato come manchi la sensibilità e
vi sia invece una assenza di impegno dell'Amministrazione pubblica,
regionale e locale, per un progetto operativo di prevenzione delle
malattie dei bambini e di educazione sanitaria nel mondo della
scuola valdostana.
Da queste riflessioni è emersa la richiesta che sin
dall'inizio del prossimo anno scolastico venga predisposto un
servizio per i primi accertamenti della salute e l'avvio della
prevenzione delle malattie per i bambini dai 3 agli 11 anni, da
effettuarsi nelle strutture della U.S.L. collegate con la
scuola;
ciò premesso il Consiglio regionale della Valle
d'Aosta
DELIBERA
di impegnare la Giunta regionale, in modo particolare gli
Assessori interessati, a preparare un programma di intervento da
presentare alla discussione con gli interessati e nel Consiglio
regionale e ad operare affinché sin dal prossimo anno scolastico
venga predisposto un servizio per i primi accertamenti della salute
ed un avvio della prevenzione delle malattie per i bambini dai 3
agli 11 anni, da effettuarsi nelle strutture dell'U.S.L. e
collegate con la scuola.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Questa mattina il Presidente della Giunta
ha parlato di prevenzione e tra le varie forme di prevenzione
avrebbe meritato un cenno in più quella relativa ai bambini in età
scolare.
Vista l'ora tarda cercherò di essere breve, anche se sono
convinto che è più facile focalizzare l'attenzione dei Consiglieri
parlando delle disfunzioni dell'Ospedale, di lunghe code e
disservizi vari, nonché di edifici nuovi che costano magari
miliardi, piuttosto che di problemi di ordine più generale.
Ritengo però che questo problema me riti una particolare
attenzione anche perché credo che tutti siamo convinti (anzi
sottovaluterei certamente l'intelligenza del Consiglio se così non
fosse) che non si riesca a fare un collegamento tra la prevenzione
e la spesa successiva dell'organizzazione di tutto il servizio
socio-sanitario della Regione. È un problema di primaria importanza
che forse è stato sottovalutato in questi ultimi anni, tant'è che
nel 1985 lo stesso Assessorato alla Sanità diceva: "Nel quadro
degli obiettivi generali dell'educazione sanitaria, riportati nel
piano regionale socio-sanitario 1983-85, si menziona di
privilegiare particolarmente gli interventi indirizzati alla
prevenzione primaria e si indica nella scuola uno dei settori
prioritari da destinare alla formazione di una moderna coscienza
sanitaria, attraverso un articolato metodo educativo. È noto che
fino ad oggi - continuava questa lettera rivolta ai genitori di un
circolo che aveva richiesto la prevenzione nella scuola - non è
stata svolta, in questo campo, alcuna attività organica e
sistematica di educazione sanitaria, rimasta affidata alla
spontaneità ed alla buona volontà dei singoli. Per lo più gli
alunni hanno continuato a concludere la carriera scolastica senza
avere alcuna idea di epidemiologia, esiopatogenosi delle malattie e
di igiene del suolo, dell'abitato, dell'acqua e dell'aria".
Si rileva, quindi, questa carenza e questo mancato interesse, da
parte delle strutture competenti, per un'attività estremamente
importante che si proponevano di seguire, in quell'anno e negli
anni successivi, i Circoli didattici di Aosta per intraprendere in
essi un'iniziativa che non è giunta a buon fine, perché le persone
incaricate non hanno ottenuto l'appoggio delle strutture di
supporto.
Invito il Consiglio a fare una riflessione seria sul problema e
non voglio assolutamente essere polemico nei confronti
dell'attività dell'Assessorato. Ritengo però che fin dal prossimo
anno si debba cominciare ad intervenire nella scuola in maniera
decisiva nel campo della medicina preventiva, così come del resto è
richiesto dalla mozione, anche se il testo del suo deliberato non è
molto preciso.
Dirò subito che il Consigliere Sandri, che è particolarmente
competente in questo settore, ha chiesto di modificare e di
precisare alcune parti del deliberato.
Io ho letto le sue proposte e credo che l'emendamento che egli
proporrà possa essere da noi accolto. Però non dobbiamo cercare di
aggirare l'ostacolo con l'alibi di uno studio più intenso ed
approfondito del problema, perché si tratta di attuare un servizio
urgente del quale si parla ormai da molti anni.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Sono particolarmente contento di trovarmi
di fronte ad una mozione del genere, nel primo Consiglio al quale
partecipo, perché la sento come una "tiratina d'orecchi", sulla
medicina del territorio, indirizzata un pò verso tutti e quindi
anche verso l'Assessorato alla Sanità.
Prima di venire qui facevo il medico ospedaliero e ricordo che
ero particolarmente contento quando mi capitava di vedere delle
delibere regionali che riguardavano l'Ospedale.
Ritengo però che il contenuto di questa mozione debba essere
meglio precisato, perché già un'esperienza dettagliata, fatta nel
Comune di Aosta negli anni 79/80, ha avuto un risultato negativo;
sarebbe importante analizzare le ragioni di quel risultato negativo
per non ripetere gli stessi errori.
Quella campagna di medicina preventiva scolastica era basata su
delle visite alle quali venivano sottoposti tutti i bambini. Poi
quella campagna di visite, che aveva impegnato moltissimi sanitari,
cessò perché si venne a scoprire:
1) Una patologia già conosciuta. Molti bambini avevano una
malattia della cui presenza però i genitori erano già
informati.
2) La presenza delle carie costituiva certamente il problema più
importante. Tuttavia non si sapeva che cosa dire oltre a
consigliare di condurre il bambino dal dentista che, però, è un
medico che gestisce una struttura privata, non avendo l'U.S.L., per
ragioni non specifiche della Valle d'Aosta ma di carattere più
generale, una struttura efficace di odontoiatria ambulatoriale.
3) La scoliosi. Questi medici, tra l'altro giovanissimi,
scoprirono la scoliosi, però non ne erano certi e dubitavano che si
trattasse di una patologia reale.
Ne derivò una grande richiesta di prestazioni specialistiche
che, alla luce dei fatti, risultò essere errata a dimostrazione del
fatto che alcuni esiti patologici erano stati erroneamente
scambiati per scoliosi, facendo preoccupare le famiglie più del
necessario.
Questa mozione evidenzia che i genitori sono giustamente
preoccupati della, salute dei loro bambini che si trovano in un'età
particolarmente delicata e fragile, ed hanno bisogno di sentirsi
confermare dalla struttura sanitaria che il loro bambino gode buona
salute.
Questa circostanza, però, deve essere recepita in una forma
leggermente diversa.
Nel 1984/85, ad esempio, è stata fatta una esperienza
particolarmente interessante nel distretto scolastico di Quart-Nus
in collaborazione con il servizio regionale delle scuole materne,
con la quale si è cercato di capovolgere il problema per
individuare le malattie più frequenti tra i bambini e divulgare
un'azione di prevenzione. Risultò che le carie erano una delle
malattie più frequenti e meno considerate dai genitori. L'azione di
prevenzione avrebbe dovuto mirare a far conoscere i denti,
l'apparato boccale, il corpo e quindi una corretta igiene della
bocca usando bene il dentifricio e lo spazzolino, per ottenere dei
risultati positivi.
Io ho visto il materiale di cui ci è serviti e posso confermare
che si è trattato di un lavoro splendido, al quale credo che abbia
partecipato anche del personale attualmente in servizio presso
l'Assessorato alla Sanità.
Io credo che si debba lavorare seguendo un analogo programma di
educazione sanitaria e di medicina preventiva, insegnando ai
bambini ad avere coscienza del proprio corpo e di quello che devono
fare per non incorrere nelle varie malattie.
Le campagne di visita possono andar bene solo quando esistono
fondati sospetti di ben definite patologie, ma non quando vengono
fatte in modo indiscriminato e generico. Per scoprire, ad esempio,
il diabete infantile è possibile fare una campagna diagnostica
precoce, finalizzata però al raggiungimento di questo
obiettivo.
Pochi di noi, forse, sanno che la principale causa di morte per
i bambini da 1 a 15 anni, è costituita dagli incidenti stradali. Si
arriva addirittura al 40% del totale delle morti infantili
in un'analisi piuttosto vasta e realizzata dalla Regione
Piemonte.
L'incidenza della patologia relativa agli incidenti stradali
della Valle d'Aosta è più bassa, ma è comunque sempre molto alta ed
è, in ogni caso, la più frequente.
Da questo punto di vista, a mio parere, è importante...
ROLLANDIN
(fuori microfono)
:
Quella situazione si
riferisce al Piemonte!
SANDRI (N.S.):
Sì, però, le statistiche non sono molto
diverse da una Regione all'altra ed in ogni caso le percentuali si
aggirano tra il 35% ed il 50%. Tuttavia questa patologia non può
essere ridotta facendo le visite mediche, però un programma di
educazione stradale svolto nelle scuole potrebbe andare nella
direzione auspicata. Non sarebbe certamente di fondamentale
importanza per risolvere i problemi della medicina scolastica, però
è sicuramente un modo per far aumentare l'attenzione dei genitori
su questo problema.
Riassumendo, posso dire che il mio emendamento intende far
riflettere su questi tre concetti: educazione sanitaria, progetti
con obiettivi specifici e campagna di educazione stradale.
PRESIDENTE
: Ha chiesto la parola l'Assessore alla Sanità
ed Assistenza Socia le Voyat; ne ha facoltà.
VOYAT (U.V.):
Non è esatto, come ha detto il Consigliere
Cout, che sia mancato il nostro interessamento per la medicina
dell'età scolare.
Prima della riforma sanitaria c'era una qualche forma di
medicina scolastica, che è rimasta anche dopo l'approvazione della
riforma, che pure ha incontrato notevoli difficoltà nell'attuazione
degli interventi più idonei ed efficaci nella medicina dell'età
scolare. La difficoltà più rilevante è costituita dalla mancanza di
operatori idonei. Quando si è cercato di supplire a tale carenza
con l'intervento dei medici di base, non si è riusciti ad ottenere
collaborazione perché i medici sono stati piuttosto restii ad
effettuare quel tipo di visita.
Anche di recente i medici di base, ad una nostra richiesta di
collaborazione, hanno risposto dicendo che avrebbero potuto
prendere in considerazione la richiesta a patto e condizione che le
visite venissero pagate, ma le loro controproposte di spesa, a mio
avviso, erano piuttosto elevate.
Non sarà certamente la questione di carattere economico a
bloccare quanto è già stato realizzato finora, perché tengo a
precisare che potrebbero esserci anche difficoltà di tutt'altro
genere.
Sulla base dei progetti già elaborati in precedenza, di recente
è stato costituito un gruppo di lavoro comprendente operatori e
responsabili dell'Assessorato all'Istruzione Pubblica, Funzionari
dell'Unità Sanitaria Locale, rappresentanti dei Medici di base e
funzionari dell'Assessorato alla Sanità. Questo Gruppo dovrebbe
prendere in considerazione la possibile predisposizione di una
serie programmata di interventi che, sulla base dell'esperienza
trascorsa, alla quale ha fatto cenno il Consigliere Sandri, tra i
suoi obiettivi dovrebbe avere anche la revisione della
"scheda".
Prima o contemporaneamente alla realizzazione di questo
programma di interventi è opportuno fornire una corretta e
capillare informazione alle famiglie ed alle scuole, proprio perché
non si possono fare delle visite a tappeto senza conoscerne lo
scopo.
Il Gruppo ha predisposto anche una prima griglia operativa,
sulla quale stanno già lavorando i tecnici incaricati. In essa
verranno precisate le varie fasce di età nelle quali dovranno
essere effettuati gli accertamenti.
Si è cercato di non rinviare la realizzazione del progetto
all'anno prossimo, ma di attuarlo fin da quest'anno scolastico in
alcune fasce di età, la principale delle quali è quella dei ragazzi
di terza media. Dopo la scuola dell'obbligo, infatti, i ragazzi si
disperdono nelle varie altre opportunità di studio o di lavoro,
rendendo difficile l'accertamento.
Quando si accerterà una certa sintomatologia patologica in un
bambino, come diceva giustamente il Consigliere Sandri, non lo si
abbandonerà, ma lo si seguirà con particolare attenzione, specie
per ciò che gli sarà stato accertato. Gli si farà anche una scheda
"ad hoc" affinché tutti i dati della sua condizione possano essere
utili anche a livello epidemiologico per eventuali interventi
mirati.
Se non ci sarà nulla in contrario, le visite saranno effettuate
dal medico di base che già conosce il bambino e quindi potrà fare
delle visite più approfondite.
L'Assessore Faval ed il sottoscritto si augurano che questo
programma, limitato ad alcune classi ben precise, possa iniziare
fin da questo anno scolastico.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Personalmente continuerò a votare a favore
di questa mozione e del mio emendamento, perché, specie dopo
l'intervento dell'Assessore Voyat, ritengo importante ribadire i
concetti da me già espressi, perché mi sembra che non si voglia
tener conto delle esperienze passate.
Questa volta mi presento come una "Cassandra" per dire che le
visite fatte in questo modo, cioè senza un progetto preciso e senza
puntare sulle conoscenze di educazione sanitaria, faranno solo
crescere la spesa ma non otterranno che scarsissimi risultati.
Mi sono dimenticato di far notare che questi bambini verranno
visitati dalla stessa persona. Che significato ha, dal punto di
vista psicologico, per un medico di base, che teoricamente è pagato
ed ha la funzione di gestire la salute di queste persone, sentirsi
chiedere: "Guarda, non sappiamo se quel medico lì si è comportato
bene o meno. Vedi di fare tu una visita più approfondita per
scoprire che cosa c'è che non va in quel ragazzo".
È una evidente contraddizione che non è stata sanata in altri
luoghi e non credo che la si riesca a sanare qui in Valle d'Aosta
con 38 mila lire.
PRESIDENTE
: Ha chiesto la parola il Consigliere Cout; ne
ha facoltà.
COUT (P.C.I.):
Mi trovo d'accordo con il consigliere
Sandri che ha dichiarato di votare a favore della mozione con la
modifica da lui richiesta e ricordo che anche noi siamo molto
insoddisfatti di quanto ci ha detto l'Assessore su quanto si
intende fare nel settore della medicina scolastica. Un programma
come quello che ci è stato prospettato è molto carente ed
insufficiente per sanare le deficienze che ci sono nella
scuola.
A nostro parere si può partire meglio e con una azione più
vasta, anche se non estesa a tutte le classi, perché quanto ci ha
esposto l'Assessore è piuttosto riduttivo.
PRESIDENTE
: Con l'assenso dei presentatori, do lettura
della mozione nel testo emendato e la pongo in votazione:
MOZIONE
Da diverse parti (Comitati genitori, Corpo insegnanti,
Circoli didattici, Consiglio scolastico di distretto n. 1) e in più
occasioni si è sollecitato l'avvio di un idoneo servizio di
medicina scolastica in Valle d'Aosta (si è fatto rilevare come dopo
la riforma sanitaria non venga più svolta in Valle d'Aosta alcuna
attività in tale senso).
Si
è
anche sottolineato come manchi la sensibilità e
vi sia invece una assenza di impegno dell'Amministrazione pubblica,
regionale e locale, per un progetto operativo di prevenzione delle
malattie dei bambini e di educazione sanitaria nel mondo della
scuola valdostana.
Da queste riflessioni è emersa la richiesta che sin
dall'inizio del prossimo anno scolastico venga predisposto un
servizio per i primi accertamenti della salute e l'avvio della
prevenzione delle malattie per i bambini dai 3 agli 11 anni, da
effettuarsi nelle strutture della U.S.L. collegate con la
scuola;
ciò premesso il Consiglio regionale della Valle
d'Aosta
DELIBERA
di impegnare la Giunta regionale, in modo particolare gli
Assessori interessati, a preparare un programma di intervento
affinché sin dal prossimo anno scolastico venga predisposta una
attività di educazione sanitaria e di medicina preventiva per i
bambini dai 3 agli 11 anni, da effettuarsi in collegamento con le
istituzioni scolastiche e dell'Unità Sanitaria
Locale.
Tale attività dovrà avere l'obiettivo di avvicinare i bambini
alla conoscenza del proprio corpo e delle norme igieniche e
sanitarie per prevenire le malattie specialmente
odontoiatriche.
Infine si impegna la Giunta a predisporre una campagna
didattica di educazione stradale nelle scuole di ogni ordine e
grado.
ESITO DELLA VOTAZIONE
Presenti: 27
Votanti: 8
Favorevoli: 8
Astenuti: 19(Aloisi, Beneforti, Borbey, Chabod, De Grandis,
Faval, Lanièce, Lanivi, Maquignaz, Marcoz, Martin, Perrin,
Pollicini, Ricco, Rolando, Rollandin, Stévenin, Tamone e Voyat)
Il Consiglio non approva.
PRESIDENTE
: I lavori sono terminati, la seduta è
tolta.
La seduta è tolta.
L'adunanza termina alle ore 20.10.
