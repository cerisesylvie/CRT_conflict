Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2948 del 8 luglio 1987 - Resoconto
OGGETTO N. 2948/VIII - RATIFICA DI DELIBERAZIONI ADOTTATE
DALLA GIUNTA REGIONALE IN VIA D'URGENZA.
Oggetto n. 4141 in data 8 maggio 1987:
Lavori
di costruzione della nuova strada in località Plan de Lizzes di
collegamento della Fraz. La Villette alla strada comunale Dolonne
con allargamento del ponte esistente sul fiume Dora Baltea in
Comune di Courmayeur. - Approvazione di perizia suppletiva. -
Approvazione ed impegno di spesa. - Approvazione della proroga alla
data di ultimazione dei lavori.
RESIDENTE:
Visto che siamo in sede di ratifica delle
deliberazioni adottate dalla Giunta regionale in via d'urgenza,
chiedo ai signori Consiglieri di evitare di entrare ed uscire
dall'aula.
Ha chiesto la parola il Consigliere Sandri; ne ha facoltà.
SANDRI (N.S.):
Vorrei avere dall'Assessore ai Lavori
Pubblici, Fosson, delle delucidazioni relative a questa perizia
suppletiva. Nelle tabelle si legge che gli sbancamenti, dai 1850
metri cubi previsti, si sono quasi triplicati passando a circa
6000. Si tratta di una differenza veramente notevole che,
ovviamente, ha un corrispettivo anche nel calcestruzzo delle
sottofondazioni e delle fondazioni che passa dai 424 metri cubi ai
circa 1200. I lavori di sbancamento e di fondazione si sono
praticamente triplicati. È difficile immaginare come sia possibile
sbagliare in un modo così madornale a livello di progettazione.
Non ho ben capito un altro dato relativo al tappeto di usura
(manto stradale), che passa da 23.000 a 30.000 metri quadrati.
Prendendo alla lettera questi dati, potrebbe sembrare che la strada
si sia allungata oppure allargata e che quindi risulti, comunque,
molto diversa da quella progettata. Vorrei sapere, in definitiva,
se il progetto originario sia stato cambiato o meno.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Nel merito delle opere di sbancamento e di
fondazione, nel secondo capoverso, anche se molto sinteticamente, è
scritto
: "...opere non previste rese necessarie dalla natura del
terreno, maggiori scavi, fondazioni in calcestruzzo, muri di
sostegno,..".
Il progetto, praticamente, ipotizzava un terreno migliore di
quello che poi si è trovato sul posto. Il nome stesso "Plan de
Lizzes" significa piano della palude e lì, appunto, si è trovata
una zona paludosa più estesa di quella preventivata in
progetto.
In riferimento al tappeto di usura ricordo che si è asfaltata
una parte in più, ma invito il Consigliere Sandri a leggere il
terzo capoverso, dove si dice: "...il
Comune di Courmayeur ha
richiesto l'esecuzione diretta da parte della Regione, ai
sensi dell'art. 6 della legge 11.4.1984 n° 6 e, contestualmente
ai lavori in oggetto, l'esecuzione di opere integrative e
migliorative alla strada in questione, quali ringhiere in acciaio
zincato, canalizzazioni, murature in pietrame e malta ecc....",
pagate direttamente dal Comune.
Come ne è dato atto da una deliberazione del Comune, nonché da
questa stessa deliberazione, abbiamo chiesto al Comune di
provvedere direttamente al pagamento degli oneri aggiuntivi che ci
erano stati richiesti.
PRESIDENTE:
Se nessuno chiede la parola, pongo in
votazione la ratifica della deliberazione n. 4141:
ESITO DELLA VOTAZIONE
Presenti: 29
Votanti: 24
Favorevoli: 23
Contrari: 1
Astenuti: 5 (Cout, Dolchi, Mafrica, Millet e Tonino)
Il Consiglio approva
Oggetto n. 4421 in data 22 maggio 1987:
Lavori
di ristrutturazione dell'edificio comunale con annesso centro
diurno per anziani ed inabili e costruzione nuova sede per
cooperativa "Les Tisserands" in Comune di Valgrisenche. - Appalto
dei lavori a licitazione privata. - Approvazione ed impegno di
spesa.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Vorrei sapere se verrà stipulata una
convenzione per quella parte dell'edificio che ospiterà la
cooperativa dei "Tisserands".
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Sì, verrà stipulata una apposita
convenzione.
PRESIDENTE:
Se nessuno chiede la parola, pongo in
votazione la ratifica della deliberazione n. 4421:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n.
4432 in data 22 maggio
1987:
Lavori di sistemazione idraulica del bacino
della Dora Baltea. Lotto n. 7:
dalla traversa Enel di Sarre
alla confluenza del Grand Eyvia. - Approvazione di perizia
suppletiva. - Approvazione ed impegno di spesa. - Approvazione di
nuovi prezzi. - Proroga al tempo utile contrattuale.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Vorrei sapere dove sono stati presi i
grossi massi per la sistemazione idraulica di questo tratto della
Dora.
PRESIDENTE:
Se nessuno chiede la parola, pongo in
votazione la ratifica della deliberazione n. 4432:
ESITO DELLA VOTAZIONE
Presenti: 30
Votanti: 30
Favorevoli: 29
Contrari: 1
Il Consiglio approva
Objet
n°
4895 en date du
5
juin
1987:
Allocation d'une subvention
à
la Commune de
Introd pour l'achat d'un ordinateur à destiner à la bibliothèque
communale.
PRESIDENTE:
Se nessuno chiede la parola, pongo in
votazione la ratifica della deliberazione n. 4895:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 4896
in
data
5
giugno
1987:
Concessione di un contributo straordinario
all'Ente Nazionale Sordomuti - Sez. Valle d'Aosta - per lo
svolgimento dell'attività - anno 1987 - Approvazione e liquidazione
di spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 4896:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Objet n° 4899 en date du
5
juin
1987:
Approbation et liquidation d'une subvention
de 13.900.000 lire en faveur de la bibliothèque du
Gran-Séminaire d'Aoste - Année 1987.
PRESIDENTE:
Se nessuno chiede la parola, pongo in
votazione la ratifica della deliberazione n. 4899:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto n. 5017 in data
5
giugno
1987:
Cooperativa Saint Ours a r.l. - Concessione di
immobile di proprietà regionale - Approvazione dello schema di
convenzione.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Noi siamo d'accordo che si stipulino
convenzioni analoghe anche con delle cooperative. Vorremmo solo
sapere se sono state avanzate delle richieste simili anche da altre
cooperative.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Alcune cooperative, non di Aosta, hanno
chiesto di poter utilizzare fabbricati o superfici coperte. Al di
là del discorso relativo alla cooperativa Saint-Ours, per la quale
mettiamo a disposizione la porzione di un fabbricato di proprietà
regionale, in altri Comuni della Valle stanno moltiplicandosi i
consorzi tra imprese artigiane e cooperative che richiedono
immobili e, soprattutto, ampliamento di immobili. Noi stiamo
pensando di predisporre una legge regionale per favorire operazioni
di questo tipo ed abbiamo già preso contatti con altre Regioni per
conoscere quanto si sta facendo altrove in questo campo.
PRESIDENTE:
Se nessuno chiede la parola, pongo in
votazione la ratifica della deliberazione n. 5017:
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
Oggetto
n.
5018 in data
5
giugno
1987:
Legge regionale 28.6.1982, n. 16 - Intervento
finanziario della Finaosta S.p.A. in capo alla Pila 2000
S.p.A..
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Chiederei alla Presidenza della Giunta di
rinviare questa deliberazione, perché vorrei disporre di più tempo
per informarmi con particolare attenzione sull'opportunità di
questa prima sovvenzione ad una società che incontra qualche
difficoltà nel mercato della seconda casa.
PRESIDENTE:
In presenza di una richiesta di rinvio
dell'ordine del giorno, un Consigliere dovrebbe esprimersi a favore
ed un altro contro tale proposta.
Ha chiesto la parola, per esprimersi a favore del rinvio
dell'ordine del giorno, il Consigliere Mafrica; ne ha facoltà.
MAFRICA (P.C.I.):
Gli elementi presenti nella
deliberazione sono scarsi ed imprecisi. Ritengo opportuno, quindi,
che questo oggetto venga approfondito in sede di Commissione,
affinché i Consiglieri siano compiutamente informati su quanto sono
chiamati a votare.
PRESIDENTE:
Ha chiesto la parola, per esprimersi contro
la proposta di rinvio dell'ordine del giorno, il Presidente della
Giunta, Rollandin; ne ha facoltà.
ROLLANDIN (U.V.):
Cette délibération a été soumise au
Conseil en vue de sa ratification et non pas comme proposition,
comme on voulait le faire, pour une question d'urgence. Etant donné
l'étude qui a été faite pendant longtemps par une société
spécialisée, laquelle a exploité les différents problèmes et
analysé en détail les conséquences de cette intervention, cette
approbation s'avère urgente, pour éviter tout problème au niveau de
la société.
Je voudrais ajouter que cette analyse a permis de donner
certaines garanties sur cette intervention, même s'il s'agit de la
première, même si nous avons eu des doutes jusqu'à la dernière
minute sur le système d'intervention. Il s'agit d'un choix.
PRESIDENTE:
Se nessuno chiede la parola, pongo in
votazione la proposta di rinvio:
ESITO DELLA VOTAZIONE
Presenti: 29
Votanti: 29
Favorevoli: 11
Contrari: 18
Il Consiglio non approva
PRESIDENTE:
È riaperta la discussione generale sulla
delibera n. 5018.
Ha chiesto la parola l'Assessore alle Finanze, Martin; ne ha
facoltà.
MARTIN (A.D.P.):
Vorrei fornire qualche chiarimento in
più, oltre quello che è già scritto nella delibera.
La Pila 2000, come il Consiglio sa, è una società nata nel 1980
per realizzare nel comprensorio della conca di Pila un grande
complesso immobiliare composto da un centro commerciale, da una
struttura di tipo alberghiero e da varie unità di tipo
residenziale. Lungo il corso della costruzione di questo complesso
vi sono state delle difficoltà dovute alla crisi della seconda
casa. La Regione è quindi intervenuta una prima volta con la
concessione di un mutuo ipotecario di 3,5 miliardi, che ha
consentito di terminare il complesso e di mettere in funzione il
centro commerciale e la struttura alberghiera, con notevoli
benefici per la stazione di Pila.
Le presenze, in effetti, dalla stagione 1984/85 a quella 1986/87
sono praticamente raddoppiate ed uno degli elementi che ha
contribuito al raggiungimento di tale risultato è stata la presenza
della società Pila 2000.
La crisi della seconda casa, purtroppo, non si è ancora
attenuata ed i soli cespiti dell'attività alberghiera non
consentono alla Pila 2000 di far fronte ai pesanti oneri finanziari
dovuti al mutuo regionale e ad altre esposizioni bancarie. Tale
società ha un grande patrimonio di circa 27 miliardi, come è anche
testimoniato nella reazione della società PRAXI di Torino, che lo
ha sottoposto a stima, ma si trova anche in serie difficoltà per la
mancanza di liquidità di fronte agli oneri finanziari che deve
sostenere.
La Giunta regionale ha esaminato questo fatto e soprattutto la
situazione della stazione di Pila nel suo complesso, sia in ordine
a quanto già esiste sia in ordine ai nuovi interventi in fase di
realizzazione o di studio, che nel giro di due o tre anni
dovrebbero migliorare notevolmente l'aspetto di questa stazione
turistica e sciistica.
Questi interventi riguardano le strade di accesso, per le quali
si prevede sia l'allargamento della strada regionale che sale da
Charvensod sia di quella che sale da Gressan; la prossima apertura
della funivia Aosta-Pila; il prossimo collegamento di Pila con
Cogne, tramite il trenino di Acquefredde. È, inoltre, in fase
avanzata di studio la ristrutturazione ed il potenziamento degli
impianti di risalita della società Pila: si prevede, infatti, che
nel giro di due o tre anni vengano costruite tre seggiovie
quadriposto, alcune delle quali ad agganciamento automatico, una
seggiovia biposto ed una funivia per collegare il Grimondet con il
Mont de la Pierre. Questi investimenti ammonteranno a circa 20
miliardi di lire, ai quali saranno da aggiungere i costi
dell'impianto per l'innevamento artificiale che dovrebbe consentire
il perfetto utilizzo di tutte le piste e soprattutto di quelle a
quote più basse.
La portata oraria degli impianti aumenterà dalle attuali 9.200
persone/ora alle 12.600 persone/ora, con notevoli benefici sia per
gli impianti che per tutta la stazione.
In tale prospettiva non si poteva che concordare sulla necessità
di avere una struttura come la Pila2000, che, con il suo centro
commerciale e con il suo complesso alberghiero, risponde
perfettamente agli scopi per i quali essa è sorta. Per questa
ragione, la Giunta regionale ha concordato sulla necessità di un
intervento per 3 miliardi di lire, sotto forma di partecipazione
azionaria, con azioni privilegiate, dopo aver fatto effettuare sia
una stima patrimoniale sia una certificazione del bilancio, dalle
società PRAXI e ARTHUR ANDERSEN, che sono specializzate in questo
tipo di valutazioni. L'intervento della Regione tende a
riequilibrare il rapporto patrimonio-capitale sociale, per rendere
più tranquilla la situazione finanziaria della società e per
rendere un servizio alla stazione di Pila, sulla quale questo
Consiglio regionale ha puntato con gli interventi che ricordavo
poc'anzi.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io credo che non abbiamo fatto bene a
non rinviare l'esame di questo ordine del giorno, perché non si sa
esattamente di che cosa si stia discutendo: se del futuro della
stazione sciistica di Pila, oppure del salvataggio di un'impresa
immobiliare. Anche volendo discutere questo secondo aspetto,
sarebbe stato possibile distinguere tra la parte di attività che ha
relazione con le attività commerciali ed alberghiere, ed il resto
delle attività che, invece, ha relazioni con le vendite
immobiliari.
Sia il Presidente della Giunta sia l'Assessore alle Finanze, a
mio giudizio, hanno detto delle cose imprecise, pertanto mi
permetto di fare alcune osservazioni in merito.
Il 13 maggio la società ANDERSEN predispone due relazioni sulla
situazione patrimoniale e sulla valutazione complessiva della
società Pila2000. Il 13 maggio, come dice la delibera di Giunta, la
Società Pila2000 inoltra la domanda per chiedere il finanziamento.
Il 5 giugno, la Giunta regionale delibera la sottoscrizione per 3
miliardi di azioni privilegiate, facendo riferimento alla legge
sulla gestione dei fondi speciali presso la
FINAOSTA.
Prima di tutto, quindi, è da verificare il discorso relativo
agli indirizzi programmatici della Giunta, con i quali l'Esecutivo
non si dichiarava favorevole all'espansione del mercato delle
seconde case. La FINAOSTA, quindi, sarebbe dovuta intervenire solo
in presenza di questioni che in qualche modo facessero riferimento
all'occupazione. Nel nostro caso non è molto chiaro il collegamento
con l'occupazione, tant'è che abbiamo detto che qui si sta
discutendo del salvataggio di una società e non del futuro della
stazione sciistica di Pila.
Il Presidente della Giunta è stato impreciso quando ha detto che
la società ANDERSEN ha fatto uno studio in relazione all'intervento
della Regione. Questo non è vero. La società ANDERSEN non ha fatto
uno studio in relazione all'intervento della Regione e, a mio
giudizio, non ha neppure certificato la situazione della Pila2000,
ma ha fatto uno studio interno per tale società. Infatti, alla
pagina 5 della reazione
"Dati di valutazione",
la società
ANDERSEN dice:
"Desideriamo inoltre ricordare che questo nostro
rapporto è stato predisposto per fornire un indicativo dato di
valutazione della Pila 2000 alla direzione della società e
l'utilizzo per altri scopi potrebbe, pertanto, non essere
appropriato".
A me sembra, invece, che noi lo stiamo proprio utilizzando per
altri scopi. Questa è la prima osservazione nel merito del
problema.
L'ultimo bilancio della società, regolarmente approvato, risale
al 1985. Quello datato 30 settembre 1986 non è stato ancora
approvato dagli azionisti, benché si siano già riuniti. Io mi
chiedo, e vorrei anche capire, come mai gli azionisti non abbiano
approvato il bilancio della società.
Credo che ciò sia dovuto a particolari ragioni che intravedo
nella situazione estremamente pesante in cui versa la società. Nel
bilancio del 1985, regolarmente approvato dagli azionisti, le
perdite ammontavano a 310 milioni. Nel bilancio del 1986, non
ancora approvato dagli azionisti, vengono dichiarate perdite per 70
milioni. Nella relazione del Collegio sindacale c'è, però, una nota
nella quale si rileva che 491 milioni di interessi passivi e di
spese generali, che sono state contabilizzate tra i costi di
costruzione, non sono correttamente imputati; vale a dire che
questi 491 milioni di interessi passivi e di spese generali non
devono essere messi tra i costi di costruzione, ma tra le perdite
del 1986 che, quindi, possono essere valutate in almeno 516
milioni.
Lo stesso rilievo è fatto dalla società di certificazione
ANDERSEN, la quale, in modo molto esplicito, dice che il bilancio
del 1986, non ancora approvato, deve essere rettificato per l'anno
in corso e per gli anni passati, per almeno 633 milioni che devono
essere aggiunti alle perdite, per la stessa ragione già rilevata
dal Collegio sindacale; vale a dire una imputazione tra i costi di
costruzione delle spese generali e degli interessi passivi, che,
invece, devono essere contabilizzati tra le perdite.
Se vogliamo discutere della situazione della società possiamo
dire che essa è molto pesante e noi l'avremmo voluta approfondire,
perché sospettiamo che questo intervento della Regione non sia
sufficiente a salvare la situazione. Come dice la società ANDERSEN,
ci sono passività a breve per 7 miliardi e 213 milioni, di cui:
1,75 miliardi verso le banche, 712 milioni come quota corrente del
mutuo a medio termine, 1,943 miliardi verso fornitori, 348 milioni
come debiti diversi, 953 milioni come anticipi ai quali non ha
fatto seguito alcuna vendita ed infine 1,672 miliardi come ratei
passivi dei quali non si capisce l'origine.
Oltre a questi 7 miliardi di passività a breve, ve ne sono 5,043
di passività a lungo termine, 4,943 dei quali di mutui. Abbiamo
appena appreso dall'Assessore alle finanze che 3,5 miliardi si
riferiscono a mutui contratti con la FINAOSTA e ci sono, poi, 500
milioni di un prestito obbligazionario convertibile. Il totale
delle passività, a breve ed a medio termine, ascende, in ogni caso,
a 12,656 miliardi.
Ci risulta che la situazione della società Pila2000 verso la
FINAOSTA sia già particolarmente difficile. Dalla relazione della
ANDERSEN si capisce che ci sono delle rate correnti non restituite
e noi abbiamo notizie che, complessivamente, tra rate e penali, la
Pila2000 avrebbe un'esposizione di circa 1 miliardo verso la
FINAOSTA. È piuttosto strano, quindi, che la Regione tiri fuori 3
miliardi per consentire la restituzione di almeno 1 miliardo alla
FINAOSTA.
Dei 27 miliardi di valore degli immobili, secondo la stima
effettuata dalla società PRAXI di Torino, ben 16,595 si riferiscono
ad immobili che non attengono all'attività commerciale o
alberghiera ed in sostanza riguardano terreni e seconde case. Su
questi 27 miliardi gravano ipoteche finanziarie per 11,730 miliardi
ed ipoteche per 938 milioni a favore dell'ufficio I.V.A. Non so se
qui ci sia qualcuno che possa spiegarmi che cosa significhi tutto
ciò, però ho la netta impressione che, oltre all'esposizione verso
le banche, verso la FINAOSTA e verso i fornitori, ci sia anche
qualche conto in sospeso verso gli uffici fiscali.
La relazione che accompagna la delibera dice che il capitale
sociale è attualmente di 8,7 miliardi e che dovrebbe essere portato
a 9,250 miliardi. Ho qui con me una deliberazione dell'assemblea
dei soci della Pila2000 che dice che il capitale sociale è già
stato elevato a 9,700 miliardi. Vorrei capire, pertanto, anche
questo aspetto, perché mi pare che nella relazione ci sia
un'imprecisione. Nell'assemblea del 14 novembre 1986 fu deciso di
elevare il capitale sociale a 9,700 miliardi, sempreché si fossero
trovati i sottoscrittori, e di portare il capitale finale a 10,2
miliardi con la conversione del prestito obbligazionario
convertibile del 1984.
Molte perplessità suscita in me la natura di questi prestiti
obbligazionari convertibili. Tra gli anni 1981 e 1984 sono stati
sottoscritti prestiti obbligazionari convertibili per 2,800
miliardi. Recentemente la maggior parte di questi prestiti è stata
estinta anticipatamente e ne è rimasta una piccola parte pari a
circa 500 milioni.
Nel bilancio del 1983, per questi prestiti obbligazionari
convertibili, ci sono stati interessi per 317 milioni e, nell'anno
1984, per 449 milioni. Nel bilancio 1985, che denunciava una
perdita per 310 milioni, gli interessi per i prestiti
obbligazionari convertibili ammontavano a 515 milioni. Nel bilancio
del 1986, che denunciava una perdita di 70 milioni che invece
dovrebbe essere aumentata proprio a causa di queste
contabilizzazioni imprecise, questi interessi per il prestito
obbligazionario convertibile ammontavano a 263 milioni.
Ci sono quindi dei prestiti che vengono remunerati con interessi
del 19% o del 20% e che, di norma (ma mi prometto di verificarlo),
vengono contratti dagli stessi azionisti, magari in quote
proporzionali al numero di azioni possedute per non alterare i
rapporti societari. Se le cose stessero realmente così, ci
troveremmo di fronte ad una società complessivamente in perdita ed
esposta verso le banche e verso la FINAOSTA, ma in grado di
distribuire lauti interessi ai propri azionisti, grazie ai prestiti
via via convertiti.
Mi sembra che questa situazione sia proprio paradossale. Poiché
nella stessa zona sta rischiando il fallimento un certo signor
Lavagna e, se ciò avvenisse, verrebbero immessi sul mercato molti
immobili a prezzi sicuramente più competitivi delle valutazioni di
1,9 milioni a metro quadro fatte dalla società PRAXI, io mi chiedo
se, di fronte ad una pesante situazione del mercato che potrebbe
complicarsi invece di svilupparsi, di fronte a bilanci poco
ortodossi sotto l'aspetto contabile e di fronte ad investimenti che
si stanno rilevando come non del tutto indovinati, io mi chiedo se,
con una delibera di 30 righe, si può chiedere al Consiglio
regionale di votare questo intervento per ben 3 miliardi, senza
alcun attento esame preventivo, disponendo addirittura di
informazioni che, a prima vista, appaiono imprecise e non
corrispondenti ai documenti ai quali pretenderebbero fare
riferimento.
Come Gruppo, pertanto, ci dichiariamo contrari a questo
intervento, perché non ne intravediamo nettamente i confini.
Saremmo stati favorevoli a discutere sul futuro di questa stazione
ed in quel quadro avremmo anche potuto esaminare un intervento
relativo alla parte alberghiera e commerciale, ma questo intervento
immobiliare sulle seconde residenze non risponde certamente a
chiare finalità politiche e neppure a chiari obiettivi di
salvataggio di una società.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Ritengo che le considerazioni del
Consigliere Mafrica debbano essere meditate con profonda
attenzione, perché testimoniano della presenza di una situazione
economica ben più grave di quanto non si voglia far capire dalla
sintetica relazione che accompagna la delibera. Poiché non dispongo
della grande struttura di supporto del Partito Comunista, per
verificare l'attendibilità di questa delibera ho chiesto i prezzi
di vendita delle seconde case nuove nel comprensorio di Pila ed ho
scoperto che si aggirano intorno ad un terzo dei prezzi certificati
dalla PRAXI di Torino: pagando in contanti, con 600.000 al metro
quadrato si può acquistare quello che si vuole, perché a Pila il
prezzo delle seconde case o di quella specie di loculi, costruiti
l'uno accanto all'altro negli ultimi vent'anni, è crollato!
Vorrei, però, segnare anche l'aspetto più preoccupante che
verrebbe ad attuarsi con l'approvazione di questa delibera. La
Valle d'Aosta, purtroppo, è costellata da tutta una serie di
residences o di seconde case (Col di Joux, Pila, ecc.) che, pur non
essendo sull'orlo del fallimento, incontrano sicuramente gravi
ostacoli e difficoltà a piazzare sul mercato le unità immobiliari
edificate a scopo speculativo.
Non voglio dire che sarebbe opportuno far fallire una società
immobiliare per educarne altre cento; è necessario, però, far
capire all'opinione pubblica valdostana che la politica delle
seconde case e delle speculazioni, grazie alle quali certi signori
intendevano arricchirsi, è fallita, perché sconfitta dalle leggi
del mercato e non certo dalla politica dell'Amministrazione
regionale. Sarebbe molto grave, invece, se proprio da Pila dovesse
iniziare una manovra per salvare tutto e dovunque, senza far pagare
a certe persone lo scotto di alcune loro scelte che hanno rovinato
alcuni degli angoli più belli della nostra Valle.
Ripensando alle parole del Consigliere Mafrica e ritenendo che
tutti questi problemi fossero ben noti al Presidente della Giunta,
non vorrei che, alla base di questa scelta e contro tutte le
giustificazioni di natura economica, ci sia una giustificazione di
natura politica. Si tratterà, probabilmente, di una mia
sovrastruttura politica da psicopatico, ma mi sembra che la
richiesta di un intervento regionale sia stata avanzata il 13
maggio 1987, poco dopo l'inizio della campagna elettorale, in
momenti sicuramente più frizzanti di quelli odierni. Non vorrei che
le elezioni avessero suggerito di aprire una cambiale con la
Pila2000 e che questa delibera ne costituisca la riscossione.
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Noi intendevamo porre alla Giunta molte
domande, alle quali però ha già risposto in parte il Consigliere
Mafrica, che, come al solito, è apparso molto preparato; non so,
però, se queste risposte saranno confermate o contestate dalla
Giunta.
Vedremo, quindi, in che modo la Giunta chiarirà i dubbi sia
sulla situazione finanziaria della società, anche alla luce di
quanto è stato riferito in merito ai 12 miliardi di ipoteche, sia
sull'efficacia dell'eventuale intervento regionale.
In questa fase, però, intendiamo sottolineare il dubbio sulla
motivazione politica data all'intervento, così come essa viene
presentata nelle premesse della delibera, dove si auspica che tale
intervento:
"consenta di superare l'attuale periodo
congiunturale che incontra il mercato della seconda casa".
La Regione è intervenuta, finora, per incentivare la costruzione
di alberghi e per sostenere attività industriali e commerciali, ma
è la prima volta che interviene per sostenere una società
immobiliare con la giustificazione che il mercato immobiliare della
seconda casa attraversa un periodo difficile.
Chiediamo alla Giunta se inizia un nuovo indirizzo politico in
questa direzione, oppure se si tratta di un intervento "ad hoc",
limitato alla questione di Pila. È evidente, infatti, che si tratta
di un precedente, potrebbe anche essere pericoloso. È opportuno,
quindi, essere ben coscienti della scelta che si opera, al di là
dell'intervento tecnico-finanziario a favore di questa o di quella
società; è una scelta politica che un domani potrebbe essere
ripresa da chiunque si trovasse in analoghe difficoltà e quindi la
Giunta, la maggioranza e le forze politiche devono sapere che, al
di là di quelli che sono stati fino ad oggi gli indirizzi di
politica economica, si va in una certa direzione e cioè si operano
interventi di sostegno anche nei confronti di determinate
imprese.
Questa è la domanda più prettamente politica che io intendevo
porre alla Giunta.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Io chiedo alla Giunta regionale di
sospendere l'esame di questo provvedimento. So che il Consiglio
regionale ha già votato una richiesta di rinvio, ma adesso c'è la
possibilità che sia la Giunta stessa a ritirare il provvedimento ed
a consentire a tutto il Consiglio di avere una discussione
approfondita su un tema di questa portata. Ritengo inaccettabile,
infatti, che un simile argomento sia sottoposto all'esame del
Consiglio regionale, senza una discussione preventiva che coinvolga
le Commissioni competenti.
Poco fa sono state illustrate alcune preoccupazioni
sull'opportunità dell'intervento, ma ci sono anche osservazioni
sulla politica generale che la Regione intende portare avanti in
merito all'organizzazione turistica della Valle d'Aosta. Con questa
delibera e con questo intervento intendiamo davvero iniziare
un'azione di sostegno al mercato della seconda casa? In che modo e
con quali criteri? Questo discorso vale solo per Pila o anche per
altre realtà della nostra Regione, dove si stanno presentando
analoghe difficoltà?
A me pare che una simile discussione non possa essere liquidata
in questo modo ed in tal senso noi chiediamo politicamente alla
Giunta di consentire che una discussione in merito avvenga nelle
sedi più opportune, accompagnata dalla serietà che l'argomento
richiede.
PRESIDENTE:
Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Noi avremmo preferito che questa
delibera fosse rinviata, ma, come sempre, non cambia il vizio di
questa maggioranza di volersi nascondere dietro i numeri,
nonostante le situazioni di crisi e le preannunciate dimissioni
degli Assessori della Democrazia Cristiana.
Non siamo contrari all'eventuale salvataggio di un'impresa
privata, ci poniamo, però, il problema politico, già anticipato da
altri Colleghi, se sia questo il nuovo indirizzo o il nuovo modo di
intervenire dell'attuale maggioranza. Alcuni elementi destano forti
preoccupazioni su di una società fortemente in crisi, esposta
finanziariamente nei confronti delle banche e della FINAOSTA,
nonché, addirittura, nei confronti di uffici finanziari come, ad
esempio, l'Ufficio IVA. Sulla società Pila2000 gravano ipoteche per
oltre 12 miliardi; ci sono, addirittura, difficoltà di rientro
anche nei confronti della FINAOSTA...
Mi sembra, però, che tutto questo non basti alla Giunta a far
permettere una attenta discussione in sede di Commissione - ed in
questo concordo con la proposta avanzata dal Consigliere Tonino -,
su tutta la situazione. Torno a ripetere che, in linea di
principio, non sono contrario a che la Regione assuma questo nuovo
indirizzo a salvaguardia delle imprese private in condizioni
pre-fallimentari.
Se, invece, si tratta di un caso sporadico, non voglio
richiamarmi a quanto detto dal Consigliere Sandri in merito al
pagamento di una cambiale politica, perché non vedo come
un'amministrazione regionale possa portare avanti dei provvedimenti
di questo genere.
Mi chiedo, quindi, se tutto ciò non sia sufficiente alla Giunta
per farle cambiare opinione o per farla riflettere un po'di più sul
contenuto della presente delibera. Ribadisco che in linea di
principio non sono contrario a questo nuovo indirizzo, ma ritengo
necessario accertare in sede di Commissione la veridicità delle
affermazioni dei Colleghi che mi hanno preceduto, per conoscere la
vera situazione ed il vero scopo di questo finanziamento.
Io naturalmente voterò prestando fede ad una mia personale
convinzione, tenendo conto di come i rappresentanti della Giunta
risponderanno alle mie richieste ed a quelle avanzate da coloro che
mi hanno preceduto. Senza intenti polemici, ribadisco, però, che
non è questo il modo migliore per amministrare il denaro dei
cittadini e contribuenti valdostani, anche se è vero che ci sono
tanti soldi e che si stava per approvare un finanziamento
all'Autoporto di Aosta che, invece, grazie alle nostre perplessità
ed alla nostra opposizione, in sede di Commissione, è stato
rinviato a settembre. Ribadiamo tali perplessità anche nei
confronti della presente delibera, con la richiesta di rinviarla
alle Commissioni per un esame più approfondito.
PRESIDENTE:
Ha chiesto la parola il Presidente della
Giunta, Rollandin; ne ha facoltà.
ROLLANDIN (U.V.):
En tant que force de la majorité, nous
ne sommes absolument pas contraires à toute forme d'éclaircissement
nécessaire.
J'insiste sur la nécessité impérieuse de cette intervention: si
elle doit être renvoyée aux commissions, cela signifie repousser à
septembre-octobre.
Si les conseillers estiment opportun de se rencontrer en
commission pour des éclaircissements techniques, je crois que la
commission pourrait être convoquée cet après-midi à 3 h.; le
discours pourrait ensuite être repris. Si non il faut en venir à la
votation.
PRESIDENTE:
Colleghi Consiglieri, il Presidente della
Giunta ha proposto di convocare le Commissioni competenti alle ore
15, per esaminare questa deliberazione e poterla, quindi, discutere
nella seduta consiliare pomeridiana. Ci sono osservazioni?
Ha chiesto la parola il Consigliere Tonino; ne ha facoltà.
TONINO (P.C.I.):
L'unica osservazione da fare è che
dovrebbero essere d'accordo le Commissioni. A proposito, quali sono
le Commissioni competenti?
PRESIDENTE:
Le Commissioni competenti sono la 1^ e la 2^,
e, al limite, anche la 3^.
Ha chiesto la parola il Consigliere Sandri; ne ha facoltà.
SANDRI (N.S.):
Credo che possa essere accettata la
proposta del Presidente della Giunta a patto che, in sede di
riunione congiunta, tra la 1^ e la 2^ Commissione, si possa parlare
con gli azionisti o con i rappresentanti legali della Società
Pila2000, per ottenere risposte precise a tutta una serie di
interrogativi e di dubbi. Mi interesserebbe, ad esempio, sapere
perché gli azionisti non hanno votato il bilancio del 1986. Nessuno
di voi, infatti, ha risposto a questo interrogativo.
MAFRICA
(fuori microfono): L'ha scritto la Società ARTHUR
ANDERSEN di Torino!
SANDRI (N.S.):
Io sono d'accordo sulla riunione, purché
alla stessa partecipino la Giunta ed i rappresentanti della Società
PILA2000!
ROLLANDIN
(fuori microfono): Ma è già mezzogiorno e
mezzo!
SANDRI (N.S.):
Può anche darsi che siano in tribuna,
visto che è loro interesse cercare di seguire questo dibattito! Non
credo che attendano tutti al mare che qualcuno gli comunichi che
sono stati loro concessi i soldi!
PRESIDENTE:
Ha chiesto la parola il Consigliere
Beneforti; ne ha facoltà.
BENEFORTI (D.C.):
Come Presidente della la Commissione,
sono d'accordo nel convocarla per le ore 15 di oggi. Pertanto,
sempreché sia d'accordo anche il Presidente della 2^ Commissione,
possiamo convocare in seduta congiunta le due Commissioni per
decidere il da farsi.
PRESIDENTE:
Ha chiesto la parola il Consigliere Tonino;
ne ha facoltà.
TONINO (P.C.I.):
Io non rifiuto mai di convocare la 2^
Commissione per discutere qualche problema. Probabilmente la
discussione odierna non riuscirà a chiarire tutto, come ad esempio
la richiesta del Consigliere Sandri che, a mio avviso, è più che
legittima e l'argomento non è certamente di poco conto.
Io sono disponibile a convocare la Commissione, sia oggi sia
domani, cercando di ottenere il maggior numero di membri della
Commissione presenti e, naturalmente, anche il maggior contributo
possibile al fine della chiarezza. Ovviamente io sono disponibile a
convocarla oggi e, se si preferisce convocarla domani, sono
disponibile a convocarla anche domani; si tratta, ovviamente, di
accertare se esiste la disponibilità di tutti i membri della
Commissione.
PRESIDENTE:
Ha chiesto la parola il Consigliere
Pollicini; ne ha facoltà.
POLLICINI (A.D.P.):
Come Presidente della 3^ Commissione
consiliare, sono d'accordo con i Presidenti della la e della 2^
Commissione consiliare.
PRESIDENTE:
Si può, pertanto, concludere che le
Commissioni la, 2^ e 3^ sono convocate per le ore 15 di oggi, nella
sala delle Commissioni consiliari, per discutere sulla
deliberazione che è in discussione in questo momento.
La deliberazione viene, quindi, rinviata al pomeriggio, dopo la
riunione delle Commissioni.
Oggetto n. 5103 in data 12 giugno 1987:
Lavori
di ultimazione della strada di Outrelève in Comune di Champorcher.
- Appalto dei lavori
a
licitazione privata. - Approvazione
ed impegno di spesa.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Intendiamo rivolgere alcune domande
all'Assessore ai Lavori Pubblici. La costruzione della strada per
Outrelève ha incontrato diverse difficoltà che ho avuto modo di
illustrare qualche ora fa e che sono conseguenti alla realizzazione
dei muri di sostegno, sulla sinistra orografica del torrente
Ayasse. Quei grossi blocchi in cemento ad incastro, che io chiamavo
"gabbioni", sotto la spinta dell'acqua e del terreno sono saltati,
sia quelli sopra sia quelli sotto la strada, ed ora devono essere
sostituiti.
Chiedo quindi se la spesa prevista dalla presente deliberazione
deve, in parte, coprire i guasti apportati dalle intemperie alle
strutture già realizzate della strada per Outrelève.
Inoltre, poiché nel testo della deliberazione si parla di
"ultimazione" della strada, vorrei sapere se si tratta
effettivamente dell'ultimazione di questi lavori, perché io ho seri
dubbi in proposito. Ho già detto, infatti, che là dove si
dovrebbero scaricare 10.000 metri cubi di pietrame estratto dalla
galleria in località Echelley, ci sono grandissimi massi e delle
fessure enormi tra un masso e l'altro, tanto che non è di così
semplice realizzazione l'assestamento del terreno per la
costruzione della strada.
Probabilmente, infatti, si sarà costretti ad effettuare
ulteriori interventi anche dopo che la strada sarà stata
completamente realizzata.
Tutti questi interventi costano e, pertanto, vorrei sapere se la
soluzione di costruire la strada proprio in quel luogo sia stata
una scelta felice o meno e se i costi preventivati serviranno
effettivamente alla sua ultimazione. Ci sorge, infine, spontanea
un'ultima domanda: quanto è costata, finora, questa strada?
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
La strada per Outrelève è realizzata su di
un terreno particolarmente difficile. Come ha già ricordato oggi il
Consigliere Cout e come hanno ricordato altri Consiglieri regionali
in varie occasioni, quel terreno risulta essere una pietraia, sulla
destra orografica del torrente Ayasse, mentre sulla sinistra è
particolarmente spingente ed instabile.
Non saprei indicare oggi una soluzione migliore e diversa; forse
un viadotto, ma non lo so e non voglio addentrarmi in una simile
problematica.
Nel merito dei muri di sostegno ricordo che si tratta di muri
cellulari scelti, come ho già detto qualche Consiglio fa, proprio
per il loro dimensionamento che li rende particolarmente leggeri
rispetto ad un muro tradizionale in pietra od in cemento armato.
Questi muri sono stati scelti, quindi, proprio per non gravare con
ulteriori carichi su di un terreno già particolarmente
instabile.
Malgrado ciò, in alcuni punti - e convengo con l'analisi del
Consigliere Cout - si sono verificati dei dissesti che, ovviamente,
verranno eliminati.
I 400 milioni stanziati dalla presente deliberazione servono per
l'ultimazione della strada per Outrelève ed io ritengo che questa
ultimazione ci sarà. Per quanto concerne il costo globale della
strada, chiedo al Consigliere Cout di lasciarmi un breve lasso di
tempo per procurarmi l'esatta documentazione che penso di poter
avere in giornata.
Non vedo, d'altra parte, le grandi difficoltà sostenute dal
Consigliere Cout. Ci sono difficoltà oggettive, ma non penso che
debbano essere gonfiate oltre misura. Della strada per Outrelève si
parla ormai da anni e, poiché questo collegamento è un'esigenza
particolarmente sentita, cerchiamo di guardare soprattutto al fatto
che di qui a qualche mese riusciremo a servire finalmente un altro
villaggio con la strada carrozzabile. Penso che questo sia
l'obiettivo che tutti intendiamo raggiungere, al di là delle
difficoltà che abbiamo incontrato nella costruzione della
strada.
PRESIDENTE:
Se nessuno chiede la parola, pongo in
votazione la ratifica della deliberazione n. 5103:
ESITO DELLA VOTAZIONE
Presenti: 27
Votanti: 18
Favorevoli: 18
Astenuti: 9 (Bajocco, Breuvé, Cout, Dolchi, Mafrica, Millet,
Pascale, Tonino e Torrione)
Il Consiglio approva
Oggetto n. 5104 in data 12 giugno 1987:
Lavori
di ottimizzazione degli impianti tecnologici del Palazzetto dello
Sport di Saint-Vincent. - Perizia suppletiva. Concessione proroga.
- Approvazione nuovi prezzi. - Approvazione ed impegno di
spesa.
PRESIDENTE:
Ha chiesto la parola il Consigliere Cout; ne
ha facoltà.
COUT (P.C.I.):
Ci interesserebbe sapere a che punto siamo
con l'ultimazione della piscina-palestra anche in riferimento al
problema, ancora in sospeso, dell'imputazione degli eventuali costi
di quanto deve essere rifatto. Poiché ho sentito che entro breve
tempo dovrà essere rifatto quasi tutto, credo che si sia già
definito qualcosa. Vorrei sapere, pertanto, se continuiamo a pagare
sempre noi, oppure finalmente possiamo far pagare i costi al
responsabile di questi errori.
PRESIDENTE:
Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
La Giunta regionale, nella seduta di
venerdì scorso, ha approvato l'appalto a licitazione privata dei
lavori di rifacimento della copertura del Palazzetto dello Sport ed
ha deciso di pagare l'esecuzione dei lavori e di rivalersi sulla
ditta costruttrice sulla base della perizia giurata fatta eseguire
dal tribunale.
Tale scelta consente di abbreviare i tempi, altrimenti il
Palazzetto dello Sport di St. Vincent rimarrebbe forse per parecchi
anni in condizioni di parziale agibilità, mentre noi continueremmo
a litigare con l'impresa costruttrice. Si è scelto, pertanto, di
dare corso ai lavori di ripristino, riservandoci un'azione di
rivalsa sull'impresa costruttrice. L'azione giudiziaria, pertanto,
prosegue ed il suo esito verrà stabilito dal tribunale.
PRESIDENTE:
Se nessuno chiede la parola, pongo in
votazione la ratifica della deliberazione n. 5104:
ESITO DELLA VOTAZIONE
Presenti: 29
Votanti: 23
Favorevoli: 23
Astenuti: 6 (Bajocco, Cout, Dolchi, Mafrica, Millet e
Tonino)
Il Consiglio approva
Oggetto n. 5109 in data 12 giugno 1987:
Lavori
di costruzione del collettore fognante ed impianto di depurazione
in Comune di Chamois. - Appalto dei lavori a licitazione privata. -
Approvazione ed impegno di spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 5109:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Oggetto n. 5159 in data 12 giugno 1987:
Approvazione ed impegno della spesa di lire 100.000.000 per
lavori di ristrutturazione del fabbricato denominato "Casa
Champlan" da adibire a comunità assistenziale per recupero
sociale.
PRESIDENTE:
Se nessuno chiede la parola, pongo in
votazione la ratifica della deliberazione n. 5159:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Oggetto n. 5182 in data 12 giugno 1987:
Concessione di un contributo di lire 1.693.000 all'Istituto "Don
Bosco" di Châtillon per l'organizzazione di una gita scolastica. -
Anno scolastico 1986/87. - Approvazione e liquidazione di
spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 5182:
ESITO DELLA VOTAZIONE
Presenti, votanti e favorevoli: 28
Il Consiglio approva all'unanimità
Oggetto n. 5201 in data 12 giugno 1987:
Concessione di un contributo di lire 5.000.000 a favore della
parrocchia di Saint-Rhémy, quale concorso nelle spese dalla
medesima sostenute, per l'esecuzione di interventi di straordinaria
manutenzione nella chiesa parrocchiale, che è sita in Comune di
Saint-Rhémy. - Approvazione e liquidazione di spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 5201:
ESITO DELLA VOTAZIONE
Presenti: 29
Votanti: 28
Favorevoli: 28
Astenuti: 1 (Baldassarre)
Il Consiglio approva
Oggetto n. 5271 in data 12 giugno 1987:
Legge
regionale 28.6.1982, n. 16. Precisazioni in ordine all'intervento
finanziario in capo alla S.I.B. S.p.A.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Non credo che la precisazione contenuta
in questa delibera sia di poco conto. In essa, infatti,
considerando il difficile reperimento degli azionisti, si precisa
che la lettera di "patronage" venga approvata dall'Assemblea degli
azionisti S.I.B. e firmata dal Presidente del Consiglio di
Amministrazione della Società stessa.
Noi abbiamo dei dubbi in merito e gradiremmo avere qualche
precisazione in più.
PRESIDENTE:
Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
L'unica difficoltà, relativa alla
sottoscrizione della lettera di patronage, discende dal fatto che,
tra gli azionisti della S.I.B. di Pollein, figurano delle società
fiduciarie che non sono tenute a comunicare il nominativo degli
azionisti.
La questione è stata girata alla FINAOSTA, come organo tecnico,
per accertare la possibilità che la lettera di patronage venisse
sottoscritta soltanto dal consiglio di amministrazione della
società, ben sapendo che la S.I.B. di Pollein appartiene al gruppo
di Messina e che lo stesso ci avrebbe comunicato tempestivamente
eventuali variazioni in seno al consiglio di amministrazione.
Il consiglio di amministrazione della FINAOSTA ha esaminato la
questione e ci ha riferito, come è riportato in delibera, che,
visto il tipo di intervento e viste le garanzie offerte dalla
società, è sufficiente accettare la lettera di patronage vistata
dal consiglio di amministrazione della società, anche se non si
conoscono le identità degli azionisti delle società fiduciarie. La
delibera, pertanto, contiene una semplice modifica in questo
senso.
PRESIDENTE.:
Ha chiesto la parola il Consigliere Millet;
ne ha facoltà.
MILLET (P.C.I.)
: Noi voteremo contro questa
deliberazione, perché riteniamo che la Regione, prima di dare dei
soldi, debba conoscere l'identità dei destinatari. Poiché, in
questo caso, non è possibile sapere chi siano i soci della S.I.B.,
noi voteremo contro la deliberazione.
PRESIDENTE:
Se nessuno chiede la parola, pongo in
votazione la ratifica della deliberazione n. 5271:
ESITO DELLA VOTAZIONE
Presenti: 27
Votanti: 26
Favorevoli: 21
Contrari: 5
Astenuti: 1 (Sandri)
Il Consiglio approva
Oggetto n.
5315
in data 19 giugno
1987:
Lavori di manutenzione straordinaria ed
ammodernamento dell'unità immobiliare ristorante Bar-Ba-Blu sito al
piano terreno dello stabile Palazzo Deffeyes, di proprietà
regionale, sito in Aosta, viale Conte Crotti. - Esecuzione dei
lavori in economia diretta. - Approvazione ed impegno di
spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 5315:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5326 in data 19 giugno 1987:
Lavori
di aggiornamento delle carte regionali della Valle d'Aosta in scala
1:5000 e 1:10000. Ultimazione zona ovest. - Aggiudicazione dei
lavori a trattativa privata alla ditta Photocarta s.n.c., con sede
in Parma. - Approvazione ed impegno di spesa. - Approvazione del
progetto. - Esonero dal versamento della cauzione. - Concessione
dell'anticipazione del 20% ai sensi del D.M. 25.11.1972 e
successive proroghe e modificazioni.
PRESIDENTE:
Se nessuno chiede la parola, pongo in
votazione la ratifica della deliberazione n. 5326:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5327 in data 19 giugno 1987
:
Realizzazione degli impianti speciali del nuovo
edificio
sede dell'unità operativa immuno-trasfusionale (ex farmacia) del
Presidio Ospedaliero di Viale Ginevra in Aosta. - Esecuzione dei
lavori in economia diretta. - Approvazione di spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 5327:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n.
5333
in data 19 giugno
1987:
Concessione di un contributo di lire 211.140.000
al Comune di Saint-Nicolas nelle spese da sostenere per
l'ampliamento della strada di Lyveroulaz. - Approvazione ed impegno
di spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 5333:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5382 in data 19 giugno 1987
:
Concessione di un contributo straordinario alla Sez. Scacchi del
C.R.A.L. Cogne Aosta per l'organizzazione della 2^ edizione del
Festival internazionale "Valle d'Aosta" e del campionato italiano
femminile di scacchi. - Impegno e liquidazione di spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 5382:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5384 in data 19 giugno 1987:
Concessione e liquidazione all'Istituto "Don Bosco" di Châtillon
di un contributo di lire 1.956.000 nelle spese sostenute per
l'effettuazione di un servizio di assistenza psico-pedagogica -
Anno scolastico 1986/87. - Approvazione e liquidazione di
spesa.
PRESIDENTE:
Se nessuno chiede la parola, pongo in
votazione la ratifica della deliberazione n. 5384:
ESITO DELLA VOTAZIONE
Presenti, votanti e favorevoli: 27
Il Consiglio approva all'unanimità
Oggetto n. 5451 in data 19 giugno 1987:
Società
MB AOSTA s.r.l. Concessione di immobili ad uso industriale e
finanziamento di attività produttiva. - Approvazione dello schema
di convenzione.
PRESIDENTE:
Ha chiesto la parola il Consigliere Millet;
ne ha facoltà.
MILLET (P.C.I.):
Gradirei qualche informazione in più da
parte dell'Assessore, perché dagli allegati non si ricavano molte
notizie sulla Società MB AOSTA s.r.l. Di essa, infatti, si sa solo
che è una classica società a.r.l., con un capitale versato di 20
milioni e con le stesse iniziali della MULTIBOX, e che opera anche
nello stesso settore. Si dice che tale società avrà successo,
mentre una delle ragioni del mancato successo della MULTIBOX, al di
là del tipo di gestione, è stato individuato proprio nella
difficoltà del mercato; in questo settore, infatti, devono essere
prodotte delle grandi quantità, altrimenti si corre il rischio di
non poter reggere il mercato.
Di questa nuova società, pertanto, vorrei sapere qualcosa di
più, non tanto sulla sua esperienza precedente, visto che è stata
costituita soltanto il 12 gennaio di quest'anno, ma sui soci e sui
macchinari che tale società acquisterà con il mutuo di 50 milioni,
se si tratterà cioè di macchinari nuovi, oppure se saranno i
macchinari già appartenuti alla MULTIBOX. Vorrei, inoltre,
conoscere la situazione attuale di quest'ultima società.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
La MB AOSTA s.r.l. è stata costituita il
12 gennaio 1987 ed ha un capitale sociale interamente versato di 20
milioni. Essa è controllata, quasi interamente, dalla MONO SERVIZIO
BIBO S.p.A., corrente in Settimo Torinese e con capitale sociale
versato di 3 miliardi, che dei 20 milioni di capitale sociale della
MB AOSTA detiene una quota pari a ben 19 milioni e 990 mila lire.
Nel merito della seconda domanda posso dire che la FINAOSTA ha
espresso un parere decisamente positivo.
Tengo, inoltre, a precisare che non è mai esistito alcun
problema di mercato, tant'è che, come ho già ripetuto più volte in
Consiglio regionale, il settore nel quale opererà questa società
non è assolutamente in crisi; per la MULTIBOX, infatti, si è
trattato di un problema tipicamente gestionale, connesso
all'affidabilità dei precedenti imprenditori.
Tornando alla vicenda della MULTIBOX, ricordo che, in seguito
alla dichiarazione di fallimento, il Tribunale ha nominato il
curatore fallimentare nella persona del dott. Parini che ha già
provveduto all'inventario dei beni ed ha espresso la disponibilità
a restituire il fabbricato alla Regione, per consentirne la
riutilizzazione.
Numerose sono le richieste di riutilizzazione del fabbricato
presentate alla Regione. Il giudizio positivo espresso dalla
FINAOSTA sulla MONO SERVIZIO BIBO, che, tra le altre cose,
commercia anche con le grandi catene di distribuzione, come ad
esempio con la STANDA, ci ha sollecitati ad avanzare questa
proposta che per l'Amministrazione regionale si concretizza nella
disponibilità del fabbricato e nella concessione di un mutuo di 300
milioni per l'acquisto di materiali, macchinari ed
attrezzature.
Diciamo, quindi, che un aspetto della vicenda riguarda la
questione fallimentare, che segue regolarmente il suo corso, e un
altro riguarda la riutilizzazione del fabbricato, che viene
assegnato alla MB, società della MONO SERVIZIO BIBO.
PRESIDENTE:
Ha chiesto la parola per dichiarazione di
voto il Consigliere Millet; ne ha facoltà.
MILLET (P.C.I.):
Noi ci asteniamo dal votare questa
delibera, perché riteniamo importante che la Regione intervenga per
favorire la creazione di nuovi posti di lavoro. Facciamo notare,
però, che siamo in presenza di una specie di scatola cinese che si
sta riducendo sempre più, pur dovendo convenire che dodici nuovi
posti di lavoro sono sempre meglio di niente.
L'unica perplessità che ci rimane è legata al ruolo di questa
nuova società nell'ambito del gruppo MONO SERVIZIO BIBO. Ci
auguriamo che non si tratti della solita società che viene in Valle
d'Aosta a spremere la Regione per un breve periodo, finché il
mercato tira, per poi cessare l'attività quando il mercato
ritornerà in una critica fase congiunturale, come si verifica nelle
industrie legate all'indotto della FIAT a Torino, che sono le prime
a risentire delle difficoltà del mercato dell'auto.
Non avendo, pertanto, a disposizione tutti gli elementi di
giudizio utili a farci esprimere un giudizio positivo in merito,
noi ci asteniamo dal votare questa deliberazione.
PRESIDENTE:
Se nessuno chiede la parola, pongo in
votazione la ratifica della deliberazione n. 5451:
ESITO DELLA VOTAZIONE
Presenti:
27
Votanti: 18
Favorevoli: 18
Astenuti: 9 (Baldassarre, Breuvé, Dolchi, Mafrica, Millet,
Pascale, Sandri, Tonino e Torrione)
Il Consiglio approva
Oggetto n. 5457
in data 19 giugno
1987:
Concessione di un contributo di lire 156.900.000
al Comune di Nus nelle spese di costruzione dell'acquedotto per la
frazione di Pesse. - Approvazione ed impegno di spesa. - Revoca di
precedente deliberazione.
PRESIDENTE:
Se nessuno chiede la parola, pongo in
votazione la ratifica della deliberazione n. 5457:
ESITO DELLA VOTAZIONE
Presenti, votanti e favorevoli: 29
Il Consiglio approva all'unanimità
Oggetto n. 4968 in data
5
giugno
1987:
Dipendente regionale Sig. Nicolò Tambosco. -
Collocamento a riposo a domanda.
PRESIDENTE:
Se nessuno chiede la parola, trattandosi di
persona, pongo in votazione a scrutinio segreto la ratifica della
deliberazione n. 4968:
VOTAZIONE A SCRUTINIO SEGRETO
ESITO DELLA VOTAZIONE
Presenti: 30
Votanti: 30
Favorevoli: 27
Contrari: 3
Il Consiglio approva
