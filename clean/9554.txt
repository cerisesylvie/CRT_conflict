Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 634 del 4 luglio 1989 - Resoconto
OGGETTO N. 634/IX - INSEDIAMENTO DI IMPRESE INDUSTRIALI
NELL'AREA DELL'EX ILSSA-VIOLA DI PONT-SAINT-MARTIN
(Interrogazione).
PRESIDENTE:
Do lettura dell'interrogazione presentata dai
Consiglieri Mafrica, Chenuil e Tonino, ed iscritta al punto 8
dell'ordine del giorno.
INTERROGAZIONE
La deliberazione della Giunta regionale n. 4470 del 5 maggio
1989, concernente l'insediamento di imprese industriali nell'area
dell'ex Ilssa-Viola di Pont-Saint-Martin, elenca le ragioni sociali
di alcune ditte, la cui attività nell'area predetta dovrebbe
consentire l'assunzione di circa 400 addetti.
Poiché alcune delle ragioni sociali sono poco conosciute,
i sottoscritti Consiglieri regionali del Gruppo Comunista
INTERROGANO
l'Assessore all'Industria per conoscere:
1) le caratteristiche principali delle ditte disponibili
all'insediamento, il numero di addetti previsto da ciascuna di
esse, la superficie richiesta per l'insediamento e - se già noto -
l'ammontare dell'investimento preventivato per ciascuna
iniziativa;
2) se sono state acquisite le garanzie che le produzioni
previste siano tra loro compatibili e non abbiano carattere
inquinante.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (ADP):
La deliberazione della Giunta regionale
citata nella interrogazione (n. 4470 del 5 maggio 1989) prevede
l'insediamento nell'area ex Ilssa-Viola di Pont-Saint-Martin delle
seguenti imprese: Conner, Consorzio di insediamenti produttivi
Valle d'Aosta, Consorzio degli artigiani, Converter, Delox, Gruppo
plastico-industriale, Mongas, una società di capitali promossa
dalla Proposta (Invicta) e Valdostana Resine.
Per quanto riguarda Conner e Valdostana Resine, sono già state
stipulate le relative convenzioni, rispettivamente il 19 luglio
1988 ed il 13 agosto 1987. La Valdostana Resine già opera
all'interno dell'area ed occupa attualmente n. 27 unità.
Per la Conner c'è da dire che i lavori di costruzione dello
stabilimento verranno appaltati nel corso del corrente mese di
luglio. A tutt'oggi la stessa azienda ha già assunto presso l'unità
produttiva di San Bernardo di Ivrea n. 60 dipendenti residenti in
Valle d'Aosta. Il programma prevede che i dipendenti salgano a 100
entro la fine del 1989, per raggiungere le 160 unità (residenti in
Valle) previste dalla convenzione quando sarà ultimato lo
stabilimento di Pont-Saint-Martin e vi sarà trasferito l'intero
volume occupazionale.
Questo per quanto riguarda le due imprese che hanno già
stipulato convenzioni con la Regione.
Passiamo ora alle altre imprese. Il Consorzio insediamenti
produttivi Valle d'Aosta di Pont-Saint-Martin è stato costituito il
22 gennaio 1987 fra imprenditori della Bassa Valle, con l'intento
di rilocalizzare delle attività all'interno dell'area ex Ilssa
Viola. Si prevede l'assunzione di 45 nuove unità lavorative e
quindi aggiuntive rispetto alle attuali. L'area necessaria per
l'insediamento di questo Consorzio è di circa 10.000 metri
quadrati. Ricordo che, al di là delle riserve, il rapporto area
coperta - area scoperta, definito dal piano regolatore a favore del
Comune di Pont-Saint-Martin, è pari a 0,48.
Della Converter c'è da dire che il settore di cui si occupa è
quello dei contenitori flessibili per derrate alimentari, prodotti
chimici e farmaceutici. Anche per evitare equivoci, tengo a
precisare, come ho già fatto al Consiglio comunale di
Pont-Saint-Martin ed alle organizzazioni sindacali, che questa
produzione non va confusa con la produzione degli imballaggi. Si
tratta invece di una pellicola stampata per contenere derrate
alimentari nei quantitativi monouso che attualmente sono in
fortissima espansione.
La collocazione di questa azienda in Valle d'Aosta è motivata
dalla vicinanza di alcuni mercati, specie nella prospettiva
dell'apertura dei mercati europei. La previsione occupazionale è di
60 unità, con la prospettiva di generare una certa occupazione
indotta, specie nel settore dei trasporti, non calcolata nella
sommatoria finale indicata nella deliberazione in circa 400 unità
complessive. Si prevede di impegnare un'area di circa 16.000 metri
quadrati; mentre l'investimento previsto in macchinari, materie
prime ed attrezzature è pari a circa 20 miliardi di lire.
La società Delox è stata costituita il 26 settembre 1988. Ha un
capitale sociale di 2,5 miliardi ed è una "joint venture" tra
l'Olivetti (75%) e la Carnegie americana (25%).
Cosa fa questa società? Fornisce tecnologia per realizzare i
sistemi esperti per alcune grandi compagnie americane. In pratica i
sistemi esperti forniti dal gruppo operano nel settore delle
automazioni industriali (robotizzazioni), finanziarie, nella
diagnostica e nella manutenzione degli impianti. L'occupazione
prevista è di circa 20 unità. L'area necessaria è intorno ai
1.000/1.500 metri quadrati. Quando parlo di area, non intendo
l'area coperta, ma l'area impegnata.
Veniamo ora al Gruppo plastico industriale, che ha sede a
Nichelino e che ha un capitale sociale di 15 miliardi e 750
milioni. Anche per evitare equivoci, preciso subito che non si
tratta di un'industria chimica, perché opera nel settore
metalmeccanico. In Valle d'Aosta, infatti, produrrà stampi in
acciaio che saranno destinati alla produzione di parti
automobilistiche. L'occupazione si aggira sulle 75 unità; la
superficie necessaria è di 9.000 metri quadrati; mentre gli
investimenti sono previsti intorno ai 25 miliardi di lire.
La Mongas è una società costituita al 50% ciascuna dall'Ifo di
Torino e dalla Maffi del Gruppo Lampogas. La sua attività consiste
nello stoccaggio, miscelazione, commercializzazione e distribuzione
di gas propano liquido (GPL) e si propone un obiettivo
occupazionale limitato a 12 unità. L'insediamento di questo tipo di
attività vuole dare l'opportunità di utilizzare l'energia pulita
anche in un territorio non suscettibile di metanizzazione. L'area
necessaria è di circa 7.500/8.000 metri quadrati e sarà utilizzata
prevalentemente per depositarvi i contenitori del metano. Gli
investimenti dovrebbero aggirarsi intorno ai 600 milioni di
lire.
La Proposta S.p.A. è la finanziaria del Gruppo Invicta, che
controlla 9 società, ha già una unità produttiva (Saccados) che
funziona a Lillianes. La sua produzione è costituita da zaini e
guanti da sci, quindi riguarderà il settore del tempo libero.
L'occupazione prevista è di 20 unità e l'area complessiva è intorno
ai 4.000 metri quadrati, mentre gli investimenti dovrebbero
ammontare a circa 600 milioni di lire in macchinari e prima
impiantistica.
Occorre ancora precisare che a questi insediamenti è da
aggiungere anche una riserva di circa 4.000 metri quadrati a favore
del Comune di Pont-Saint-Martin, per l'insediamento di servizi che
tale Comune riterrà opportuno localizzare in quell'area.
La seconda domanda dell'interrogazione è altrettanto importante
della prima e chiede se sono state acquisite le garanzie che le
produzioni previste siano tra loro compatibili e non abbiano
carattere inquinante. Mi pare che le attività previste rispondano a
queste linee generali:
- di non grandi dimensioni;
- diversificate tra loro;
- ad elevato livello tecnologico o di processo di prodotto;
- tali comunque da richiedere la presenza di attività
artigianali che possono affiancare ed utilizzare queste presenze
industriali (questo giustifica l'insediamento del Consorzio
costituito prevalentemente da imprese artigiane locali).
Non ci sarà alcuna conseguenza sul piano ambientale, perché
tutte le convenzioni, la stessa scelta degli insediamenti
produttivi ed il tipo di lavorazioni garantiscono al massimo il non
inquinamento non solo del territorio, ma anche dell'organizzazione
e dell'aspetto estetico. Si tende infatti a trasformare questo
intervento di reindustrializzazione in un esempio di localizzazione
di attività industriali in una zona alpina come la Valle
d'Aosta.
A titolo informativo do alcune notizie suppletive. E' già stato
definito il progetto di massima per la realizzazione delle
infrastrutture necessarie per la fornitura dell'energia elettrica,
del gas, degli scarichi delle acque potabili ed industriali, per
l'assetto viario interno e quello complessivo. Entro la fine del
mese di agosto lo Studio incaricato dovrà fornire il progetto
esecutivo per poter avviare la realizzazione di quest'opera entro
la fine di quest'anno, scadenza entro la quale dovrà essere
completata la demolizione degli immobili ancora presenti nell'area
ex Ilssa Viola, una parte dei quali è di prossimo avvio, mentre
un'altra è già stata deliberata dalla Giunta regionale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (PCI):
Nel complesso siamo soddisfatti della
risposta fornita dall'Assessore Lanivi. Dai dati che ci ha voluto
illustrare risulta che si tratta di un progetto articolato, dal
costo finanziario abbastanza elevato e che quindi è piuttosto
impegnativo per la nostra Regione.
Mi pare soltanto di dover sottolineare due aspetti che erano in
qualche modo già presenti nell'interrogazione.
Il primo è quello relativo al tipo di occupati. Mi pare di aver
potuto verificare finora per la Conner, ma probabilmente la cosa è
analoga anche per gli altri insediamenti, che forse non tutti i
cassintegrati dell'Ilssa-Viola avranno le stesse possibilità di
essere riassunti in questo tipo di attività. Per una parte di loro,
quindi, bisognerà trovare soluzioni differenti, perché queste
aziende tendono ad usufruire dei vantaggi dei contratti di
formazione e lavoro, e quindi ad assumere prevalentemente
manodopera giovanile.
Un problema aggiuntivo concerne il livello di qualificazione
richiesto per la manodopera valdostana. In alcune di queste
iniziative è previsto che le aziende si possano portare una certa
quantità di tecnici, a fronte di un numero abbastanza elevato di
operai che assumono qui in Valle. A mio giudizio, quindi,
l'Amministrazione deve sforzarsi di favorire, sia pure con
gradualità, l'ingresso nel mondo del lavoro di personale residente
con maggiore qualificazione. Non mi sembra molto positivo che
grandi imprese come l'Olivetti assumano in Valle d'Aosta
prevalentemente manodopera di bassa qualificazione, mentre portino
da fuori Valle tecnici esperti.
L'ultimo aspetto, anche questo sottolineato nell'interrogazione,
è quello della garanzia rispetto ai possibili inquinamenti. Questo
vale soprattutto quando si parla di produzione di materie plastiche
e, nonostante le assicurazioni dell'Assessore, in qualche misura
vale anche per la Mongas. Ricordo che quando l'Ilssa Viola, prima
che si arrivasse al progetto del metanodotto, utilizzava per le sue
lavorazioni il propano che veniva stivato in quei silos, la
popolazione ed anche parte della dirigenza Ilssa-Viola erano
preoccupate non per il possibile inquinamento, ma per la pericolosa
presenza di quantità rilevanti di GPL. Chiedo quindi alla Giunta di
assicurarsi che tutte le misure di sicurezza siano verificate nel
modo più rigoroso. E' certamente positivo avere degli occupati ma,
specie se è possibile, non bisognerebbe patirne gli svantaggi
correlati.
