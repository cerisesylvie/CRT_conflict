Classificazione
ASSISTENZA SOCIALE
Politiche giovanili



Oggetto del Consiglio n. 1130 del 8 aprile 2015 - Resoconto
OGGETTO N. 1130/XIV - Interrogazione: "Problematiche
riguardanti l'appalto per la gestione della "Cittadella dei
giovani" di Aosta".
Président -
Pour la réponse, la parole à l'Assesseur
Fosson.
Fosson (UV)
- Grazie Presidente.
Lei mi chiede quant'è l'ammontare finanziario complessivamente
versato nel periodo di proroga. Con una lettera del 16 marzo 2015
inviata alla Presidenza della Regione, per conoscenza
all'Assessorato della sanità e a quello all'istruzione, l'Assessore
alle politiche giovanili del Comune di Aosta, Edoardo Paron, in
conformità a quanto stabilito dal protocollo d'intesa assunto dalla
Giunta comunale con deliberazione del 16 dicembre 2014, al fine di
garantire ai sensi della legge la durata integrale del contratto
stabilita dal bando di gara, che era di tre anni, ovvero di 36
mesi, all'affidatario della nuova concessione, rilevava
l'opportunità che l'Amministrazione regionale si impegnasse ad
assicurare uno stanziamento finanziario anche a valere sul bilancio
2018, essendo posticipata di alcuni mesi, per i mesi appunto da
gennaio a maggio; che mantenesse la proporzionalità della misura di
compartecipazione tra i vari Enti, tra cui l'Assessorato regionale
della sanità, salute e politiche sociali il 30 percento,
l'Assessorato dell'istruzione e cultura il 25 percento, il Comune
di Aosta il 40 percento e il CELVA il 5 percento. Su questa base,
in data 27 marzo, con la DRG n. 461 la Giunta regionale ha
deliberato che per la somma di euro 114.583 per l'anno 2018 sarà
previsto un apposito finanziamento per la copertura dei rispettivi
capitoli dei bilanci futuri.
Lei mi chiede se siamo a conoscenza
"dei motivi delle
proroghe e dei ritardi nell'affidamento all'Associazione di imprese
vincitrici nell'appalto"
, questo penso sia il cuore
dell'interrogazione. Ricordo che il procedimento relativo
all'affidamento della gestione della Cittadella dei giovani è di
competenza del Comune di Aosta, che ha stabilito la tempistica per
l'espletamento dell'iter previsto per la gara di appalto. Lo stesso
ci ha comunicato nel corso degli ultimi mesi le tre proroghe: la
prima dal 1° novembre al 31 dicembre 2014, la seconda dal 1°
gennaio al 28 febbraio, la terza e ultima dal 1° marzo al 31 maggio
2015, che si sono susseguite dopo la scadenza del precedente
appalto per la gestione della Cittadella dei giovani. Sono dovute,
queste proroghe, come indica l'Assessore Paron, a motivi puramente
tecnici, al fine di permettere il perfezionamento della procedura
di gara stessa. Tali proroghe sono state messe in atto dal Comune
di Aosta per consentire di garantire la continuità del servizio
svolto dalla Cittadella dei giovani a favore dei giovani
valdostani. Nella nota si fa presente a tal proposito che non vi
saranno ricadute economiche per i nuovi gestori della Cittadella
dei giovani a seguito delle proroghe e dei ritardi nell'affidamento
della gestione della Cittadella, in quanto l'appalto triennale
precedente, previsto dal 1° gennaio al 31 dicembre, è stato
ridefinito per il periodo 1° giugno-31 maggio 2018.
Quali sono state le
"valutazioni da parte del Governo
regionale in merito alle ricadute sul servizio conseguenti alle
deroghe e ai ritardi"
. La decisione del Governo, su richiesta
del Comune, di avvalersi di proroghe, in attesa che subentrasse
l'Associazione di imprese vincitrici dell'appalto per la gestione
per il periodo 1° giugno-31 maggio, ha permesso - e questo è stato
il motivo che ha spinto la Giunta a questa conferma di questa terza
proroga -, come già affermato, di non interrompere il servizio
svolto dalla Cittadella dei giovani, che ha tre iniziative, per
esempio, nel mese di aprile, a favore della popolazione giovanile
della regione. Gli ex gestori hanno infatti mantenuto gli impegni
presi in precedenza con i giovani fruitori degli spazi presenti
nella struttura e si garantisce così la realizzazione di questi
eventi. Grazie.
Président
- Pour la réplique, la parole au Conseiller
Bertin.
Bertin (ALPE)
- Grazie Presidente.
Avevamo già presentato all'inizio di settembre un'interrogazione
riguardante l'appalto e la proroga della gestione della Cittadella
dei giovani: mi riferisco al settembre 2014, all'anno scorso, e
anche il collega Guichardaz aveva presentato un'interpellanza su
quest'argomento qualche tempo dopo. Si sapeva da cinque anni che
quest'appalto sarebbe scaduto, nonostante questo le proroghe
affidate all'ex gestore, a Leone Rosso di fatto, sono state ben
tre, non si è riusciti a fare l'appalto nei tempi previsti, in
seguito ci sono stati problemi nella costituzione e nella
convocazione della commissione che doveva esaminare le procedure
d'appalto, infine la proroga, la terza proroga, nonostante vi sia
già stato un vincitore d'appalto, tra l'altro, un vincitore che ha
un punteggio piuttosto elevato...ciononostante ancora c'è stata una
proroga per permettere un approfondimento, insomma, roba degna di
Fantozzi, ma poco divertente. Nel frattempo però si sono versate
ingenti somme all'ex gestore, la Leone Rosso, come dicevamo, e si è
di fatto allungato l'appalto di quasi un anno, non di qualche
giorno, con benefici evidenti per qualcuno...e finalmente la
proroga, che speriamo sia l'ultima, è prevista per fine maggio.
Solo recentemente, tra l'altro, abbiamo visto la determina del
Comune di Aosta (15 giorni fa)...si è aggiudicata la gestione al
gruppo vincitore. Come dicevamo, fino a fine maggio...comunque è
stata prorogata la gestione a Leone Rosso fino a dopo le elezioni
comunali, che si terranno il 10 maggio come sappiamo. Si è in parte
in questi giorni allontanato il conflitto di interessi, ma soltanto
in parte e mi auguro che la Cittadella dei giovani non diventi una
sezione di partito nella campagna elettorale, come in parte lo è
stato nel periodo precedente.
Un anno di proroga, checché se ne dica, non può non aver avuto
effetti negativi sul servizio che dovrebbe fornire la Cittadella,
quasi un anno di proroga...avrà certamente avuto positivi effetti
sulle casse di qualcuno, ma è evidente che non può che aver avuto
effetti negativi sul servizio generale di questa Cittadella. In
termini generali poi è l'ennesima dimostrazione dell'incapacità da
parte della politica e della burocrazia comunale e regionale di
prevedere e gestire degli appalti. Ricordiamoci, come diceva anche
lei, che la Regione versa poco meno di 300 mila euro per questa
gestione: 150 dall'Assessorato della sanità e 120 da quello della
cultura, cifre comunque significative, che dovrebbero anche
spingere l'Amministrazione regionale ad avere un maggiore controllo
su queste procedure, difatti si è prorogato l'appalto fornendo un
servizio inevitabilmente peggiore agli utenti della Cittadella. È
mai possibile che niente funzioni come si deve in questi casi?
Lasciamo stare anche il conflitto di interesse e le vicinanze
politiche, facciamo finta di non vederle, ma è possibile che non
riusciate mai a far funzionare le cose come dovrebbero funzionare?
Tre proroghe, tra l'altro, l'ultima già quando la commissione
esaminatrice aveva affidato di fatto la vittoria ad una delle due
cordate concorrenti...è veramente l'esempio di come non si devono
fare le cose.
Sono evidentemente insoddisfatto della risposta. Mi auguro che
questa vicenda si concluda positivamente e che i nuovi gestori
forniscano un servizio migliore dei precedenti. Non sarà
particolarmente difficile, ma comunque è importante che lo
facciano. Ci auguriamo che questa sia l'ultima proroga e che in
futuro questi appalti vengano gestiti con maggiore lungimiranza,
con i tempi previsti e che vengano rispettate le date, anche perché
poi sono anche attività economiche che devono prevedere una
programmazione per chi partecipa a questi appalti e una gestione di
questo tipo fa dei danni a tutti. Grazie.
Si dà atto che dalle ore 10,06 assume la presidenza il
Vicepresidente Rosset.
Rosset
(
Presidente)
- Grazie Bertin. Punto 11
all'ordine del giorno.
