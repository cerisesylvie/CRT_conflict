Classificazione
BENI CULTURALI



Oggetto del Consiglio n. 2542 del 7 giugno 2023 - Resoconto
OGGETTO N. 2542/XVI - Interrogazione: "Avvio delle annunciate
azioni di tutela dell'immobile 'Torre del Lebbroso' di
Aosta".
Bertin (Presidente) -
Alla presenza di 31 Consiglieri,
possiamo riprendere l'ordine del giorno. Siamo al punto n. 12.
Risponde l'assessore Jean-Pierre Guichardaz.
Guichardaz J. (FP-PD) -
Le criticità e le problematiche
di cui si richiede riscontro sono le stesse in entrambe le domande,
per cui si formula una risposta unica.
Innanzitutto voglio esprimere un ringraziamento a Legambiente
per l'intervento di pulizia effettuato, si fa tuttavia presente che
risulta pervenuta alla Soprintendenza, via mail ordinaria, un'unica
segnalazione da parte di un cittadino, che risale all'anno passato,
oltre a quella della stessa Legambiente in occasione del suo
intervento effettuato nell'autunno scorso.
Dette segnalazioni non sono state trascurate dalla nostra
Soprintendenza, ma proprio tenendone conto gli uffici hanno
predisposto un'analisi generale, con individuazione delle proprietà
interessate e delle necessità, stimando gli interventi soprattutto
con riferimento alla pulizia delle aree archeologiche e delle fasce
di rispetto non regolamentate dalla cinta muraria romana e dalle
sue pertinenze, nonché delle aree interne alla perimetrazione
romana.
Purtroppo, come già evidenziato in risposta alla precedente
interrogazione, comportamenti incivili di cittadini si rilevano non
solo nell'area della Torre del Lebbroso, ma anche in altre zone
lungo la cinta delle mura romane.
Per questo la Soprintendenza, dall'esame della situazione, ha
programmato passaggi periodici per la pulizia di alcuni luoghi da
parte di idonee ditte; in prima battuta è stata data priorità alla
Porta Pretoria in relazione alla sua ubicazione in pieno centro e
alla sua continua frequentazione da parte di cittadini e turisti e
per questo è stato affidato un apposito servizio di pulizia. Per le
altre zone, la Soprintendenza ha rilevato la necessità di
verificare l'opportunità d'installare reti o altri elementi di
protezione al fine di contrastare la possibilità di gettare o
abbandonare i rifiuti, nonché di predisporre una maggiore
illuminazione dei luoghi (accennerò a questo proposito in
conclusione di risposta). In più il Comune ha intensificato il
passaggio della Polizia locale e ha previsto il potenziamento dei
cestini con l'imminente approvazione del contratto con la ditta
addetta alla raccolta rifiuti, per questo la Soprintendenza avvierà
in questi giorni la consultazione per l'affido di tale servizio di
pulizia e ipotizza di avere una soluzione per la Torre del Lebbroso
per gli inizi di luglio.
In raccordo con il Comune di Aosta, stiamo lavorando per
l'infrastrutturazione dell'area così da poterla illuminare, come
peraltro richiesto dal collega Ganis con una specifica iniziativa
consiliare qualche tempo fa e, a tale proposito, colgo l'occasione
di quest'interrogazione per informare che i lavori relativi alla
pista ciclabile ci dovrebbero consentire di predisporre in modo
coordinato dei pozzetti di allaccio della corrente per permettere
l'illuminazione della Torre e quindi per rendere la zona più
vigilabile e quindi più sicura anche sotto il profilo della
sicurezza pubblica.
Per poter attuare un'opportuna illuminazione del monumento, è
prevista la posa in opera di fari illuminanti e proprio a tal fine
sono stati fatti diversi sopralluoghi serali da parte dei nostri
tecnici per meglio dimensionare l'intervento.
Presidente -
Per la replica, consigliere Manfrin.
Manfrin (LEGA VDA) -
Vede, Assessore, io per fortuna ho
il resoconto di quello che mi ha detto la volta scorsa, e lei ha
preso il pezzo che mi ha detto la volta scorsa e lo ha ripetuto
oggi, ringraziamenti a Legambiente compresi.
Poi l'unica cosa che ha fatto, l'unica modifica che ha inserito,
è stato dal futuro, cioè:
"Pianificheremo un'intensificazione dei passaggi di pattuglia
della Polizia locale e in parallelo la predisposizione per l'affido
di un eventuale servizio di pulizia esterna", lei ha messo il
presente, però - Presidente e Assessore - nulla è cambiato.
Allora mi fa molto piacere che lei mi dica che è stata data
priorità alla Porta Pretoria, ma io ovviamente non le ho chiesto di
Porta Pretoria, anche perché Porta Pretoria non è stata oggetto di
azioni da parte di Legambiente, che ha dovuto pulire quello che la
Regione non ha pulito.
È accaduto a novembre 2022 che c'è stato un intervento, è
accaduto a gennaio 2023... Legambiente ha addirittura pulito e
messo un cartello con scritto che quell'area era stata pulita da
Legambiente, questa volta Legambiente ha pulito per la terza volta
però non ha messo la targa. Lo ha letto? Lo sa perché non ha messo
la targa? Perché si vergognava che avendo scritto "Pulito da
Legambiente", i rifiuti si accumulassero di nuovo e la gente
leggesse "Pulito da Legambiente" con i rifiuti sotto.
Obiettivamente, Assessore, se lei ritiene che questa sia una
gestione oculata e degna della città seconda al mondo per numero di
reperti romani dopo Roma, me lo dica lei.
A me sinceramente non pare: gliel'hanno detto tre volte e se
prima era "Faremo" adesso è "Abbiamo fatto", ma non è cambiato
niente.
Quindi io le consiglio prima di tutto - lei o chi per lei - di
controllare gli interventi che fa in Aula e magari aggiornarli,
farli un po' diversi, così almeno cambiando anche un po' le cose
che dice e, in secondo luogo, alle parole far seguire i fatti. A
oggi i fatti non li abbiamo visti, la roba è ancora lì e temo che
ci rimarrà ancora per molto.
