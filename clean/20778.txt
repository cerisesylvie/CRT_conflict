Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 812 del 22 settembre 2004 - Resoconto
OGGETTO N. 812/XII - Criteri per l'aggiornamento dello studio
relativo all'attuazione della terza fase degli interventi presso
l'Ospedale di Viale Ginevra. (Interrogazione)
Interrogazione
Preso atto delle conclusioni del gruppo di lavoro nominato
dall'Assessorato della Sanità per "l'aggiornamento dello studio
inerente l'attuazione della terza fase degli interventi presso il
presidio ospedaliero di Viale Ginevra ad Aosta";
Preso atto che tale gruppo di lavoro ha ipotizzato, come
progetto di ampliamento dell'ospedale, la costruzione di un
fabbricato ad est, invece che a sud, dell'attuale struttura di
viale Ginevra, in quanto meglio rispondente a esigenze di tipo
"tecnologico, sanitario ed ausiliare", sottolineando nel contempo
come tale ipotesi avrebbe un impatto sull'attuale assetto
urbanistico della città di Aosta;
Visto che con DG n. 2625 del 2 agosto 2003 la Giunta chiede
al gruppo di cui sopra di proseguire nel lavoro intrapreso,
approfondendo in particolare il "tema dell'impatto e delle relative
soluzioni sull'assetto urbanistico e sul piano urbano del traffico
della zona del Comune di Aosta interessata dagli interventi di cui
trattasi";
Esaminata la composizione del gruppo di lavoro in cui la
presenza del Comune di Aosta è chiaramente minoritaria;
Ritenuto che l'ipotesi di ampliamento dell'ospedale
prospettata avrebbe un impatto sconvolgente sull'assetto
urbanistico e su tutta la mobilità della città;
Ritenuto che qualsiasi problema di tipo urbanistico
concernente la città, specie se di queste dimensioni, andrebbe
approfondito, esaminato, deciso a livello di Comune, con l'apporto
di tutti i soggetti interessati, cittadini compresi;
I sottoscritti Consiglieri regionali
Interrogano
la Giunta e l'assessore competente per sapere:
1) come mai non si è pensato di integrare il gruppo di studio
con ulteriori rappresentanti del Comune di Aosta, così da rendere
la composizione paritaria tra esigenze della sanità regionale e
esigenze della cittadinanza di Aosta;
2) se non ritenga che qualsiasi decisione in merito alla
viabilità della città di Aosta vada lasciata innanzi tutto
all'iniziativa del Comune della città capoluogo;
3) come la Regione nella sua programmazione di "occupazione
del suolo del capoluogo regionale" rispetta l'autonomia decisionale
della città di Aosta.
F.to: Squarzino Secondina - Riccarand
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Mi sembra giusto, dopo le vacanze, rifare il punto
su tale problematica, chiarendo - come mi viene richiesto - anche i
rapporti con il Comune di Aosta, perché questa interpellanza chiede
qual è l'importanza di questo studio del Comune di Aosta.
Ripercorrendo la storia, con deliberazione n. 506/2004 è stato
conferito un incarico a "Finaosta" per l'istituzione e il
funzionamento di un gruppo di lavoro per l'aggiornamento dello
studio inerente l'attuazione della terza fase; in questo gruppo era
prevista anche la partecipazione del Comune di Aosta, ci sembrava
fondamentale coinvolgerlo in una progettazione che stravolge o si
inserisce in tutta la viabilità del comune stesso. Il Comune di
Aosta ha nominato, in questo gruppo, l'arch. Gabriella Benzoni.
Direi che in questo primo studio non si è coinvolto solo il comune,
si è ritenuto altresì importante studiare il problema sanitario e
quello di accessibilità.
Rispondendo alla prima questione, mi permetto di dire che è il
primo studio in cui viene coinvolto il comune per studiare i
problemi di cui parlavo, ma questo è un organo tecnico e non
politico: questa osservazione non mi era mai stata fatta, nel senso
che in un organo tecnico non si vota a maggioranza, basta il parere
negativo di uno dei tecnici per arrestare tutto il progetto.
Comunque, questo gruppo di lavoro ha definito che l'ampliamento ad
est può rappresentare la soluzione progettuale ottimale in termini
di risposta alle esigenze di tipo tecnologico, sanitario ed
ausiliario, caratteristiche di un ospedale moderno.
Sempre per questo contatto con il Comune di Aosta e per le
osservazioni che il tecnico del Comune di Aosta aveva fatto al
riguardo, in accordo con il comune stesso, è stato deciso, con
deliberazione n. 9625/2004, di allargare lo studio ad una ulteriore
fase, ad un accertamento urbanistico più approfondito, e questo su
sollecitazione del Comune di Aosta che, fra l'altro, ha indicato il
tecnico che già ne ha studiato la viabilità. Mi sembra che se c'è
una sproporzione, se non sia paritario in questo momento, il
problema sia tutto a favore del Comune di Aosta, nel senso che
quando sarà terminato lo studio del tecnico indicato, sarà il
comune stesso a decidere, perché è giusto che sia coinvolto ed
abbia una importanza fondamentale nel definire la fattibilità o
meno di questa opera. Direi che il boccino è in modo sproporzionato
in mano al Comune di Aosta, direi che siamo 35 a 0, nel senso che
se il Comune di Aosta boccia questo piano, non possiamo che
adeguarci!
Mi sembra pertanto che il Comune di Aosta abbia addirittura in
questo momento una priorità, anche se mi permetto di dire che certe
scelte, come Ospedale regionale, hanno una valenza sanitaria che va
al di sopra delle esigenze del singolo comune... di questo
discuteremo dopo. In sintesi, lo studio è a questo punto: con il
Comune di Aosta c'è una collaborazione completa, ha il boccino in
mano, ha indicato chi deve fare lo studio, quindi direi che in tale
fase dipendiamo completamente dal comune stesso.
Président - La parole à la Conseillère Squarzino Secondina.
Squarzino (Arc-VA) - Sono certa che l'Assessore dice quello che
pensa o quello che gli hanno detto di dire in base alle
informazioni che ha... ma vede, Assessore, in commissione, quando
questo gruppo di lavoro è venuto a presentare il progetto, non è
emerso quanto da lei detto! Lei ha detto che è un gruppo tecnico,
all'interno del quale sarebbe sufficiente il parere negativo di un
tecnico per stoppare i lavori, è un gruppo tecnico che dovrà
studiare e presentare le cose e che il Comune di Aosta ha in mano
le scelte... ora, nel momento in cui i membri del gruppo sono
venuti a presentare il lavoro, le cose sono state dette in modo
molto diverso!
Proprio il rappresentante del Comune di Aosta ha affermato che
lei ha cercato, all'interno della commissione, di mettere l'accento
sul fatto che prima di procedere ad una progettazione, andava
verificato se era possibile realizzare la chiusura totale di Viale
Ginevra: addirittura ha chiesto che si stoppassero i lavori,
dicendo: "
è inutile che ci mettiamo, qui, a studiare come può
essere questa nuova ipotesi di allargamento, se il problema
fondamentale della viabilità non viene affrontato a priori
". E
diceva chiaramente che l'inserimento dell'ampliamento ospedaliero
in questi termini poteva diventare "
un fattore dirompente,
potere buttare per aria mezza città
", perché "
tale progetto
rappresenta un cambiamento radicale di scelte che l'Amministrazione
comunale ha già preso e che dovrebbero essere tutte riviste!
" E
concludeva dicendo: "
bisogna prima verificare le scelte che la
città vuole fare, perché oggi il piano regolatore è difforme dalle
ipotesi che emergono
".
A me sembra che questo gruppo di lavoro abbia voluto edulcorare
l'aspetto riguardante la viabilità, perché ha detto: "
bisogna
pensare ad approfondire l'assetto urbanistico e il piano urbano del
traffico della zona del Comune di Aosta interessata dagli
interventi di cui trattasi
". In realtà, il problema non
riguarda solo una zona del Comune di Aosta, ma è tutto il piano di
traffico dell'intera città che va rivisto, tant'è vero che il
tecnico all'interno della commissione aveva chiesto di costituire
un'apposita commissione e il comune ha proposto di formare una
commissione interna al comune stesso, in cui si sarebbero sentite
le varie componenti, sarebbero stati affrontati i vari problemi
specialistici, per decidere, in quella sede, se era possibile
arrivare alla soppressione radicale di Viale Ginevra, e comunque
determinare i parametri della qualità urbana che la città vuole
siano soddisfatti. Questa proposta non è stata accettata. Ma essa
denota come si tratta di scelte che devono maturare all'interno del
Comune di Aosta.
Qui, invece, si è agito in senso contrario: per tale motivo
avevo interpellato la Giunta e non solo l'Assessore, perché vediamo
che troppe volte, nel momento in cui la Giunta pensa ad un
progetto, lo porta avanti fin dove può; poi, con un accordo di
programma con l'ente locale, pone la soluzione al problema già
pronta, di fronte alla quale è difficile che la popolazione, il
VIA, tutti gli organismi preposti all'esame dei progetti possano
intervenire!
Sappiamo che nel 2005 ci saranno le elezioni; temo che per il
Comune di Aosta questo sia uno dei problemi che saranno messi sul
tappeto per "ipotecare" le elezioni del comune stesso, perché
decidere di eliminare la porta a nord della città di Aosta, la
strada romana che, da sempre, ha delineato l'ingresso a nord di
Aosta, credo sia un problema enorme da affrontare. Prima di
mettersi nell'ipotesi di stravolgere tutto, ci vuole una decisione
politica forte, che il Comune di Aosta deve fare a priori!
