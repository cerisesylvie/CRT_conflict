Classificazione
ASSISTENZA SOCIALE
Politiche giovanili
CONSIGLIO REGIONALE
Attività consiliare d'aula



Oggetto del Consiglio n. 1724 del 20 gennaio 2016 - Resoconto
OGGETTO N. 1724/XIV - Interpellanza: "Tempistica per la
presentazione all'esame dell'Assemblea consiliare del piano
regionale giovani".
Viérin M. (Presidente) -
Punto 11 dell'ordine del giorno.
La parole au collègue Bertschy.
Bertschy (UVP) -
Grazie Presidente.
Io darei non per illustrata l'interpellanza e aspetterei una
prima risposta dell'Assessore, perché presentata l'interpellanza
che, tra l'altro, è in ritardo come la data che chiedevo di
presentazione del piano all'articolo 4, venerdì c'è stata la
proposta di delibera sul piano, quindi, visto che la pubblicazione
è stata fatta solo questa mattina, ho dato una rapida lettura alle
54 pagine, ma credo sia più opportuno a questo punto sentire
l'Assessore e poi replicare. Grazie.
Presidente -
Grazie collega. La parola all'Assessore
Fosson.
Fosson (UV) -
Grazie.
Io penso che l'attenzione alle problematiche dei giovani di
tutta l'Assemblea sia datata, rispetto a chi lavorava già qui, o
negli Enti locali. Nel 2005 è stato fatto un gruppo di lavoro con
l'idea di stimolare un protagonismo dei giovani e analizzare e
preparare un piano, che poi ha portato alle linee guida nel 2007 e
alla legge del 12 aprile 2013, votata all'unanimità, che prevedeva
un percorso, sulle politiche giovanili.
La domanda si riferiva al ritardo, che se c'è stato è dovuto ad
una difficoltà di applicazione in breve tempo della legge stessa
che prevedeva proprio una tempistica particolare per alcuni
passaggi: il primo era l'istituzione del comitato di coordinamento
il cui iter si è concluso nel dicembre del 2013 non senza problemi,
perché nel gruppo di coordinamento al punto n. 6, lettera n), erano
previsti due rappresentanti del Forum regionale dei giovani di cui
all'articolo 7, senza che lo stesso Forum fosse costituito, e
quindi non potevano essere inseriti i loro due rappresentanti.
Un'altra difficoltà ci fu in riferimento al punto n. 8 che ha
richiesto del tempo: "è istituito presso la struttura regionale
competente in materia di politiche giovanili l'elenco delle
associazioni giovanili". La legge quindi prevedeva l'istituzione di
un elenco che poi è stato fatto e aperto ed è stato anche
pubblicizzato, però sempre all'articolo 7 diceva: "per essere
rappresentanti del Forum regionale dei giovani, gli organismi e le
associazioni devono essere costituiti da almeno un anno". Nel 2013
quindi si è aperto questo nuovo elenco per l'associazionismo
giovanile, è stato pubblicizzato affinché potesse essere aperto da
un anno per poter partecipare all'elezione del Forum. Le dico che
adesso l'iter è terminato e non sono molte le associazioni
giovanili che si sono iscritte a quest'elenco nonostante la
pubblicità: le associazioni sono in questo momento cinque. Le
associazioni per essere iscritte a quest'elenco devono essere
apolitiche: questa è una decisione del comitato organizzativo, ma
soprattutto la discussione si è imperniata sul punto n. 7, cioè
sull'istituzione degli "organismi di rappresentanza, dei Consigli
territoriali dei giovani, del
Conseil
e del forum". Tra
l'altro, l'età è tra i 14 e i 29 anni, con una rappresentanza
difficile da organizzare per età ed esigenze diverse. I giovani in
Valle d'Aosta in questa fascia d'età sono 19 mila.
Sui meccanismi elettivi si è discusso molto e il comitato di
coordinamento ha agito rispettando lo spirito della legge,
prevedendo cioè una partecipazione molto ampia alla costituzione
degli organismi, ma, nonostante molti tentativi, il comitato di
coordinamento ha poi intrapreso un percorso basato sulla
periodicità, costituendo prima un forum delle associazioni per
arrivare poi ad un'elezione più ampia, più partecipata proprio dei
Consigli territoriali dei giovani e del
Conseil régional des
jeunes
. Tra l'altro, c'è stato in questo periodo un problema,
perché il CELVA doveva individuare due rappresentanti nel Forum
regionale, ma a causa del rinnovo degli organi, il consorzio ha
proposto di nominare questi rappresentanti con la nuova
costituzione del nuovo Consiglio del CELVA. La proposta del piano è
stata presentata a dicembre del 2015, e poi c'è stata ancora una
discussione a livello dei vari Assessorati e nel giro di un mese
sarà messa in approvazione del Consiglio regionale della Valle
d'Aosta.
Come facciamo a recuperare questo tempo? Intanto nella proposta
di piano per i giovani c'è la costituzione del Forum, in una logica
di mettere in moto una forma di elezione più ampia. La proposta del
comitato di coordinamento e della Giunta è di avere otto giovani,
uno per
Unité
, eletti approfittando di un meccanismo di
elezione democratica e di tre rappresentanti delle associazioni di
volontariato iscritte nell'elenco, poi un rappresentante
dell'Università e un rappresentante di altre associazioni.
Qual è il problema adesso? Io penso che la logica del piano sia
proprio quella di promuovere il protagonismo giovanile, di dare ai
giovani la possibilità, accompagnati da chi non è più giovane, di
percorrere un cammino di maggiore espressione, di maggiore presa di
coscienza dei loro diritti, delle loro opportunità, dei loro
problemi. Il piano sarà presentato nel giro di un mese, dopo la
discussione in Consiglio regionale e l'elezione del Forum, che sarà
determinante, perché permetterà ai giovani di diventare promotori a
livello regionale di varie iniziative che auspichiamo a loro volta
che coagulino il più possibile altri giovani attorno al piano, in
modo di arrivare in un secondo tempo a votazioni che esprimino
rappresentatività diverse.
Il piano ha tre grandi settori: quello della comunicazione,
della valorizzazione delle intelligenze creative e il terzo della
formazione lavoro. Il nostro impegno, e penso quello di tutti, è
proprio di favorire il lavoro di questo Forum e la possibilità di
aiutare quest'organismo nello studiare prima e nell'applicare poi,
con il nostro aiuto e con la nostra collaborazione, i contenuti del
piano giovani che dovrà dare alle generazioni che hanno una minore
età la possibilità di essere presenti, per un protagonismo
giovanile che entri direttamente nelle scelte politiche future
della Valle d'Aosta.
Presidente -
Grazie. La parola al Consigliere
Bertschy.
Bertschy (UVP) -
Grazie Presidente.
Grazie Assessore. Avessimo voluto costruire un'interpellanza
polemica, ce n'erano tutte le possibilità, perché dal 2013 al 2016
i giovani si sono scontrati con una legge che purtroppo fa
affrontare loro direttamente la dura realtà della burocrazia e di
tutte le difficoltà che ne conseguono. Mi ricordo quanto tempo
abbiamo passato a discutere di questa legge, perché allora si
faceva all'interno del CELVA, insieme all'Assessorato...ed era
stato costruito un gruppo di lavoro che aveva lavorato con estrema
attenzione e competenza all'argomento...quanta attenzione si faceva
proprio a questo problema delle rappresentanze, conoscendo bene il
mondo dei giovani. I giovani non hanno più voglia di farsi
costruire una rappresentanza in senso assoluto, non vogliono
costruirsi schemi troppo rigidi intorno, hanno voglia di essere
dinamici e di poter dire la loro in ambienti che purtroppo le leggi
non riescono a descrivere in una maniera migliore di quello che è
stato fatto.
Detto questo, è chiaro che se pensiamo ai 19 mila giovani tra i
14 e i 29 anni che abbiamo in Valle d'Aosta, se a questi ragazzi
dobbiamo dedicare tutta l'attenzione che va dedicata oggi alle
difficoltà che i giovani vivono in Valle d'Aosta, in Italia, in
Europa e nel mondo, perché la società non dà loro la possibilità di
immaginare un futuro così roseo e importante come quello che c'è
stato per le generazioni precedenti, io auspico veramente che d'ora
in avanti si abbia la voglia e la forza di affrontare con grande
energia il lavoro da fare. Immagino anche che i rappresentanti più
giovani che sono qui abbiamo intenzione di dare una scossa, perché
non c'è tanto bisogno di una legge che faccia giocare i nostri
giovani, la visione non è neanche più quella di qualche anno fa:
oggi c'è bisogno di una legge che dia risposte importanti
soprattutto in termini di disoccupazione, di lavoro e di
formazione.
Il dato dei giovani in Valle d'Aosta, il documento tra l'altro -
l'ho letto velocemente - è un documento di facile lettura, che dà
delle indicazioni interessanti, il dato dei giovani che sono non
occupati e non in periodo di formazione in Valle d'Aosta è un dato
comunque ragguardevole: sono il 19 percento, circa 3300 ragazzi;
sicuramente è minore di quello che è il dato italiano (26
percento), però è un dato che è in crescita dal 2004 in maniera
esponenziale e importante. Di questi 3300 giovani circa 1500 sono
presi in carico dai centri per l'impiego, però si capisce che c'è
assoluta necessità di dare loro risposte e in questo senso io
immagino, non avendo ancora letto in maniera puntuale le azioni che
il piano propone, che si debba fare grande attenzione ad
individuare un percorso che integri in quest'azione che è rivolta
ai giovani l'altro piano: il piano per i giovani che è stato di
recente approvato sulla proposta dell'Assessorato delle attività
produttive, quello che ha circa 12 milioni di euro mi pare al suo
interno e dove la competenza 1, quella che riguarda proprio la
formazione dei giovani, ha circa 10 milioni di euro in
disponibilità. Vi invito quindi da subito a ragionare perché non ci
sia quella dispersione in tanti piccoli rivoli di risorse
importanti che possono dare invece risposte al tema principale
oggi: o poter studiare e continuare a formarsi, o poter trovare un
lavoro. Garanzia giovani è stata una scommessa italiana, la Valle
d'Aosta ha recepito, ci ha creduto, mi pare sui risultati bisognerà
poi fare dei ragionamenti, perché non mi pare che ci sia stato ad
oggi un grande risultato.
L'invito - per non andare più in là, perché avremo modo di farlo
nella commissione e quando ci verrà presentato e illustrato nel
dettaglio il piano - è non vedere l'articolo 4 del piano come
l'unica indicazione di lavoro verso i giovani, perché mi pare che
le risorse all'interno dell'Amministrazione regionale siano di più
e diano la possibilità di un'attenzione maggiore.
Concludo dicendo che ai giovani dobbiamo dare non solo risposte
in termini di rappresentanza, ma risposte in termini di operatività
anche con degli investimenti, perché il problema oggi è legato a
cosa possono fare, a come possono divertirsi e a come possono stare
insieme per costruire, con serietà da parte loro, ma anche da parte
nostra, possibilità di crescere in una Valle d'Aosta che dia loro
risposte, com'è stato fatto per tanti anni verso le generazioni che
oggi sono invecchiate. Grazie.
