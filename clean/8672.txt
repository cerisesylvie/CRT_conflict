Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3173 del 11 novembre 1987 - Resoconto
OGGETTO N. 3173/VIII - COMUNICAZIONI DEL PRESIDENTE DEL
CONSIGLIO.
PRESIDENTE
: Le comunicazioni del Presidente inquadrano
l'attività del Consiglio dal 21 ottobre 1987 in poi:
DISEGNI DI LEGGE PRESENTATI:
D.L. n. 461, presentato dalla Giunta regionale in data 21
ottobre 1987 concernente: "Modifiche ed integrazioni alla legge
regionale 18 agosto 1986, n. 51 e integrazione del programma
triennale 1987/89 (FRIO)" (1a, 2a e 5a Commissione)
D.L. n. 462, presentato dalla Giunta regionale in data 21
ottobre 1987 concernente: "Rifinanziamento per l'anno 1987
dell'art. 11 della legge regionale 11 aprile 1984, n. 6 recante:
"Finanziamento di opere pubbliche nell'interesse di enti locali"
(1a, 2a e 3a Commissione)
D.L. n. 463, presentato dalla Giunta regionale in data 23
ottobre 1987, concernente: "Compensi ai componenti delle
Commissioni dei concorsi per l'assunzione del personale dell'U.S.L.
nonché ai componenti delle Commissioni d'esame di scuole e corsi di
formazione professionale di operatori del servizio sanitario
nazionale" (1a, 4a, e 5a Commissione)
D.L. n. 464, presentato dalla Giunta regionale in data 23
ottobre 1987, concernente: "Concessione di un contributo all'ENEL
per il collegamento della centrale idroelettrica di Issime alla
rete ENEL" (1a e 3a Commissione)
D.L. n. 465, presentato dalla Giunta regionale in data 23
ottobre 1987, concernente: "Ulteriore finanziamento, limitatamente
all'anno 1987, della spesa per l'applicazione della legge regionale
25 ottobre 1982, n. 71 concernente interventi per opere regionali
pubbliche destinate all'assistenza delle persone anziane, inabili
ed handicappate" (1^ e 4^ Commissione)
D.L. n. 466, presentato dalla Giunta regionale in data 23
ottobre 1987, concernente: "Ulteriore finanziamento, limitatamente
all'anno 1987 della spesa per l'applicazione della legge regionale
2 dicembre 1982, n. 84 concernente "Finanziamenti per la
realizzazione di presidi sociosanitari distrettuali" (1a e 4a
Commissione)
D.L. n. 467, presentato dalla Giunta regionale in data 23
ottobre 1987, concernente: "Aumento dell'ammontare degli assegni a
favore delle guide, aspiranti guide alpine e loro superstiti ai
sensi della legge regionale 11 agosto 1975, n. 39 e successive
modificazioni ed integrazioni" (già iscritto all'ordine del
giorno)
D.L. n. 468, presentato dalla Giunta regionale in data 30
ottobre 1987, concernente: "Concessione di contributi annui a
favore dell'Editrice Sports Valdôtains S.S. di Aosta per il
sostegno della stampa sportiva" (1a e 5a Commissione)
D.L. n. 469, presentato dalla Giunta regionale in data 30
ottobre 1987, concernente: "Rifinanziamento per l'anno 1987 della
legge regionale 8 ottobre 1973, n. 33 e successive modificazioni
concernente la costituzione di fondi di rotazione regionali per la
promozione di iniziative economiche nel territorio della Valle
d'Aosta" (1a e 3a Commissione)
D.L. n. 470, presentato dai Cons. Sandri e Tonino in data 2
novembre 1987, concernente: "Disciplina delle coltivazioni di
materiali inerti" (2a Commissione)
D.L. n. 471, presentato dalla Giunta regionale in data 9
novembre 1987, concernente: "Concessione di contributi annui alla
fondazione "Mater misericordiae", con sede in Saint-Pierre per gli
oneri di ammortamento di mutui passivi da contrarsi per il
finanziamento dei lavori di costruzione del monastero delle
carmelitane "Mater misericordiae" in Comune di Quart" (1a
Commissione)
D.L. n. 472, presentato dalla Giunta regionale in data 9
novembre 1987, concernente: "Finanziamenti di spesa nei diversi
settori regionali di intervento e modificazioni alle autorizzazioni
di spesa di leggi regionali in vigore, assunti in coincidenza con
l'approvazione del bilancio di previsione per l'esercizio 1988 e
del pluriennale 1988/1990(legge finanziaria)" (1a Commissione)
D.L. n. 473, presentato dalla Giunta regionale in data 9
novembre 1987, concernente: "Bilancio di previsione della Regione
Autonoma Vale d'Aosta per l'esercizio finanziario 1988 e per il
triennio 1988/1990" (1a Commissione)
DISEGNI DI LEGGE VISTATI:
D.L. n. 430, concernente: "Consulta regionale per la condizione
femminile. - Approvazione del programma di attività per l'anno
1987"
D.L. n. 421, concernente: "Concessione di un contributo annuo
all'ENPA sede regionale di Aosta, per la sua attività statutaria e
per la gestione del nuovo canile regionale"
D.L. n. 414, concernente: "Norme concernenti le Comunità
Montane"
D.L. n. 418, concernente: "Finanziamento di opere per le
strutture ospedaliere e ambulatoriali dell'U.S.L. della Valle
d'Aosta"
D.L. n. 412, concernente: "Interventi a favore dello sport"
D.L. n. 436, concernente: "Modifica del valore convenzionale di
cui all'art. 3° comma della legge regionale 28.12.1984, n. 83
concernente la concessione di contributi per la manutenzione di
piste per lo sci di discesa"
D.L. n. 437, concernente: "Intervento regionale a favore delle
società minori che gestiscono impianti di risalita"
D.L. n. 438, concernente: "Proroga dell'efficacia della legge
regionale 1°.6.1984, n. 19 concernente l'adesione della Regione al
Consorzio garanzia fidi tra gli albergatori della Valle
d'Aosta"
D.L. n. 444, concernente: "Istituzione della Cassa rurale ed
artigiana di Fénis, Nus e Saint-Marcel"
D.L. n. 439, concernente: "Modificazioni delle leggi regionali
29 novembre 1983, n. 70 e 13 agosto 1984, n. 41 concernenti:
Intervento finanziario a favore della "Funivie di Champoluc""
Si comunica che il disegno di legge 413 approvato dal Consiglio
regionale in data 24 settembre 1987, con provvedimento n. 3044/VIII
recante: "Riapprovazione ai sensi dell'ultimo comma dell'art. 31
dello Statuto della legge regionale concernente: "Contributi alle
associazioni di ex combattenti ed ex internati operanti in Valle
d'Aosta a sostegno dell'attività di promozione sociale e di tutela
degli associati", è divenuto esecutivo ai sensi dell'ultimo comma
dell'art. 31 dello Statuto.
DISEGNI DI LEGGE NON VISTATI:
D.L. n. 427, concernente: "Adesione della Regione al Consorzio
garanzia fidi fra gli importatori e case di spedizione operanti
presso la circoscrizione dogane di Aosta"
D.L. n. 435, concernente: "Erogazione al Consorzio garanzia fidi
fra gli industriali della Valle d'Aosta di un contributo per l'anno
1987 per l'abbattimento del tasso di interesse delle anticipazioni
su cessioni di crediti commerciali (factoring) perfezionate da
aziende valdostane"
DELIBERAZIONI VISTATE: n. 30
DELIBERAZIONI NON VISTATE:
Con lettera in data 22 ottobre 1987 il Presidente della
Commissione di Coordinamento ha richiesto chiarimenti, peraltro già
forniti, sulla deliberazione n. 3089/VIII del 7 ottobre 1987,
concernente: "Conferimento di incarico di consulenza all'Ing.
Manuela Zubena di Saint-Marcel. - Approvazione ed impegno di spesa.
- Approvazione di bozza di convenzione"
RIUNIONI DELLE COMMISSIONI:
la Commissione: 1
2a Commissione: 1
3a Commissione: 1
4a Commissione: 2
2a Commissione allargata ai Capigruppo: 1
la e 3a Commissione in riunione congiunta: 1
la e 5a Commissione in riunione congiunta: 1
CALENDARIO LAVORI DEL CONSIGLIO:
La Conferenza dei Capigruppo, nello stabilire il calendario dei
lavori del Consiglio, aveva previsto la convocazione
dell'Assemblea, per l'esame delle leggi di bilancio, nei giorni 25,
26 e 27 novembre. Poiché però le leggi di bilancio sono state
assegnate alle Commissioni in data 9 novembre, si è ritenuto di
rinviare l'esame del bilancio alla successiva adunanza
consiliare.
Pertanto, se non vi sono opposizioni, il calendario dei lavori
del Consiglio si intende così modificato:
- l'adunanza del 25, 26 e 27 novembre 1987 si dovrebbe esaurire
nelle prime due giornate;
- l'adunanza in data 9 e 10 dicembre sarà convocata anche per il
giorno 11 dicembre 1987, per consentire l'esame delle leggi di
bilancio.
È scomparso nei giorni scorsi il Senatore Prof. Aldo BOZZI,
Presidente Onorario del Partito Liberale Italiano e Parlamentare
dalla Costituente fino all'ultima legislatura.
Con Aldo Bozzi scompare uno dei Padri della Repubblica Italiana,
un grande giurista, uno dei protagonisti di maggior spicco
dell'Italia Repubblicana.
Grande fu il suo contributo come membro dell'Assemblea
Costituente e della Commissione dei 75 alla stesura della Carta
Costituzionale.
Nel 1983 fu eletto Presidente della Commissione incaricata di
predisporre un progetto di riforma istituzionale.
In tale occasione l'On.le Bozzi dette prova di grande capacità
di conduzione dei lavori e seppe portare, nel momento attuale
caratterizzato dalla necessità di rivedere una Costituzione ormai
collaudata, tutta la sua esperienza di Padre fondatore della
Repubblica.
La sua scomparsa priva la Repubblica di un uomo preparato,
profondo conoscitore della Costituzione.
Rinnoviamo al Partito Liberale Italiano le più sentite
condoglianze di questa Assemblea per la perdita di uno dei suoi più
prestigiosi esponenti.
Profonda impressione ha suscitato la grave sciagura stradale in
cui hanno perso la vita quattro giovani valdostani, avvenuta
domenica a Morgex.
Alle famiglie, così duramente colpite, formuliamo e più sentite
condoglianze e la più sincera partecipazione al loro dolore.
Si sono svolti nei giorni 24 e 25 ottobre a Saint-Vincent i
lavori della Conferenza dei Presidenti dei Consigli regionali e
delle Province autonome d'Italia, nel corso dei quali sono state
assunte importanti decisioni che incideranno profondamente sul
funzionamento delle Assemblee regionali.
Ha chiesto la parola il Consigliere Ricco; ne ha facoltà.
RICCO (D.C.):
Cari Colleghi, a nome del Gruppo della
Democrazia Cristiana, desidero felicitarmi con il Presidente del
Consiglio, Bondaz, per la sua nomina, avvenuta nel recente convegno
di Saint-Vincent, a Presidente della Conferenza dei Presidenti dei
Consigli regionali d'Italia.
Si tratta di un meritato riconoscimento, che premia l'intensa
attività svolta dall'amico Presidente Bondaz dal 1983 ad oggi.
Egli, infatti, ha saputo imprimere una svolta decisiva ai rapporti
con le altre realtà regionali, lavorando intensamente, non solo
nell'interesse della Valle d'Aosta, ma di tutte le regioni.
Con legittimo orgoglio posso affermare che è la prima volta che
un uomo politico valdostano, appartenente alla Democrazia
Cristiana, viene chiamato a ricoprire un così alto incarico,
proprio quando si fa più sentire l'esigenza di un fronte compatto
delle regioni per contrastare le spinte centristiche che stanno
prendendo corpo da più parti.
A nome del nostro Gruppo, esprimo all'amico Presidente Bondaz il
più completo appoggio nel momento in cui sta per intraprendere
questo nuovo compito così gravoso.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Mi associo alle parole pronunciate dal
Presidente del Consiglio per commemorare la scomparsa del Sen.
Bozzi, la cui figura credo che meriti, da parte del Consiglio, un
particolare riconoscimento per la sua costante opera in difesa dei
valori costituzionali.
Voglio, però, intervenire su un argomento più specifico, che mi
sembra di grande importanza, relativo al rinvio di numerose leggi
da parte del Presidente della Commissione di Coordinamento. Mi pare
che questo fatto non possa essere sottaciuto, perché costituisce,
indubbiamente, il segno di una rinnovata tentazione centralistica
da parte del Governo. Non credo, infatti, che il Presidente della
Commissione di Coordinamento agisca a titolo personale, ma credo
che, in quella sede, quando vista delle leggi, sia portavoce
dell'opinione del Governo.
Pur trovandoci di fronte a governi sempre sostenuti dai
parlamentari valdostani, veniamo a scoprire, però, che nel loro
disegno generale si muovono verso forme sempre più centralistiche
ed io non ritengo che questa circostanza debba essere
sottovalutata.
Sarebbe, forse, troppo comodo prendersela soltanto con il
Governo o con il Presidente della Commissione di Coordinamento: non
è, infatti, una questione di rapporti tra questo Consiglio
regionale, o questo Esecutivo, e la Commissione o il Presidente
della Commissione di Coordinamento. Non si tratta di questioni che
possano essere risolte in termini di cortesia od in rapporti di
ospitalità, ma di questioni politiche di fondo che riguardano la
nostra Regione. Si tratta di vedere che cosa stanno facendo questo
Consiglio e questo Governo regionale per difendere le competenze
statutarie della Valle d'Aosta.
A noi sembra, infatti, che, specie in questi ultimi anni, si sia
fatto molto poco, tant'è che, dal 1982 in poi, nessuna norma di
attuazione ha concluso il suo "iter" legislativo. Ci sembra,
quindi, che a questo tema non si sia prestata la dovuta
attenzione.
Credo, quindi, che il tema delle competenze della Regione debba
essere riportato all'attenzione dei Consiglio e chiedo che, in
proposito, il Presidente del Consiglio convochi, al più presto, la
Conferenza dei Capigruppo.
Protestiamo pure contro il centralismo dello Stato, ma cerchiamo
anche di lavorare, di studiare e di seguire tutte le attività che
possono contribuire a difendere in modo sostanziale le competenze
statutarie della nostra Regione.
PRESIDENTE
: Ha chiesto la parola il Consigliere
Baldassarre; ne ha facoltà.
BALDASSARRE (P.S.D.I.):
Anch'io, sia a titolo personale,
sia a nome del mio Partito, mi associo alle parole che il
Presidente del Consiglio ha pronunciato per commemorare la
dipartita del Sen. Bozzi e rinnovo al Partito Liberale le
espressioni del mio più profondo cordoglio.
Mi congratulo, inoltre, con il Presidente del Consiglio per il
prestigioso incarico che gli è stato conferito.
Devo confessare di aver preso la parola anche perché mi è
ritornato alla mente lo slogan pubblicitario: "Più bianco di così
non si può!". Il Partito Comunista gareggia nell'essere più
regionalista dei movimenti regionalisti e, forse perché influenzato
dalla prossima campagna elettorale, protesta per il centralismo
dello Stato.
Il rinvio di una legge o di alcune delibere illegittime, da
parte del Presidente o da parte della Commissione di Coordinamento,
viene interpretato come un'espressione di centralismo dello Stato:
noi non siamo d'accordo e non cerchiamo di competere per essere
considerati o meno autonomisti. Siamo, invece, a favore di un
metodo che rispetti i principi della democrazia. Quante volte,
infatti, in questo Consiglio, abbiamo attaccato il Presidente e la
stessa Commissione di Coordinamento? Chi può dimenticare il nostro
attacco all'ex Presidente della Commissione di Coordinamento, al
quale venivano passati anche i fagioli e la carta igienica, che si
era ormai assuefatto alla volontà politica di questa
maggioranza?
Ora, poiché l'attuale Presidente della Commissione di
Coordinamento non si lascia influenzare dal potere politico, il suo
atteggiamento viene interpretato come una forma di attacco
all'autonomia regionale da parte dello Stato. Io sono preoccupato
per certe affermazioni del Consigliere Mafrica, che potrei anche
capire se, invece, fossero state pronunciate, in modo strumentale,
dai movimenti regionalistici; fatte invece da un partito che, pur
avendo radici autonomistiche, è un partito nazionale, costituiscono
motivo di particolare meraviglia.
Respingo con preoccupazione le affermazioni di un esponente del
Partito Comunista, perché non ritengo che le decisioni della
Commissione di Coordinamento possano essere interpretate come un
attacco all'autonomia o un tentativo accentratore dello Stato
italiano.
PRESIDENTE
: Ha chiesto la parola il Consigliere Torrione;
ne ha facoltà.
TORRIONE (P.S.I.):
A nome del Gruppo socialista, voglio
associarmi alle parole di cordoglio espresse testé dal Presidente
del Consiglio per la scomparsa del senatore Aldo Bozzi.
Sempre a nome del Gruppo socialista, mi associo anche alle
espressioni di cordoglio rivolte alle famiglie dei valdostani che
sono periti a Morgex, in uno dei più tragici incidenti stradali
occorsi nella nostra regione. Colgo l'occasione per ribadire, senza
alcun intento polemico, che la circolazione sulla superstrada del
Monte Bianco è un dramma che continua a gravare sulla comunità
valdostana.
Detto questo e cercando di riallacciarmi alle considerazioni del
Consigliere Mafrica, vorrei anch'io chiarire il nostro
atteggiamento nei confronti del Presidente della Commissione di
Coordinamento. Credo che, per una valutazione complessiva della
questione, sia opportuno rifarsi a quanto previsto dallo Statuto,
altrimenti corriamo il rischio di tranciare giudizi sommari o molto
lontani dal vero.
Noi riteniamo che la Commissione di Coordinamento sia,
essenzialmente, un organo di controllo, che noi dobbiamo accettare
come tale. Se nei confronti di questo organo manteniamo un
atteggiamento quanto più possibile univoco e non altalenante tra
momenti in cui ci può sembrare che la Commissione di Coordinamento
allarghi le maglie dell'accettazione delle prese di posizione di
questo Consiglio o della Giunta e momenti nei quali la stessa
Commissione sembra dar prova di una maggiore rigidità, noi
rafforziamo la posizione dell'Amministrazione regionale.
Noi non abbiamo mai avuto modo di porre in discussione
l'autonomia della Commissione di Coordinamento e del suo
Presidente, perché abbiamo sempre ritenuto e ancora riteniamo che
tale organo debba continuare ad essere assolutamente autonomo
nell'esercizio delle sue funzioni.
Credo di poter dire, con grande benevolenza, al Consigliere
Mafrica che il valutare la posizione dello Stato in funzione dei
comportamenti della Commissione di Coordinamento mi sembra essere
un atteggiamento teso a forzare un po' troppo la situazione. In
altre occasioni, infatti, e tanto per essere chiari, abbiamo
denunciato il Presidente della Commissione di Coordinamento per
essere una sorta di "tirapiedi" della Giunta regionale. Ne consegue
che o noi accettiamo la funzione della Commissione di Coordinamento
e del suo Presidente oppure ci poniamo in una posizione di estrema
debolezza nei confronti dell'organo di controllo. Se quest'ultimo
fa il suo dovere, noi dobbiamo dargliene atto; se, invece, non lo
fa, dobbiamo essere assolutamente critici nei suoi confronti.
Non conosco, ovviamente, le motivazioni che hanno impedito
l'apposizione del visto ad alcune leggi regionali, ma non credo
certamente che il Presidente della Commissione di Coordinamento le
abbia rinviate solo per uniformarsi o accodarsi supinamente ai
voleri di uno Stato che, a parere di alcuni, sembra teso a
soffocare l'autonomia regionale. Non posso credere in un simile
atteggiamento da parte del Presidente della Commissione di
Coordinamento, perché non mi sembra giusto e neppure logico.
È vero che nello Stato italiano si manifestano delle tendenze
accentratrici, che noi, in altre occasioni, abbiamo denunciato
anche in quest'aula, ma prendere lo spunto da quello che dovrebbe
essere un preciso dovere della Commissione di Coordinamento per
intentare una specie di processo allo Stato non mi sembra un
atteggiamento che concorra a fare chiarezza, né nei confronti della
Commissione di Coordinamento e del suo Presidente e neppure nei
confronti dello Stato.
Riteniamo, piuttosto, che a ciascuno spetti il suo compito: a
noi quello di legiferare bene e alla Giunta regionale quello di
porre in essere, deliberando bene, le decisioni del Consiglio. Le
vicende trascorse, infatti, sono costellate di atti molto
discutibili, deliberati dalla Giunta e, a volte, anche dal
Consiglio regionale. Quando il Presidente e la Commissione di
Coordinamento rinviano certi atti, non fanno altro che compiere il
loro dovere, che, tra l'altro, è previsto anche dal nostro
Statuto.
Io credo che un'azione del Consiglio, nel caso si manifestino
realmente delle tendenze centralistiche, possa essere credibile
solo se fondata su tali presupposti. In questo caso, invece, credo
che la Commissione di Coordinamento abbia rinviato all'esame del
Consiglio un atto che, sotto certi aspetti, era già stato criticato
in quest'aula. Essa, quindi, ha fatto solo il suo dovere.
Ho voluto esplicitare con estrema chiarezza il nostro pensiero,
senza alcun intento polemico nei confronti del Consigliere Mafrica,
al solo scopo di riportare l'argomento nei suoi giusti limiti,
anche perché, come dicevo poc'anzi, se debordiamo, corriamo il
rischio di non essere più credibili.
Concludo complimentandomi, anche a nome del Gruppo socialista,
con il Presidente del Consiglio, per il nuovo incarico che gli è
stato conferito nell'ambito della Conferenza dei Presidenti dei
Consigli regionali, e dichiaro di condividere le felicitazioni già
espresse dal Consigliere Ricco. Grazie.
PRESIDENTE
: Ha chiesto la parola, per fatto personale, il
Consigliere Mafrica; ne ha facoltà.
MAFRICA (P.C.I.):
Credo di poter affermare che il
Consigliere Baldassarre abbia travisato del tutto, in modo
strumentale e tanto per dire qualcosa, il mio pensiero.
Pensavo di essere stato chiaro, ma, se non lo sono stato,
ribadisco di aver detto che, quando sono messe in discussione delle
competenze che la nostra Regione ha esercitato fino ad ora, vedo,
in questo atteggiamento, un segno dell'intenzione centralistica del
Governo. Ho aggiunto, però, che non possiamo mettere la questione
in termini di rapporti di cortesia o di ospitalità nei confronti
del Presidente della Commissione di Coordinamento, proprio perché
determinati episodi trascorsi non ricevono la nostra approvazione,
ma la questione deve essere considerata in termini di capacità, da
parte di questo Consiglio e di questo Governo regionale, di far
avanzare, a livello di norme d'attuazione, il processo di capacità
legislativa di questo Consiglio.
Ho chiesto una riunione della Conferenza dei Capigruppo per
esaminare come ampliare, in modo indiscutibile per tutti, cosicché
anche il Presidente della Commissione di Coordinamento non possa
sollevare eccezioni, la materia delle norme d'attuazione dello
Statuto.
Ho detto che, a mio giudizio, in questi anni, dal 1982 in poi,
nessuna norma di attuazione ha completato il suo "iter", né quella
sull'industria, né quella sull'istruzione tecnico-professionale e
né quella sulla finanza locale, mentre altre norme attendono ancora
d'essere emanate. A mio giudizio, infatti, il Governo regionale,
troppo impegnato nell'attività quotidiana, ha lasciato cadere
questo tipo di dibattito molto importante, che non è legato ad un
particolare Governo o ad una particolare forma politica, ma è
legato alla possibilità della nostra Regione di fare concretamente
delle leggi più avanzate e più adeguate alla realtà economica dei
tempi in cui viviamo.
Non si tratta, quindi, di un intervento strumentale, ma di un
intervento che richiede una certa riflessione, proprio perché non
muove alcuna critica astratta al Presidente della Commissione di
Coordinamento, ma pone il problema di verificare e stabilire le
competenze statutarie e le possibilità legislative del Consiglio
regionale.
PRESIDENTE
: Ha chiesto la parola il Consigliere Pedrini;
ne ha facoltà.
PEDRINI (P.L.I.):
Mi complimento con il Presidente del
Consiglio per il nuovo incarico che è stato chiamato a ricoprire e
desidero ringraziarlo per aver ricordato, con parole commoventi, la
scomparsa del senatore Bozzi.
Quest'ultimo è stato parte attiva, in prima persona ed in primo
piano, della Resistenza. Ha partecipato a tutte le assemblee
legislative che si sono succedute dal 1945 in poi ed ha partecipato
anche a numerosi Governi, non solo per essere uomo di Stato o
eminente giurista, ma anche per essersi qualificato per la grande
apertura mentale che gli è stata riconosciuta più al di fuori del
Partito Liberale che non al suo interno, come appunto capita di
vedere sovente a uomini del nostro Partito. Ricordo, per
l'occasione, il discorso dell'On. Paietta, pronunciato nel corso
delle esequie per la dipartita del Sen. Bozzi, e le sue sincere
parole di uomo della Resistenza, che ben conosceva il Sen. Bozzi,
per il quale ha potuto esprimere un giudizio quantomai
veritiero.
Ringrazio il Presidente del Consiglio per la sua sensibilità,
così come ringrazio tutti i Consiglieri che hanno voluto ricordare
la figura del Senatore del Partito Liberale, Aldo Bozzi.
PRESIDENTE
: Ha chiesto la parola il Consigliere Sandri;
ne ha facoltà.
SANDRI (N.S.):
Mi associo alle parole di cordoglio del
Presidente per i morti sulla superstrada Aosta-Courmayeur e per la
morte del Senatore Aldo Bozzi. Mi felicito, anche, con lui per
l'iniziativa assunta in funzione di un migliore coordinamento
dell'attività dei vari Consigli regionali e per il nuovo incarico
che lo vede impegnato come Presidente della Conferenza dei
Presidenti dei Consigli regionali. È una iniziativa che riveste una
notevole importanza nel momento in cui vengono alla luce alcune
forti tendenze centralistiche, ma che, "santo Iddio", non possono
certamente essere imputabili alla sostituzione del Presidente della
Commissione di Coordinamento.
Non vorrei certamente difendere la Giunta regionale, cosa che
del resto non mi compete, ma credo che si tratti di un problema da
osservare in un'ottica un pochino diversa da quella del Partito
Comunista. Io penso, invece, molto più semplicemente, che alcune
leggi siano state rinviate con delle osservazioni sui contenuti e
con delle richieste di informazioni su alcune deliberazioni. Credo,
pertanto, che occorra essere più realistici cercando di prestare
maggiore attenzione ai contenuti che hanno determinato il rinvio di
tali leggi.
Credo che la richiesta di maggiori informazioni sulla
deliberazione, nei confronti della quale sono state solevate alcune
osservazioni, sia pienamente legittima. La deliberazione, infatti,
non era accompagnata da tutta una serie di dati che mi sembra
legittimo richiedere.
Sulle motivazioni del rinvio delle leggi approvate, io penso,
invece, che si debbano fare delle osservazioni molto serie, anche
perché le motivazioni date, praticamente simili per tutti i
progetti di legge di interesse economico, debbono sollecitarci ad
una profonda meditazione; non certo, però, perché l'attuale
Presidente della Commissione di Coordinamento sia diverso dal
precedente, ma perché siamo rientrati nella norma di un dibattito o
di un rapporto tra lo Stato e la Regione.
Vorrei sottolineare che in Italia tutte le leggi vengono
approvate grazie ad un meccanismo di decantazione tra una Camera e
l'altra. La Regione Valle d'Aosta, invece, ha potestà legislativa,
ma, avendo una "Camera" sola, si trova spesso nell'impossibilità di
fare una corretta riflessione o meditazione sulle leggi che
approva. Il sistema bicamerale è un meccanismo democratico
utilizzato in quasi tutti i paesi del mondo e consente ad una
Camera di valutare, in seconda istanza, il lavoro dell'altra. È un
secondo momento di riflessione, del quale alcuni progetti di legge
non hanno assolutamente bisogno, mentre, per altri, esso è
assolutamente indispensabile.
Se, oggi
,
esistono dei problemi, ciò è dovuto al fatto
che la Commissione di Coordinamento ed il suo Presidente inglobano
in sé, non soltanto le prerogative di apporre il visto alle leggi,
come avviene ad opera del Presidente della Repubblica nei confronti
delle leggi nazionali, ma anche quel necessario momento di
riflessione che noi, per la verità, sentiamo come estraneo, perché
esso viene svolto da un rappresentante dello Stato.
Io penso, pertanto, che sia da fare una riflessione, non sui
rapporti di forza e sulle competenze, ma sui meccanismi
istituzionali di rapporto fra lo Stato e la Regione: questo è il
vero problema. Non vedo neppure male l'ipotesi di un "club di
saggi" o di una specie di "Camera alta" regionale di saggi, che
proceda ad una verifica almeno sui grandi progetti di legge, anche
perché questa competenza ci è pertinente ed è un nostro modo di
affrontare il problema legislativo.
Rifiuto il dibattito sul centralismo o meno: esso esiste,
certamente, ma si svolge su di un altro terreno.
Inviterei, pertanto, la Conferenza dei Capigruppo a valutare con
particolare attenzione i meccanismi istituzionali dei rapporti fra
lo Stato e la Regione.
PRESIDENTE
: Ha chiesto la parola, per fatto personale, il
Consigliere Baldassarre; ne ha facoltà.
BALDASSARRE (P.S.D.I.):
Mi dispiace entrare in polemica
con un Consigliere che io stimo moltissimo, però, quando mi si
accusa di aver fatto un intervento strumentale, non posso farne a
meno. Respingo, pertanto, nella maniera più categorica,
l'affermazione del Consigliere Mafrica.
Egli, partendo dalla circostanza che la Commissione di
Coordinamento ha respinto alcune leggi, ha detto testualmente:
"Protesto contro il centralismo dello Stato"; poi ha invitato il
Presidente del Consiglio a convocare una riunione dei Capigruppo,
per verificare il possibile cambiamento delle norme statutarie. O
il Consigliere Mafrica "ha scambiato i fagioli con le patate", e
noi, quindi, ne dobbiamo prendere atto, oppure la corsa del
Consigliere Mafrica, o meglio la corsa del Partito Comunista
Italiano, per diventare più regionalista dei regionalisti, è una
scelta politica, che, però, noi non condividiamo nella maniera più
categorica.
Intervenire ed esprimere la propria opinione, in questo
Consiglio regionale, sull'atteggiamento assunto dal Capogruppo del
Partito Comunista, non mi sembra affatto strumentale.
Quando un intervento di questo genere viene fatto dal Partito
Comunista non è strumentale, mentre lo diventa, ovviamente ai suoi
occhi, se viene fatto dai socialdemocratici o da qualche altro
partito. Mi sembra che anche il Consigliere Torrione abbia
perfettamente capito quanto ha inteso dire il Consigliere
Mafrica.
Respingo, pertanto, nella maniera più categorica, l'insinuazione
del Consigliere Mafrica sull'intento strumentale del mio intervento
e, nello stesso tempo, ribadisco che non vedo alcuna azione
centralistica da parte dello Stato.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
A nome del Movimento Sociale Italiano,
mi associo al cordoglio per la morte dei quattro giovani
valdostani, deceduti lungo la superstrada del Monte Bianco. Tale
tragedia riporta all'attenzione dell'opinione pubblica l'ormai
drammatico problema della viabilità tra Aosta e Courmayeur e,
quindi, sollecita un deciso intervento, perché si giunga,
finalmente, alla realizzazione dell'autostrada.
Mi voglio anche congratulare con il Presidente del Consiglio per
la sua elezione a Presidente della Conferenza dei Presidenti dei
vari Consigli regionali, che torna a merito anche del Consiglio
regionale della Valle d'Aosta.
Entrando dettagliatamente nel merito di questo primo intervento
di tutte e forze politiche sulle dichiarazioni del Capogruppo del
Partito Comunista, debbo riconoscere che quest'ultimo ha commesso
un grave errore o ha commesso un errore, e poi ha proceduto ad una
rettifica, oppure ha detto delle cose che poi ha cercato di
ritrattare.
Abbiamo sentito tutti le accuse o le osservazioni mosse nei
confronti del Presidente della Commissione di Coordinamento; a
nostro avviso, la Commissione di Coordinamento, in Valle d'Aosta,
ha precise funzioni: deve controllare l'operato della Giunta
regionale. In queste sue funzioni deve essere libera e non
condizionata da interferenze di carattere politico.
Nel momento in cui assume delle decisioni che contrastano con le
prese di posizione della Giunta, il Presidente della Commissione di
Coordinamento non deve essere assolutamente criticato, anzi, è
proprio questo suo operato che ci dà garanzia di serietà e di
rispetto delle leggi dello Stato nazionale.
Respingiamo, quindi, le accuse mosse nei confronti del
Presidente della Commissione di Coordinamento e ribadiamo che il
suo operato deve poter essere svolto fino in fondo, perché è
l'unica garanzia che impedisce che vi siano abusi in quelle
concezioni ed in quei contesti regionali di sempre maggiore
autonomia e "decentralismo".
Basta che ci voltiamo un momento per osservare quello che accade
nel Trentino-Alto Adige, soprattutto a Bolzano, per renderci conto
di cosa vuoi significare una maggiore autonomia ed il non rispetto
dei diritti dei cittadini di lingua italiana. Noi sappiamo che a
Bolzano si è sempre sotto le pressioni di una richiesta di maggiore
autonomia, che, poi, sfociando in richieste di un sempre maggior
indipendentismo e di separatismo, mirano a creare una situazione di
"apartheid" nei confronti dei cittadini di lingua italiana.
Pertanto, qui in Valle d'Aosta, la presenza della Commissione di
Coordinamento ha la ben precisa funzione di veder rispettate le
leggi dello Stato.
Noi non siamo, quindi, contro l'autonomia, ma siamo contro la
degenerazione dell'autonomia e, pertanto, respingiamo nel modo più
categorico la critica che viene mossa, in quest'aula, nei confronti
di quell'organismo, preposto, appunto, al controllo. Il Presidente
del Coordinamento e la Commissione di Coordinamento sono lì per far
rispettare le leggi dello Stato e, perciò, noi respingiamo le
provocazioni del Partito Comunista su questo problema.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Faccio una semplice dichiarazione, senza
voler rispondere a nessuno dei Consiglieri intervenuti nel
dibattito.
Credo di poter dire che noi siamo soddisfatti di aver sollevato
una discussione sul tema dei rapporti tra la Regione e lo Stato,
nell'ottica della possibilità di utilizzare nella loro interezza le
competenze legislative sancite dal nostro Statuto. Mi preoccupa,
però, che tutte le cose dette vengano lette in chiave di
strumentalizzazione elettorale: non è il caso nostro, quand'anche
dovesse esser vero per altri.
Noi ribadiamo che il problema che abbiamo di fronte oggi, e che
è riproposto dal rinvio di alcune leggi da parte del Presidente
della Commissione di Coordinamento, riguarda i limiti della potestà
legislativa integrativa di cui all'articolo 3 del nostro Statuto:
in materia, si verifica un diverso orientamento della Commissione
di Coordinamento. Così lo leggiamo noi o, meglio, così noi vogliamo
discuterlo nella Conferenza dei Capigruppo, come è stato proposto
dal Consigliere Mafrica.
Questo cambiamento dipende da una deficienza delle norme di
attuazione dello Statuto? Probabilmente sì, e quindi ha fatto bene
il Consigliere Mafrica a denunciare la scarsa attenzione del
Governo, ma anche del Consiglio regionale, sul problema delle norme
di attuazione.
C'è un ritorno centralistico? Sì, esiste un ritorno
centralistico, posto in atto dal Governo di questa Repubblica, che
si manifesta in tanti episodi, e, a nostro avviso, anche
nell'episodio in questione. Diciamo ciò, ovviamente, senza alcuna
preoccupazione ed assumendocene a totale responsabilità.
Questo problema non ci farà di certo intraprendere delle
campagne, ma noi lo solleviamo all'attenzione della pubblica
opinione nella sede più opportuna, quella del Consiglio regionale,
che deve seriamente discutere le modalità attraverso le quali potrà
esprimere la sua competenza legislativa di carattere integrativo,
che, a nostro avviso, è messa in discussione da episodi come quello
citato.
PRESIDENTE
: Ha chiesto la parola il Vice-Presidente
Dolchi; ne ha facoltà.
DOLCHI (P.C.I.):
Prendo la parola come uno degli
"anziani" del Consiglio regionale, che ricorda le tante battaglie
fatte sul concetto di "controllo" esercitato da parte della
Commissione di Coordinamento e del suo Presidente.
Ricordo che lo spirito autonomistico, fortemente vivo in certi
dibattiti di quindici o vent'anni fa, ha sempre respinto il
concetto di controllo, sia da parte del Presidente della
Commissione che della stessa Commissione di Coordinamento.
Non entrerò nella disquisizione, che è stata oggetto di convegni
appositi, anche perché credo che gli studiosi siano più preparati
di me in merito; credo, però, che, dal punto di vista politico, il
Consiglio regionale debba respingere la concezione del controllo e
credo che lo debba fare per spirito autonomistico, ma anche per il
rispetto dovuto alla lettera dello Statuto speciale, che,
all'articolo 31, recita:
"Ogni legge approvata dal Consiglio
della Valle è comunicata al rappresentante del Ministero
dell'interno
(non ci sono dubbi)
presidente della
Commissione di Coordinamento, prevista dall'articolo 45 che, salvo
il caso di opposizione, deve vistarla nel termine di trenta giorni
dalla comunicazione".
È chiaro: è il rappresentante del Ministero dell'interno che la
presiede, come è indicato all'articolo 45, dove viene precisata la
composizione della Commissione di Coordinamento; ma nei confronti
dell'organo legislativo valdostano, egli non è il controllore,
bensì colui che riceve la comunicazione delle leggi approvate da
questa Assemblea, perché, quando ritenga che una legge ecceda la
competenza della Regione o contrasti con gli interessi nazionali o
con quelli di altre regioni, la rinvia. Non fa, quindi, un
controllo sulle leggi, ma stabilisce solo "se ritiene, quando
ritenga" - tant'è vero che poi, in seconda istanza, non è più il
Presidente della Commissione di Coordinamento, non è più il
rappresentante del Ministero dell'interno che impugna le leggi, ma
è lo stesso Governo che interviene per impugnare, compiendo,
quindi, un atto politico - non di operare un controllo sulla
composizione e sul merito della legge, ma quando ritenga che a
legge ecceda le competenze della Regione (ecco la necessità di
norme di attuazione) oppure contrasti con gli interessi nazionali o
con gli interessi delle altre regioni.
È un fatto politico, colleghi Consiglieri. Io mi ricordo che,
nelle passate legislature, anche se, alle volte, si riconosceva
l'errore di merito - non dico l'eccesso di competenza, ma una
valutazione - sulle competenze del Consiglio regionale, che
potevano essere messe in dubbio dal Presidente della Commissione di
Coordinamento, il Consiglio, unanime, senza discussione,
riconfermava la legge, non tanto per la sostanza della legge, che,
non vistata, veniva rimandata, quanto per un'affermazione di
principio sulle capacità e sui poteri legislativi del Consiglio
regionale.
Ricordo queste cose per sottolineare che nella posizione del
Consigliere Mafrica non c'erano o non mi sembrava che ci fossero
posizioni strumentali. Ritengo, invece, di dover sottolineare il
fatto che il Consiglio regionale deve, in ogni sua manifestazione,
riaffermare il valore autonomistico delle sue posizioni, deve
riaffermare la difesa dello Statuto nella lettera e nella sostanza.
In questo caso, siamo anche difensori della lettera dello Statuto
e, quindi, abbiamo tutte le carte in regola per giocare la nostra
partita autonomistica, come Consiglio regionale. Grazie.
PRESIDENTE
: Consigliere Torrione, siamo in fase di
comunicazioni del Presidente del Consiglio e, quindi, non le posso
concedere ulteriormente la parola, perché dobbiamo rispettare il
regolamento.
Chiedo al Capogruppo del Partito Comunista di farmi avere una
relazione più precisa sulle modalità con le quali egli chiede che
sia convocata la Conferenza dei Capigruppo, in modo che la possa
esaminare con la dovuta attenzione.
Peraltro, mi corre l'obbligo di ricordare, come già è stato
precisato nelle comunicazioni del Presidente del Consiglio, che, su
12 leggi presentate, 10 sono state approvate e 2 sono state
rinviate. Mi sembra che si tratti di una cosa abbastanza normale,
almeno nell'ottica dei consueti rapporti tra il Consiglio regionale
e la Commissione di Coordinamento.
