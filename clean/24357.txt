Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 3308 del 7 febbraio 2008 - Resoconto
OGGETTO N. 3308/XII - Approvazione di mozione: "Progetti di
cooperazione transfrontaliera".
Mozione
Premesso che qualsiasi progetto di cooperazione comune tra
popolazioni residenti in regioni o territori confinanti, sia a
livello transfrontaliero e transnazionale, sia a livello
interregionale, è pienamente condivisibile per sviluppare obiettivi
di concreta collaborazione in settori importanti della vita
economica e sociale della nostra Regione;
Preso atto del protocollo d'intesa sancito nello scorso
luglio tra Valle d'Aosta, Piemonte, Liguria da parte italiana e
Rhône-Alpes, Provence-Alpes-Côte d'Azur Paca per parte francese,
per avviare un ambizioso progetto di cooperazione transfrontaliera,
per "coordinare al meglio le politiche pubbliche e gli
investimenti" in settori vitali di questa zona Comune, utilizzando
"con razionalità e maggior efficacia i fondi strutturali
europei";
Preso atto del comunicato stampa della Presidenza della
Regione relativo alla riunione congiunta, il 31 ottobre u.s., dei
Governi regionali della Valle Aosta e Piemonte, ed in particolare
del punto dove si affronta il problema dell'annessione alla Valle
d'Aosta dei Comuni di Noasca e Carema, e ove si esprimono la
contrarietà delle Giunte regionali a modificare i rispettivi
territori e l'impegno: "ad individuare percorsi condivisi che
possano contribuire a sostenere e migliorare le condizioni delle
popolazioni locali...";
Appreso che la Provincia Autonoma di Trento ha recentemente
approvato un disegno di legge, concernente la ratifica dell'Intesa
tra la Regione Veneto e la Provincia autonoma di Trento per
favorire la cooperazione tra i loro territori confinanti e avviare
rapporti di cooperazione che privilegiano la dimensione
interregionale, valorizzando le risorse comuni, anche in un'ottica
di accelerazione del processo di integrazione europea;
Considerato che le richieste di aggregazione alla Regione
Valle d'Aosta portate avanti dai vicini comuni piemontesi (Carema,
Noasca, ecc.), piuttosto che portatrici di incomprensibili attacchi
all'autonomia della nostra Regione, possono costituire
un'importante risorsa per favorire l'avvio di progetti integrati di
sviluppo per quella parte di contesto territoriale a cavallo del
Piemonte e della Valle d'Aosta;
Constatato inoltre che, in settori come l'agricoltura, la
forestazione, il turismo, le acque e la cultura si possono già fin
d'ora favorire finanziamenti concreti, proposti dalle diverse
espressioni di queste realtà comuni e attraverso la loro diretta e
concreta partecipazione, realizzando in tal modo l'integrazione
attesa, senza ledere le prerogative costituzionali della nostra
Regione ed anzi favorendo la reciproca comprensione delle proprie
peculiarità;
Il Consiglio regionale
Impegna
la Giunta regionale:
1) ad avviare proficui contatti con le amministrazioni delle
realtà territoriali piemontesi: Regione, Comunità montana, Comuni,
confinanti con la Valle d'Aosta, sulla scorta di quanto è stato
realizzato tra la Provincia autonoma di Trento e la Regione
Veneto;
2) a costituire, nel breve periodo, attraverso organismi
comuni a ciò predisposti e con la partecipazione degli enti locali,
un protocollo d'intesa per disciplinare le funzioni amministrative
riguardanti i territori confinanti delle Regione Valle d'Aosta e
del Piemonte;
3) a programmare, sulla base di un accordo con tutte le
popolazioni interessate, le linee guida di intervento comune nei
settori prescelti, incentivando la condivisione di esperienze e di
idee e sostenendo soluzioni alternative, capaci di superare le
condizioni di svantaggio delle aree di confine.
F.to: Bortot - Squarzino Secondina - Venturella
Presidente
- La parola al Consigliere Sandri, per mozione
d'ordine.
Sandri (PD)
- Vista l'importanza dell'argomento che
abbiamo da poco iscritto all'ordine del giorno del Consiglio,
chiedo se è possibile discuterlo immediatamente.
Presidente
- Consigliere Sandri, abbiamo appena
annunciato il punto n. 39, eventualmente il punto successivo...
procediamo ora con il punto n. 39.
La parola al Consigliere Bortot.
Bortot (Arc-VA)
- Brevemente la cronistoria, perché in
quest'aula ne abbiamo discusso diverse volte. Si tratta di un
provvedimento...
Venturella
(fuori microfono)
- ... l'Assessore
Cerise non vuole votare e se ne va, abbandona l'aula...
Presidente
- ... Assessore Cerise, lei è direttamente
interessato a questa mozione...
Bortot (Arc-VA)
- ... in sostanza, conoscete il problema.
Sono stati effettuati dei referendum in diversi Comuni limitrofi
alla nostra Regione: mi riferisco ai Comuni di Noasca e Carema per
quanto riguarda l'annessione alla nostra Regione. Sapete che si è
aperta tutta una fase di tipo istituzionale anche per quanto
riguarda tali richieste di annessione, in questi Paesi sono stati
effettuati dei referendum il cui esito si è rivelato favorevole
all'annessione alla nostra Regione. Evidentemente la nostra
Regione, anche per dichiarazioni del Presidente Caveri, ha
rigettato queste istanze. Su tale questione di tipo istituzionale
che si è aperta abbiamo sempre sostenuto che il problema non era
tanto l'annessione o meno di questi Comuni limitrofi, con i quali
ricordo abbiamo storia, cultura e civiltà in comune da secoli, non
si trattava tanto di essere d'accordo o meno sull'annessione, ma,
essendo Comuni di montagna, Comuni che subiscono un forte
spopolamento, Comuni di per sé limitrofi alla Regione di
appartenenza che è la Regione Piemonte, ben più grande della
nostra, si è sempre fatto un discorso sia in I Commissione, sia in
Consiglio di scegliere una strada che è stata trascritta nel
provvedimento che sto illustrando: una strada di collaborazione con
queste popolazioni. La mozione in oggetto va in questa direzione:
recepisce in sostanza le istanze di tali popolazioni di non essere
tanto abbandonate, apre una possibilità di definire di comune
accordo su loro richiesta dei progetti di intervento per quanto
riguarda settori di sviluppo economico, agricoltura, acque,
piuttosto che il commercio. La cosa non si riferisce esclusivamente
ai 2 Comuni che hanno svolto i referendum, ma si allarga anche agli
altri Comuni della Valle dell'Orco e della Val Soana e ad eventuali
richieste anche della Valchiusella. L'iniziativa, anche se non è
esplicita, fa riferimento ad una legge approvata di comune accordo
dalla Regione Veneto e dal Trentino Alto Adige, perché anche in
quella macro-Regione vi sono state richieste di passare dalla
Regione Veneto alle Regioni autonome. Il primo capofila di tutto
questo discorso è il Comune di Lamon, al quale si è aggiunta
Cortina d'Ampezzo.
Ripeto: siccome non è nostra intenzione perseguire la strada dei
referendum e dell'annessione, che creano problemi non indifferenti
di tipo istituzionale, geografico, economico-finanziario e
culturale, si è scelta la mozione concordata nella I Commissione;
di conseguenza, noi ritiriamo la mozione presentata inizialmente e
chiediamo all'aula di approvare il testo predisposto in I
Commissione.
Presidente
- La parola al Consigliere Cesal.
Cesal (UV)
- Intanto vorrei ringraziare il collega Bortot
per la disponibilità che ha dimostrato in merito a tale dibattito;
diciamo che questo è stato un dibattito di carattere generale che
ha coinvolto l'opinione pubblica nel corso degli ultimi 2 anni. È
iniziato, come diceva il Consigliere Bortot, con il Comune di
Lamon, il Paese dei fagioli, che ha chiesto l'adesione al Trentino
Alto Adige, seguito dal Comune di Cortina. Per quel che ci
riguarda, abbiamo avute le richieste dei Comuni di Noasca e del
Comune di Carema. Credo che le velleità di questi Comuni
secessionisti, annessionisti abbiano poche possibilità di trovare
soddisfazione anche in ordine alla legislazione vigente. Ricordo
che era stato presentato al Parlamento un disegno di legge
costituzionale che andava a modificare le procedure previste
dall'articolo 132 della Costituzione per spostare i Comuni da una
Regione all'altra. Dicevo, ho la convinzione che le velleità di
questi Comuni, al di là di certe iniziative così estemporanee da
parte di soggetti politici delle varie Regioni che le sostengono
per motivazioni che potrei anche capire, ma che non condivido,
abbiano poche possibilità di essere soddisfatte, almeno nel breve
periodo, stante la legislazione esistente che è rigida.
Per quanto riguarda la nostra Regione, ricordo che i confini
sono previsti dal nostro Statuto, che è legge costituzionale,
quindi qualsiasi procedura per quanto riguarda la sua modificazione
è lunga e complessa. Noi comunque abbiamo cercato di intervenire in
questo dibattito, di farci parte attiva, di sentire le popolazioni
interessate e i legittimi rappresentanti di tali popolazioni, per
verificare con loro se vi era o meno la possibilità di trovare
delle strade comuni, dei percorsi da seguire per arrivare alla
definizione di progetti che potessero coinvolgere le Comunità
confinanti con un'ottica del raggiungimento di obiettivi reciproci.
Questo non significa che aiutare il Comune di Carema non possa
anche portare delle positività ai Comuni viciniori o alla Valle in
sé. Si tratta di andare a verificare quali sono queste varie
possibilità, cercare di attivarle nel breve periodo. Abbiamo
sentito come I Commissione il Sindaco di Carema, è stata
un'audizione molto interessante: ci ha rappresentato le difficoltà
del suo Comune, sappiamo tutti che Carema rispetto a
Pont-Saint-Martin è tagliato non da un confine geografico, ma da
una linea tirata su una carta, si trova in situazioni di estrema
difficoltà, ha dei bilanci comunali di 5-6 volte inferiori di
bilanci di Comuni similari in Valle d'Aosta. Difficoltà enormi di
fare l'ordinaria amministrazione, senza considerare che il
personale dipendente da questi Comuni è notevolmente inferiore con
tutto quanto ne deriva. Va però detto che il Sindaco di Carema,
nella difesa di quello che ritiene essere un diritto della Comunità
che lui rappresenta, ha presentato una situazione molto corretta,
ma soprattutto pacata e appassionata - dando prova di un approccio
cosciente delle difficoltà che questo tipo di iniziativa
rappresenta -, ha evidenziato le loro difficoltà e cercato di
coinvolgere l'Amministrazione regionale, la I Commissione e il
Consiglio regionale ad esaminare le loro richieste per cercare di
ottenere delle soddisfazioni. Credo vi sia la possibilità di
verificare se ci sono le caratteristiche per realizzare dei
progetti comuni a vantaggio di tutti: penso al problema
dell'energia idroelettrica, che coinvolge i 2 versanti - piemontese
e valdostano -, penso al Parco del Gran Paradiso dove iniziative di
questo genere possono essere messe in atto. Siamo in un momento
particolare, siamo a fine legislatura, sappiamo che la nostra è una
prospettiva alquanto limitata, abbiamo solo 2 mesi da qui al
termine per cui con questo documento che abbiamo condiviso e
presentato, firmato da tutti i componenti della I Commissione, ad
eccezione del collega Sandri, si dà mandato alla Giunta di
verificare e di relazionare al Consiglio i possibili filoni da
approfondire. Teniamo conto del fatto che la nuova legge
finanziaria dello Stato istituisce delle provvidenze a favore delle
aree confinanti con le Regioni a statuto speciale, quindi, mettendo
insieme queste provvidenze con le risorse non solo finanziarie, ma
anche quelle presenti ai confini con la nostra Regione, c'è la
possibilità di realizzare dei progetti. Con questo impegniamo la
Giunta, in collaborazione con il Piemonte, ad individuare quali
possono essere i possibili settori di cooperazione nell'interesse
di tutti, ripeto, con progetti che possono avere delle ricadute non
solo di tipo economico sugli enti locali, ma anche su tutti gli
altri organismi territoriali interessati - cito a mo' di esempio il
Parco nazionale del Gran Paradiso - e di riferire, anche se i tempi
sono stretti, entro 2 mesi al Consiglio l'esito di questi
accertamenti in maniera che se ne possa far carico prima della
scadenza normale di tale legislatura. Ringrazio il collega Bortot e
gli altri firmatari della prima mozione che era stata presentata
per la disponibilità che hanno dimostrato, per aver voluto
riportare il dibattito in questione in seno alla I Commissione e di
aver aderito e sottoscritto un documento comune condiviso da
tutti.
Presidente
- La parola al Consigliere Sandri.
Sandri (PD)
- Devo premettere che il nuovo testo della
mozione, così come è firmato da quasi tutti i Capigruppo, è
difficile da trovare negativo per qualche aspetto, se non vi fosse
quella piccola premessa:
"premesso
che il territorio
della Regione autonoma Valle d'Aosta/Vallée d'Aoste, è definito
dall'articolo 1 dello Statuto speciale, che recepisce il contenuto
dell'articolo 1 del Dlgt n. 545/1945"
e che si riferisce al
punto n. 2:
"esaminate le richieste di aggregazione alla Regione
autonoma Valle d'Aosta..."
.
Sono 2 punti su cui merita fare un'ampia riflessione, perché è
la prima volta da un anno e mezzo, da quando è stato posto il
problema dal Comune di Noasca con il referendum, che abbiamo la
possibilità in quest'aula di discutere tale problema. Vi sono stati
2 referendum che hanno promosso con un'ampia maggioranza, comunque
superiore a quella richiesta dalla legge, le richieste di
annessione alla Valle di 2 Comuni, in particolare Noasca e Carema
in Provincia di Torino e in quest'aula non è mai avuto la
possibilità di discuterne. L'unica volta che è stato posto il
problema, nel settembre 2006, è stato detto: "adesso facciamo
ricorso alla Corte costituzionale e poi ne parliamo". Bene, alla
Corte costituzionale abbiamo perso e non c'è nessuno che ha avuto
il coraggio di chiedersi cosa dovevamo fare, tutto nascosto, tutto
sotto banco, tutto perché...
Caveri
(fuori microfono)
- ... caduto con la
caduta del Governo, devono ricominciare daccapo...
Sandri (PD)
- ... se non ci si interrompe, la cosa
diventa più facile... credo sia vergognoso che un Presidente della
Regione non abbia neanche il coraggio delle proprie azioni! Di
venire in Consiglio a dire: "ragazzi, cosa facciamo a questo punto?
Abbiamo perso il ricorso, io ero convinto, purtroppo non avevo
visto giusto, i miei consulenti non erano così bravi, la Corte
costituzionale non ci ha capiti, affrontiamo il problema", non è
stato fatto. Abbiamo dovuto arrivarci surrettiziamente attraverso
questa... che, fra l'altro, è buffa come titolo... era una
collaborazione transfrontaliera; spero che nessuno pensi che quella
linea tracciata fra la Valle d'Aosta e il Piemonte sia un confine,
è un legame, lo è stato da sempre. Non è che il fatto che quelli di
Noasca o quelli di Carema parlino francoprovenzale sia una
casualità, nel senso che sono partiti da Saint-Nicolas e sono
finiti per motivi religiosi in Sicilia e c'è quest'aria di
francoprovenzale in Sicilia o nelle Puglie, no, è qui, perché?
Perché le montagne fino a pochi anni fa non erano considerate dalle
popolazioni un'interruzione, un confine, una divisione, perché i
montanari, quando portavano le mucche agli alpeggi d'estate, si
trovavano da una parte all'altra del colle, era più facile passare
da una valle all'altra, piuttosto che scendere a fondovalle.
Abbiamo quindi una rigidità di questa idea di Valle d'Aosta che
deve essere salvaguardata etnicamente pura! Perché è questo il vero
problema: l'etnia, la difesa dell'etnia! Vi è tale barriera
ideologica attorno alla Valle d'Aosta, per cui essa deve essere
mantenuta integra nella sua purezza etnica, perché questa è la
garanzia del francese, è la garanzia dell'autonomia... non so per
quale motivazione! Non c'è niente di più falso, perché le
popolazioni delle Alpi hanno sempre vissuto insieme, non c'è
differenza fra il partigiano che combatteva a Perloz e quello che
combatteva sull'altro versante della montagna a Donato Biellese,
perché si rifugiavano sulla stessa montagna! E la battaglia del Lys
- qui c'è il collega Fey che è originario di quella zona e ne
conosce bene la storia - è stata combattuta fianco a fianco da
partigiani di Biella, di Ivrea e della bassa Valle d'Aosta! Noasca,
Ceresole Reale, sono pieni di Chabod, non è un cognome che viene da
San Giorgio Morgeto, o da Vercelli, o da Settimo Vittone, come può
essere Sandri, Ferraris, eccetera, di Chabod ce ne sono tanti,
perché? Mi sono andato a riprendere sul sito della Regione, quando
si è iniziato il lavoro dell'Atlante dei "patois" valdostani, nel
1973 i ricercatori, tutti Valdostani e dotati di una formazione
adeguata, hanno iniziato le inchieste nei 16 punti previsti, ai
quali sono stati integrati 8 punti esterni, 2 Vallegiani (Liddes e
Evolène), 2 Savoiardi (Les Contamines-Montjoie e Tignes) e 4
Piemontesi: Ribordone, Chialamberto, Balme e Carema, ripeto:
Carema! Perché? Perché parlano francoprovenzale! Se si va sempre
sul sito della Regione, si scopre che i corsi estivi di lingua e
cultura provenzale sono tappezzati di iniziative, di lavori e di
scritti fatti dai Valsoanini, per esempio, tanti, perché? Perché
parlano franco-provenzale come noi, uguale, che differenza c'è!
Perché il Parco del Gran Paradiso è in parte sul territorio della
Valle d'Aosta e in parte del Piemonte? Perché il Parco del Gran
Paradiso racchiude una Comunità che è tutta la stessa. Fra
Valsavarenche e Ceresole non c'è differenza di cognomi, né di
patois, né di modo di vivere, né di mentalità o di storia; il
parroco di Cogne e di Piamprato spesso era lo stesso, perché un
solo sacerdote faceva le 2 Valli, essendo più comodo che andasse da
Piamprato che non salisse da Aymavilles con rischio di valanghe e
altri problemi. Questa idea della difesa etnica della nostra
Regione è una sciocchezza, noi dobbiamo confrontarci con tali
richieste in modo aperto, andando a studiare con attenzione le
storie e, se con Noasca i legami sono di tipo geografico: confina
con noi, storico: l'anello di tutti i sentieri dei Savoia di caccia
che portavano attorno al Gran Paradiso da Noasca arrivavano a Cogne
o a Valsavarenche, sicuramente questi legami si sono indeboliti
ultimamente, ma bisogna tener conto che quasi 200 Noaschini degli
800 che c'erano nel 1981 sono venuti in Valle, sarà stato un caso?
Come mai? Forse perché si sono trovati bene con il "patois", con un
modo di vivere.
La questione di Noasca comunque è più da approfondire, ma per
Carema non ci sono problemi né storici, né pratici: Carema faceva
parte della Valle d'Aosta dal punto di vista politico nel 1800. Il
collegio elettorale di Verrès fino alla revisione del 1913
comprendeva i Comuni della bassa Valle da Montjovet in giù più
Carema, Quincinetto e Settimo. Non solo, ma fino al 1929 quello che
oggi è il territorio dei piani di Pont-Saint-Martin, tutto ciò che
è al di là del Lys faceva parte del territorio di Carema; poi, come
viene citato nello scritto che il Sindaco di Carema ha consegnato
alla I Commissione, nel 1929 il Fascismo sottrasse a Carema alcune
frazioni che furono aggregate d'imperio a Pont-Saint-Martin. Questo
pasticcio, essendo stato fatto con lo stile tipico dei Fascisti,
non è andato a modificare le cose concrete, ossia la vita, con il
risultato che Prati Nuovi e Cappella Ferrata ancora oggi fanno
parte della parrocchia di Carema, ma sono frazioni di
Pont-Saint-Martin; ancora adesso tutto il consorzio irriguo roggia
del Lys sponda sinistra, che è territorio della Valle d'Aosta,
prevede l'adesione del Comune di Carema. Su questi temi il
liquidare la questione con: "va bene, abbiamo capito, lasciamo
intatti i confini perché abbiamo problemi di questa purezza etnica,
altrimenti non possiamo far valere come "Union Valdôtaine" il
nostro "imprinting" come unici difensori della valdostanità, però
siamo generosi e qualche soldo a quelli di Carema e Noasca glielo
vogliamo dare, siamo disponibili a fare l'elemosina, ci sono
ultimamente una serie di iniziative a livello di Trentino, di
Veneto, di norme statali per cui ne possiamo approfittare". Non è
questo il problema ed è per questo che non voteremo la risoluzione,
perché questo è un modo scorretto di affrontarlo. Fra l'altro, c'è
una realtà ormai consolidata che secondo me deve essere affrontata:
la stragrande maggioranza degli abitanti di Carema è valdostana,
perché hanno preso la residenza a Pont-Saint-Martin, a Hône, a
Donnas o quant'altro, non è un caso che l'attuale Sindaco di Donnas
sia di Carema. Il Consigliere Praduroux, che è di zona, non so se
me lo conferma... ma vedo che dai banchi della maggioranza vengono
segni di affermazione. Se si va a vedere geograficamente com'è
predisposto il territorio, ci rendiamo conto che fra
Pont-Saint-Martin e Carema non c'è nessuna soluzione di
discontinuità dal punto di vista del territorio, le costruzioni
ormai da anni... ma se si vanno a vedere anche quelle storiche, le
parti rustiche, sono in continuazione... dove c'è la cesura dal
punto di vista dell'antropizzazione è fra Carema e Settimo, lì c'è
un'ampia ansa della Dora che poi si richiude e lì finisce la Valle
d'Aosta, al di là comincia il Piemonte, Carema è chiaramente
territorio nostro. Questa è una mia osservazione, mi sono fatto una
serie di riflessioni, sono andato a cercare qualche documentazione,
ma su questi temi vogliamo "mettere la testa sotto la sabbia" o
vogliamo "affrontarli a viso aperto"? Questo problema c'è e non si
può esorcizzare dicendo che i nostri confini sono imperturbabili,
perché non è così e non è così dalla storia. Ci sono sempre stati
governanti arroganti che hanno definito i propri confini come
confini nel marmo; andate a vedere gli atlanti geografici di 10
anni fa e vi metterete a ridere di quanti confini sono cambiati; se
andate a prendere gli atlanti di 50 anni fa, avrete difficoltà a
riconoscere alcuni confini, perché i confini sono una cosa che si
muove con l'umanità, con la storia, con il progresso, non è
possibile fermare niente! Dobbiamo allora essere capaci di
interpretare la storia, di valutarla, di seguirla con attenzione,
certamente nel rispetto dei nostri valori, perché l'autonomia della
Valle d'Aosta è radicata su un profondo diritto storico, ma un
diritto storico che non si basa sull'etnia, non si basa sulla
lingua: si basa sulle ragioni storiche riconosciute della nostra
autonomia, perché questa Comunità ha avuto il riconoscimento della
propria autonomia centinaia di anni fa ed è quello che fa il nostro
diritto! Domani poi potremmo parlare inglese, italiano, non
importa, ma la nostra autonomia ci sarà sempre, perché sulle lingue
non è possibile garantire per sempre un determinato idioma in un
posto, perché le lingue seguono le persone, seguono la dimensione
delle cose. Cinquanta anni fa pensare che si sarebbero studiate 4
lingue nelle scuole della Valle d'Aosta: italiano, francese,
francoprovenzale, inglese, ma anche l'arabo, il tedesco sembrava
una follia e sarà ancora così, ad esempio, Basilea era una città
francofona fino a 40 anni fa, oggi con l'arrivo dell'economia
tedesca ormai è diventata una città quasi germanofona. La nostra
autonomia non ha bisogno di questo vincolo, perché potrebbe essere
un peso; la nostra autonomia ce l'abbiamo perché storicamente è
così, perché l'abbiamo avuta nel '500, nel '600 ed è questa la
motivazione della nostra autonomia! Non la purezza etnica, non la
lingua! Certo il francese presente in Valle è una nostra grande
ricchezza che dobbiamo difendere con energia, così come il
francoprovenzale e tutte le nostre caratteristiche, ma non sono le
ragioni dell'autonomia. Queste cose dobbiamo difenderle come nostre
specificità anche come garanzia della nostra specialità, perché la
nostra non è un'autonomia normale, è un'autonomia che deve essere
speciale, ma tutto questo non c'entra nulla né con quelli di
Carema, né con quelli di Noasca.
Se andiamo a fare un ragionamento intelligente sulle
prospettive, ci rendiamo conto che abbiamo tutto da guadagnare ad
annetterci Ceresole, Locana e Noasca, prima di tutto perché il
Parco del Gran Paradiso diventerebbe parco regionale, in quanto
sarebbe tutto compreso all'interno della nostra regione e questo
consentirebbe un'infinità di cose positive, che il collega Borre
potrebbe immaginare, come non avere il problema sempre dei Torinesi
a livello del parco, questo ci permetterebbe di avere un'enorme
possibilità di sviluppare le potenzialità di tale struttura che
invece è penalizzata dallo Stato e da uno scarso interesse della
Regione Piemonte, ma avremmo un altro "atout" straordinario: le
centrali idroelettriche della Val Soana e della Valle dell'Orco,
sono impianti enormi che potrebbero alla Regione altrettanto
benessere di quanto hanno portato quelli che abbiamo recuperato
dall'"ENEL".
Anche le paure che ogni tanto sentivo dire in Commissione: "ma
dovremmo dare i buoni benzina anche a quelli di Noasca", i buoni
benzina di quelli di Noasca sono una cosa ridicola rispetto a
problematiche più forti, ma questo non è solo un conto economico, è
un conto di solidarietà e di gioco di squadra dei popoli alpini,
facciamo sempre l'elegia dei popoli della montagna ma, quando siamo
al momento di dare prova concreta di queste capacità, "cadiamo come
delle pere cotte"! I popoli alpini sono per definizione più fragili
dei popoli di pianura perché hanno a che fare con un territorio più
complesso; se non sviluppano loro la solidarietà, la capacità di
intrecciare le proprie risorse per un discorso complessivo, ci
indeboliamo tutti, per cui l'occasione di tale mozione - sulla
quale ci asterremo - non è quella di intralciare questo tipo di
iniziative che comunque porteranno qualcosa di buono come il fatto
che si studino delle forme di cooperazione, ma sono le premesse e
il retropensiero e quello che ha portato a tale tipo di soluzione
che non va bene! Non è detto che il Consiglio regionale debba
condividere quello che ho esposto, però si deve capire che questi
temi non possono essere più trascurati, ma devono essere affrontati
in modo chiaro. C'era un'occasione: quella della Convenzione, in
quella sede, sulla base della proposta della bozza del 14 gennaio,
come "Partito Democratico" abbiamo presentato una serie di
osservazioni sull'articolo 3, l'articolo che mette in fila i temi
legati agli obiettivi e alle prerogative della nostra autonomia e
abbiamo evidenziato come all'articolo 2 parlare di regime
linguistico ci sembra limitativo della nostra autonomia. La nostra
autonomia è nostra per diritto storico consolidato nei secoli;
sulla difesa della lingua occorre una politica del tutto diversa ed
è più facile difendere il francoprovenzale riunendo coloro che
parlano francoprovenzale, quindi gli abitanti di Carema, di Noasca
e degli altri Paesi che in Piemonte, nelle zone a noi adiacenti
delle Valli dell'Orco e Soana parlano la stessa lingua.
Mi fermo qui. Mi auguro che vi sia da parte di tutti la voglia
non dico in questa legislatura, ma nella successiva di affrontare
la cosa serenamente, con la convinzione profonda che, se non lo
faremo noi, sarà la storia che ce lo farà fare.
Presidente
- La parola al Presidente della Regione,
Caveri.
Caveri (UV)
- Ho sentito talmente tante stranezze
storiche e geografiche da lasciarmi stupito: una specie di
minestrone incolore e insapore, per cui, fossi un Piemontese delle
zone interessate, direi dopo l'arringa dell'Avvocato Sandri: "mi
rimetto alla clemenza della corte", perché abbiamo sentito una
contestazione della questione etnica per poi dire che invece la
questione etnica conta perché parlano francoprovenzale. Delle due
allora l'una: non si può usare una tesi contrapposta per dire la
medesima cosa, visto, fra l'altro, che lei parla come un
federalista, per il quale i confini non esistono e i cognomi,
compreso il mio, che ci sono in quest'aula dimostrano quanto siamo
inclusivi come Regione e, se ragionassimo sui cognomi, come fa lei,
fra Valsavarenche e le Valli viciniore, potremmo annettere San
Giorgio Morgeto o alcuni Paesi del Veneto visto che ci sono
migliaia di Veneti in Valle.
Vorrei intanto sgombrare il campo dalla questione dei referendum
di Noasca e Carema dandole una notizia triste, perché è come
togliere una freccia dalla sua faretra: la questione di Noasca e
Carema è morta con la caduta della legislatura repubblicana, di cui
il Presidente della Repubblica ha segnato la fine con la firma del
decreto di indizione delle elezioni per il 13 e 14 aprile, perché
l'articolo 132 prevede la raccolta delle firme da parte dei Comuni
interessati, che si conclude con la presentazione da parte del
Governo nel caso della vicenda di Noasca e Carema con un disegno di
legge costituzionale - il secondo dei quali è stato approvato dal
Consiglio dei ministri in barba al rispetto della Valle d'Aosta il
giorno dopo la trasmissione al Consiglio per l'espressione del
proprio parere, quindi avevamo attaccato la Corte per tale mancanza
di rispetto, dopo che la stessa aveva detto che il pronunciamento
di questo Consiglio era da considerarsi solenne -, la legge è stata
depositata e la legge muore con la legislatura. Noasca e Carema
dovranno raccogliere le firme e rifare il referendum, quindi la
questione è archiviata. Tutta la demagogia sulla questione si
esaurisce con l'esaurirsi della legislatura, non lo dico io, lo
dice l'articolo 132 della Costituzione e il diritto costituzionale
non è un parere. Devo dire peraltro - glielo potranno confermare i
2 Parlamentari valdostani - che il Presidente Prodi, a cui spesso
si fa riferimento in termini importanti in quest'aula, aveva detto
esplicitamente alla delegazione valdostana, nel corso di un
incontro avuto a Palazzo Chigi, che lui era ferocemente contrario
ai cambiamenti di Regione e si era espresso negativamente sulla
questione di Noasca e di Carema. E la stessa cosa, con buona pace
sua, ha fatto la Regione Piemonte con una deliberazione di
Consiglio regionale esemplare, che smonta pezzo per pezzo alcune
baggianate che lei ha detto in aula sull'appartenenza al "Duché
d'Aoste" di questi territori, che non si è verificata storicamente,
se non in periodi determinati come quello della famigerata
Provincia di Aosta nata per "annacquare" la valdostanità, o anche
nell''800 (lei sa che l'Italia liberale non era un modello di
rispetto del popolo valdostano).
Approfitto di questa occasione per "togliermi qualche sassolino
dalla scarpa", perché non accetto lezioni morali sui Comuni al
confine fra Valle d'Aosta e Piemonte. Sono andato in quelle
località, come può testimoniare qualche Consigliere regionale qui
presente che, avendo lavorato alla "Olivetti", ha grandi rapporti
di amicizia, decine di volte ad affrontare delle tematiche a loro
particolarmente care: la questione della montagna, perché quella è
una montagna povera, rispetto alla quale non possiamo che avere un
elemento di forte solidarietà e non siamo noi che abbiamo
abbandonato la montagna piemontese, ma sono coloro che hanno
governato il Piemonte e questo Stato, che deve rendersi conto che
in zona alpina, dove non esistono le autonomie speciali, la
montagna è morta e desertificata. Siamo poi stati decine e decine
di volte per la questione dell'approvazione della legge sulle
minoranze linguistiche storiche, la tutela dei francoprovenzali del
Piemonte, che sono quelli delle Valli Orco e Soana e parte della
Val di Susa, luogo fisico dove esiste il confine linguistico fra i
francoprovenzali e gli occitani.
Devo dire che per pubblico riconoscimento quella legge, che è
stata approvata quando ero Sottosegretario di Stato alle minoranze
linguistiche, viene ascritta anche al sottoscritto assieme ad altri
Parlamentari della I Commissione Affari costituzionali della
Camera, che hanno lavorato per l'approvazione di questa legge, che
vale anche per i Walser della Val Sesia, per cui immagino che la
puntata successiva sia quella di annettere alla Valle d'Aosta tutti
i Walser che ci sono in Europa: da quelli che si trovano in Alta
Savoia fino a quelli che si trovano nel Liechtenstein, perché, se
la logica è quella dell'aggregazione, penso che la Valle d'Aosta
annetterà tutto il mondo, in una logica di visione in cui sembra
che qualche Consigliere giochi con la palla come Charlie Chaplin
nella famosa parodia del dittatore Hitler.
Tali argomenti di solidarietà sono proseguiti in questi anni,
ricordo numerose riunioni che abbiamo avuto con la Comunità montana
dell'Alto Canavese, con tutta la zona di Carema, ma anche dei
Comuni viciniori, come Ivrea sulla ferrovia, ma anche moltissime
altre occasioni, come l'incontro ufficiale solenne con la Giunta
regionale del Piemonte, a mio modo di vedere la prima volta che le
2 Giunte regionali si sono ufficialmente incontrate su questo tema,
parlando del Parco del Gran Paradiso, parlando dei progetti
ferroviari, delle problematiche legate ai collegamenti autostradali
che ineriscono la parte del Canavese a noi più vicina. Abbiamo
quindi le carte in regola per accettare tale testo equilibrato,
proposto dalla discussione in I Commissione (e per questo sono
riconoscente al Presidente Cesal per aver riportato nell'alveo di
una discussione di collaborazione con una Regione vicina). La
Regione Piemonte non intende rinunciare a Noasca e Carema, per cui
è evidente che l'unica soluzione è quella di trovare fra di noi il
più autorevole dei generali per dichiarare guerra al Piemonte per
l'annessione, perché il Governo ha detto che non avrebbe mai
portato avanti il disegno di legge che ha dovuto presentare ai
sensi del 132, poi, detto fra di noi, un disegno di legge
costituzionale, con un doppio passaggio... per cui solo qualche
illuso poteva andare dai Canavesani a dire: "questa volta è fatta";
dall'altra, dobbiamo dichiarare guerra al Piemonte quando il suo
Consiglio regionale ha detto "no" a questo trasferimento dei
Comuni? Diverso, impegnativo, importante, autorevole, condivisibile
è il progetto di una collaborazione reciproca su diversi temi,
perché siamo Regioni confinanti con degli interessi e oggi
torneremo sulla discussione del Parco del Gran Paradiso, quando mi
vedrò costretto a ricordare Emile Chanoux che aveva piena
percezione dell'affinità fra i montanari, ma della differenza fra
territorio storico della Valle d'Aosta e quello delle vicine Valli
piemontesi, non c'è niente di male. Non bisogna vergognarsi delle
proprie origini, come sembra fare talvolta il Sindaco di Carema,
che però per legami politico-istituzionali è sempre stato molto
attento a guardare a Torino, solo in questa occasione un po'
strumentale si è ricordato dell'esistenza della ricca Valle
d'Aosta. Ricordo un episodio che mi era stato raccontato da mio
zio, Ulrico Masini, Capo partigiano in bassa Valle d'Aosta, dove è
vero lavoravano e combattevano assieme partigiani canavesani e
valdostani, ma fu Carema in una riunione a dire:
"ma, noi alla
Valle d'Aosta mai aderiremo perché sono poveri..."
, adesso
forse la situazione è diversa.
Credo che la questione dell'annessione sia chiusa con questa
legislatura, forse si riaprirà, si ricomincerà con un referendum e
altri Comuni, ma oggi la questione è chiusa, quindi è giusto e
legittimo che, al posto di "inseguire delle sirene", andiamo dietro
a tali suggestioni che ci vengono dal Consiglio, ossia quelle di
una collaborazione con il Piemonte su dei temi concreti, che
potranno essere moltissimi e ci attiveremo con i colleghi della
Regione Piemonte per poter lavorare con i Comuni limitrofi alla
Valle d'Aosta.
Presidente
- La parola al Consigliere Lattanzi.
Lattanzi (CdL)
- Molto semplicemente per dire che abbiamo
sottoscritto questo documento perché lo riteniamo la risposta più
seria, più a breve termine, più concreta che si possa dare ai
colleghi piemontesi, uscendo dalle strumentalizzazioni e dalle
demagogie, dicendo in maniera molto chiara che la Valle d'Aosta è
disponibile e aperta, senza andare a fare ricostruzioni storiche ed
inerpicandosi verso ragionamenti che sono discutibili e che non
darebbero quelle risposte che invece mi pare di aver capito dal
Sindaco di Carema, quando lo abbiamo ascoltato in audizione, il
Sindaco stesso si aspettava, perché, essendo una persona
intelligente, sapeva perfettamente che stava percorrendo una strada
che non aveva nessuna via di uscita. Crediamo che il Consiglio
regionale, approvando questo documento, dia una risposta seria, ma
soprattutto una risposta tempestiva, perché potremmo anche far
finta di non aver sentito, non sarebbe serio; potremmo anche far
finta di mettere in piedi una Commissione per valutare se le
argomentazioni degli amici piemontesi sono valide sotto l'aspetto
giuridico, costituzionale, istituzionale, culturale, storico,
politico, ma non sarebbe una risposta seria, perché sarebbe
l'ennesima risposta di una Commissione di approfondimento, che
diventa poi il famoso "carrozzone" per non dire "no". Quando non si
vogliono dare delle risposte, si mette in piedi una Commissione,
credo che questo sia anche nella storia della politica. Riteniamo
che questo sia un documento serio, che, nel momento in cui questo
Consiglio lo approva, impegna la Giunta a creare un rafforzamento
delle collaborazioni transfrontaliere, che sono una risposta più
seria, meno demagogica che si possa dare in questo momento ai
nostri vicini.
Presidente
- La parola al Consigliere Sandri.
Sandri (PD)
- Devo dire che il Presidente della Regione
non ci ha convinti per 2 motivi: il primo, perché ha troppe volte
ripetuto questa cosa: "il problema non c'è più perché è caduta la
legislatura, questa volta "me la sono sfangata", è andata bene,
ossia dovevo affrontare questo problema, per fortuna è caduto
Prodi, per cui salvato!". Bene, se lei è in queste condizioni
psicologiche, conferma quello che dicevo: la non sua volontà e del
movimento che rappresenta di affrontare questo tema "a viso
aperto", ma ancora di più lo ha ammesso lei che il Consiglio
regionale del Piemonte si è espresso in materia dicendo tutta una
serie di questioni, facendo anche un po' di "mea culpa" sul fatto
di aver trascurato queste popolazioni. Bene quindi, il Consiglio
regionale della Valle d'Aosta non ha mai avuto questo... è stato
scippato da lei e dalle sue teorie di andare alla Corte
costituzionale; se lei avesse dovuto pagare 50mila euro ogni volta
che è andato alla Corte costituzionale e ha perso, credo che la
Valle d'Aosta migliorerebbe abbondantemente il proprio bilancio.
Credo che "le baggianate" sia un giudizio che lei esprime in modo
del tutto lecito, ma ritengo che si debbano confutare con
altrettante questioni storiche precise; purtroppo lei non ha delle
motivazioni storiche precise, perché la storia va così. Il fatto
che Carema facesse parte delle frazioni di Pont-Saint-Martin,
attualmente... facciano parte oggi della parrocchia di Carema,
questa è storia; che nel 1929 il Fascismo abbia derubato Carema e
abbia annesso a Pont-Saint-Martin alcune zone che sono di Carema è
storia; che un'infinità di famiglie di Pont-Saint-Martin, Donnas e
Carema siano indistinguibili, perché sono di quella zona... e
conosco un sacco di vignaioli che hanno 4 vigne a Pont-Saint-Martin
e 4 vigne a Carema e viaggiano un po' di qui e un po' di là, perché
Carema è Valle d'Aosta! Lei la pensa in modo diverso, io le chiedo
solo di avere il coraggio, al posto di insultare e di aggredire, di
confrontarsi serenamente. I posti li troveremo sicuri, anche perché
voglio ricordare la storia di Gaby: Gaby ha cercato di staccarsi da
Issime circa 250 anni fa, ci ha messo 200 anni, perché c'è riuscita
50 anni fa, ma alla fine c'è riuscita. Ho fiducia che la Valle
d'Aosta abbia l'intelligenza di capire che con tali popolazioni
bisogna cominciarci a parlare, a collaborare, ma non bisogna
escludere dall'inizio anche la possibilità di andare al di là di
questo e non è cercando di disprezzare le posizioni di un
avversario andando ad attribuire cose come se volessimo annettere
il mondo, piuttosto che San Giorgio a Morgeto, che si può fare un
dibattito sereno in questo Consiglio.
Qui stiamo parlando di 2 cose serie: 2 Comunità importanti:
quella di Carema e quella dei Comuni del versante piemontese e del
Parco del Gran Paradiso. La Comunità del Gran Paradiso, secondo me,
ne avrebbe moltissimo da guadagnare, la Valle d'Aosta ne avrebbe
moltissimo da guadagnare e nessuna purezza etnica, nessun problema
etnico sarebbe messo in discussione. Il fatto che lei confonda
etnia e lingua lo trovo particolarmente grave, la ringrazio per
aver evidenziato la contraddizione fra dire prima "no" all'etnia e
parlare poi di lingua; perché è chiaro che nella vostra ideologia
queste 2 cose vanno insieme: etnia e lingua e si vuole utilizzare
la lingua per ribadire un'etnia. Noi siamo contrari a tale concetto
che rientra in un concetto di società multiculturale, in cui ogni
lingua, ogni gruppo etnico deve viaggiare separatamente. Vogliamo
una Valle d'Aosta interculturale in cui le culture portano tutte il
proprio contributo ad una Valle d'Aosta che non sarà quella di
oggi, che non corrisponderà a quella di ieri, ma che grazie a
questo meccanismo sarà sempre autonoma, perché quello che è
importante è che tale concetto dell'autonomia sia preservato, ma
sarà preservato se noi sapremo vivere il nostro tempo, non
arroccandoci su posizioni che giorno dopo giorno diventano fruste,
con un piemontesismo che mi permetterete.
Presidente
- La parola alla Consigliera Squarzino
Secondina.
Squarzino (Arc-VA)
- Per dichiarazione di voto. Noi
voteremo questa mozione, il nostro gruppo l'ha sottoscritta, e la
voteremo perché intendiamo affrontare in modo laico la questione,
ossia qui non si tratta di esaltare un principio di identità o non
identità, non stiamo a ridiscutere all'infinito alcuni concetti che
hanno un significato diverso per ciascuno di noi e che
corrispondono ad ideologie chiare, che ci contrappongono senza
giungere a risolvere i problemi. Qui c'è un problema molto serio e
oggettivo: accanto a noi ci sono popolazioni che per tradizione,
per cultura hanno molti elementi in comune con noi, questi chiedono
di far parte della nostra Regione; noi possiamo rispondere che
siamo disposti a lavorare con loro perché tale lavoro può essere
efficace, produttivo per noi e per loro: questa è la strada da
intraprendere. Noi avremmo voluto arrivare subito al passo
successivo, che era quello di fare un accordo chiaro, una specie di
legge chiara fra 2 Regioni in cui fossero definiti bene i compiti
di uno o dell'altro. Forse non è ancora giunto il momento per
farlo, non si è ancora pronti per fare tale passo, però il primo
passo - seppure piccolo - va nella direzione da noi auspicato,
ossia il passo è quello di vedere alcuni problemi concreti, su
quelli ci attiviamo da entrambe le parti affinché alcuni problemi
delle zone alpine trovino una risposta. Questo è il primo passo e
io spero che si possa giungere in un secondo momento a fare come la
Regione Veneto e la Provincia di Trento, che hanno definito per
legge tale cooperazione, ma sarà un passo successivo. Questo è il
motivo per cui abbiamo sottoscritto e condividiamo tale mozione,
anche se è più leggera rispetto a quella che avevamo posto, ma va
nella direzione giusta e va nella direzione di affrontare
laicamente il problema.
Presidente
- Pongo in votazione la mozione nel nuovo
testo, che recita:
Mozione
Premesso che il territorio della Regione autonoma Valle
d'Aosta/Vallée d'Aoste è definito dall'articolo 1 dello Statuto
speciale, che recepisce il contenuto dell'articolo 1 del Dlgt. n.
545/1945;
Esaminate le richieste di aggregazione alla Regione autonoma
Valle d'Aosta/Vallée d'Aoste avanzate dai Comuni piemontesi di
Carema e Noasca, nonché le istanze di collaborazione avanzate da
altri Comuni limitrofi;
Considerato che ogni progetto di collaborazione tra
popolazioni confinanti può costituire un'importante risorsa per lo
sviluppo comune e per una maggiore integrazione culturale anche in
un'ottica europea;
Ritenuto che, laddove dovessero emergere esigenze di
collaborazione con i Comuni confinanti, potrebbe essere opportuno
individuare settori di comune interesse nell'ambito dei quali
operare congiuntamente;
Rilevato che la Regione autonoma Valle d'Aosta/Vallée d'Aoste
potrebbe comunque farsi parte attiva nel sollecitare l'intervento
anche di altre istituzioni, al fine di attuare gli interventi
collaborativi di competenza di queste ultime;
Preso atto delle disposizioni della legge 27 dicembre 2006,
n. 296 (Finanziaria dello Stato per il 2007 - articolo 1, comma
153) e del decreto legge 3 agosto 2007, n. 81 (articolo 6, comma
6), nonché di quella presente nel decreto legge 1° ottobre 2007, n.
159 (articolo 35) e nella legge 24 dicembre 2007, n. 244
(Finanziaria dello Stato per il 2008 - articolo 2, comma 44),
istitutive di provvidenze per le aree confinanti con le Regioni a
Statuto speciale;
Viste le iniziative di cooperazione avviate da altre Regioni
e Province dell'arco alpino tese a valorizzare risorse comuni in
una dimensione di collaborazione interregionale;
Il Consiglio regionale
Impegna
la Giunta regionale:
1) ad individuare, in collaborazione con la Regione Piemonte,
settori di possibile cooperazione, nel reciproco interesse, con i
predetti enti locali limitrofi o con altri organismi territoriali
interessati;
2) a riferire, entro due mesi, al Consiglio regionale l'esito
degli accertamenti di cui sopra.
F.to: Cesal - Lavoyer - Bortot - Salzone - Lattanzi -
Ferraris
Consiglieri presenti: 28
Votanti e favorevoli: 26
Astenuti: 2 (Fontana Carmela, Sandri)
Il Consiglio approva.
