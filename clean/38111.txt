Classificazione
ASSISTENZA SANITARIA E OSPEDALIERA
Servizio di emergenza sanitaria (118)
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 1718 del 20 gennaio 2016 - Resoconto
OGGETTO N. 1718/XIV - Interrogazione: "Modalità di
effettuazione di un intervento di emergenza relativo ad un
incidente automobilistico verificatosi presso il casello
autostradale di Aosta est".
Viérin M. (Presidente) -
Punto 5 dell'ordine del giorno.
La parola al Presidente della Regione.
Rollandin (UV) -
Grazie Presidente.
Vengo subito alle risposte puntuali che ha posto il collega. Per
quanto riguarda la prima domanda, la Protezione civile ritiene
giusto sottolineare che l'organizzazione degli interventi di
emergenza/urgenza sanitaria avviene secondo modalità definite
dall'USL, che vengono attuate attraverso la centrale unica, al fine
di assicurare l'intervento tempestivo in ogni caso di evento
critico. Nel caso di specie l'invio dell'elicottero è stato
motivato dalla segnalazione di un incidente gravissimo, con una
persona intrappolata nell'auto, pervenuta da un'ambulanza del 118
in transito con un medico rianimatore, ma impossibilitata a
fermarsi per la presenza a bordo di un paziente critico. Al fine di
inviare nel più breve tempo possibile un medico che prendesse in
carico l'automobilista dal punto di vista sanitario, è stato quindi
inviato l'elicottero, anche considerando che i mezzi di soccorso
via terra avrebbero impiegato più tempo per arrivare sul luogo
dell'incidente verificatosi in autostrada in direzione Monte Bianco
nelle vicinanze del casello di Aosta est. È per quello che
l'ambulanza che arrivava ha visto l'incidente e lo ha segnalato.
L'elicottero ha quindi sbarcato sul posto l'equipaggio ed è
rientrato in aeroporto. Finito l'intervento, il paziente è stato
trasportato in ospedale in ambulanza, mentre l'equipaggio è
rientrato con l'auto medica.
Per quanto riguarda la seconda domanda: "quale sia stato il
costo dell'intervento", il costo dell'intervento pari a 13 minuti è
di 346,32 euro.
Per quanto concerne la terza domanda: "Data la gravità
dell'incidente, perché non è stata incaricata subito la squadra
taglio dei vigili del fuoco", la Protezione civile comunica che,
considerata la gravità dell'incidente, è stata data priorità
all'intervento sanitario di stabilizzazione del paziente, rinviando
ad un successivo momento il trasporto della squadra taglio. Questo
anche perché l'elicottero si trova normalmente in
standby
e
pronto al decollo in configurazione sanitaria, mentre il trasporto
della squadra taglio richiede tempi di intervento maggiori per la
configurazione di bordo, la preparazione e il carico di materiale e
l'imbarco della squadra taglio.
Per quanto riguarda la quarta domanda: "se risponde a verità la
circostanza che l'attuale normativa in materia non disciplini in
maniera sufficientemente puntuale le fattispecie di intervento che
necessitano l'utilizzo dell'elicottero", le fattispecie di
intervento che richiedono l'utilizzo dell'elicottero sono quelle
caratterizzate dall'emergenza sanitaria definita dall'ENAC come
"situazione nella quale le doti di velocità e flessibilità
dell'elicottero rappresentano un fattore importante per la
soluzione dell'emergenza" in ragione "delle prestazioni mediche
specialistiche che i componenti dell'equipaggio potrebbero
assicurare, indipendentemente dalla quota e dall'area in cui la
missione si svolge". È per questo motivo che non esiste una
disciplina puntuale delle situazioni in cui è indispensabile
l'utilizzo dell'elicottero, ma è necessario effettuare delle
valutazioni
ad hoc
delle singole situazioni di soccorso ed è
la ragione per cui nel caso di specie si era valutato che le
modalità di intervento ed i 13 minuti fossero il minimo che ci
poteva essere per far arrivare già subito il medico ed è questo che
ha "scaricato" la parte sanitaria e poi l'elicottero è rientrato,
in quanto era lì a due passi. Queste sono le ragioni tecniche che
spero siano esaustive per quanto riguarda il problema in sé, poi si
può sempre chiaramente migliorare nell'ambito dell'organizzazione,
però nel caso di specie dell'incidente le ragioni sono quelle che
ho appena detto. Grazie.
Presidente -
La parola al Consigliere Ferrero.
Ferrero (M5S) -
Grazie Presidente.
Anche in questo caso vediamo una mancanza di coordinamento e di
efficienza nei soccorsi, perché teniamo conto di dov'è l'ospedale
regionale, di dov'è l'aeroporto e dov'è successo l'incidente:
l'incidente sostanzialmente è successo al casello dell'autostrada.
Qui si fa partire un elicottero che ovviamente nell'ipotesi in cui
avesse caricato la persona che aveva bisogno di soccorso cosa
faceva? Ritornava all'aeroporto per sbarcare la persona, per farla
andare in ambulanza e portarla all'ospedale regionale, perché
sappiamo che l'elicottero non può atterrare. Facciamo quindi
partire un elicottero, lo facciamo atterrare, tra l'altro, con
tempi che, secondo me, sono tempi che si avvicinano moltissimo a
quelli di un'ambulanza che sarebbe partita tranquillamente
dall'ospedale regionale: la cosa più grave è questa. Per carità, io
non ne faccio una colpa al Presidente, lei riferisce come sono
andate le cose, però io vorrei farvi riflettere su alcune cose. Si
dice che si aveva bisogno del medico che andasse a stabilizzare la
persona intrappolata nella macchina, e mi sta bene, ma c'è stato un
incidente stradale, che vuole dire una macchina che si accartoccia
con una possibile fuoriuscita di liquido infiammabile e per prima
cosa si va a stabilizzare la persona? Ma la prima cosa da fare è
andare a vedere che la macchina non prenda fuoco! Perché se io
stabilizzo la persona dentro, ma poi divampa improvvisamente un
incendio, è ovvio che la persona, essendo intrappolata, non la tiro
più fuori. Vorrei quindi sottolineare come anche questa volta, come
in quelle a cui ho fatto cenno in precedenza c'è una mancanza di
coinvolgimento dei vigili del fuoco, che nel caso di incidente
stradale sono l'attore principale che deve intervenire, perché io
posso piantare anche un ago con la flebo, stabilizzare la persona,
fargli una puntura, ma se la macchina prende fuoco e i vigili del
fuoco arrivano con 20 minuti di ritardo, è logico che mi sono
giocato la vita della persona.
Al di là della spesa per l'elicottero: sono 346 euro, parte
quest'elicottero, li sbarca, poi tornano con la macchina, diventa
quasi una cosa da film, ma alla fine l'efficienza dell'intervento
non esiste in questo caso, perché si ripropone l'eterno problema di
una specie di concorrenza che si è venuta a creare tra chi lavora
gratuitamente per l'Amministrazione regionale (i vigili del fuoco)
e che dovrebbe essere il primo attore coinvolto in caso di
incidenti e il Soccorso alpino valdostano, che ricordiamo è a
pagamento e ogni volta che parte l'elicottero con una guida tu
paghi l'elicottero e la guida. Si tratta quindi, ma non per
prendere una posizione contro qualcuno, di razionalizzare i costi,
perché l'elicottero costa tantissimo, quei pochi minuti di volo
sono 346 euro. Le guide alpine costano tantissimo, perché dopo
quattro ore sono 450-500 euro a persona.
Vogliamo una volta per tutte esaminare questa questione?
Vogliamo una volta per tutte affrontare la questione di un corso di
formazione nei confronti di una decina, una ventina di vigili del
fuoco che consenta loro di usare il verricello e non dover
ricorrere sempre a qualcuno del Soccorso alpino? Potremmo assumere
un addetto al verricello e ci costerebbe meno, ad uno o due gli
facciamo fare due o tre turni sull'elicottero, rimangono sempre
lì.
Si sottolinea quindi anche in questo caso come, al di là della
buona volontà, ci sia qualcosa che non funziona nei protocolli, nel
coinvolgimento dei mezzi e degli uomini del soccorso. Io spero che
ci sia la possibilità di aprire un tavolo su questa questione e di
affrontarla, ma in maniera serena.
