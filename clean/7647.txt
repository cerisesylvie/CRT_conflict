Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 473 del 26 aprile 1989 - Resoconto
OGGETTO N. 473/IX - INIZIATIVE CONSEGUENTI AL COLLOCAMENTO IN
DISOCCUPAZIONE SPECIALE DEI LAVORATORI DELLA EX-MORGEX-CARBO.
(Interpellanza).
PRESIDENTE: Do lettura dell'interpellanza presentata dai
Consiglieri Mafrica e Bajocco:
INTERPELLANZA
RICORDATO che nel dicembre 1987, alla chiusura dell'attività
della Morgex-Carbo, la Regione ha acquistato dal Gruppo
Elettrocarbonium, per lire 3.200.000.000, l'area industriale su cui
sorgeva lo stabilimento;
RICORDATO altresì che nel maggio 1988 è stata approvata dal
Consiglio regionale una convenzione con la Società Sorgenti del
Monte Bianco, che si impegnava ad insediare nell'area ex-Morgex
Carbo una attività di produzione di acque minerali;
CONSTATATO che dal 10 aprile 1989 i lavoratori della
ex-Morgex-Carbo sono stati posti in disoccupazione speciale, con
gravi penalizzazioni previdenziali e pensionistiche e che si ha
notizia di ritardi nei programmi di avvio della nuova attività;
i sottoscritti Consiglieri regionali del Gruppo Comunista
INTERPELLANO
l'Assessore competente per conoscere:
1) l'attuale situazione azionaria della Società Sorgenti del
Monte Bianco ed i programmi della stessa in ordine al lancio di un
nuovo prodotto in un campo ad alta concorrenza;
2) i tempi necessari per la realizzazione del nuovo stabilimento
e per l'avvio dell'attività produttiva;
3) le intenzioni della Giunta in ordine ai problemi dei
lavoratori della ex-Morgex-Carbo, che sono in gran parte in età
superiore ai 40 anni e che non potranno, nelle condizioni attuali,
usufruire del prepensionamento.
PRESIDENTE: Ha chiesto di illustrare l'interpellanza il
Consigliere Mafrica, ne ha facoltà.
MAFRICA (PCI):
Torniamo ancora una volta sul problema
della Morgex-Carbo perché le notizie non sono confortanti.
La Regione aveva acquistato nel dicembre 1987 l'area industriale
del gruppo Elettrocarbonium; si diceva nelle premesse che questo
acquisto doveva facilitare ed accelerare i tempi di insediamento
della nuova attività per la produzione di acque minerali.
Nell'aprile 1988 c'è stata una deliberazione di Giunta che è poi
stata portata all'esame del Consiglio; anche qui si parlava di
necessità di assumere un provvedimento con urgenza, allo scopo di
procedere nel più breve tempo possibile ai lavori di
ristrutturazione all'interno dell'area di cui trattasi.
Siamo ormai a fine aprile 1989: nel frattempo l'Elettrocarbonium
non ha prorogato la cassa integrazione, i lavoratori sono passati
dalla condizione di cassa integrati a quella di disoccupati
speciali, e non si hanno ancora notizie su questa nuova attività
che doveva sostituire la precedente.
In un primo tempo, con la deliberazione n. 3777, il progetto
doveva essere fatto dalla società; in seguito c'è stata una
modifica proposta dalla Giunta al Consiglio in base alla quale il
progetto doveva essere fatto dalla Regione. A noi sembrava che
questo potesse servire ad accelerare i tempi, invece non abbiamo
ancora notizie - le chiediamo all'Assessore - in merito a questo
progetto. Vorremmo sapere da cosa sono causati i ritardi in questa
fase, e inoltre avere notizie sui tempi.
Ci pare addirittura che fosse stata chiesta al Comune di Morgex
una convocazione straordinaria per l'approvazione del progetto e
che poi questa convocazione non sia stata utile, perché il progetto
non è arrivato. Quindi, un primo ordine di problemi riguarda
l'andamento della progettazione, i tempi della progettazione, i
tempi per l'avvio dell'attività produttiva.
C'è un secondo ordine di problemi che riguarda il tipo di
produzione. Erano già state presentate in Consiglio delle
interrogazioni. Per ciò che riguarda le sorgenti vorremmo sapere se
la disponibilità delle sorgenti è ormai completa; vorremmo sapere
se è stato fatto recentemente qualche tipo di analisi che favorisca
poi la pubblicità di queste acque, perché nella convenzione
stipulata fra la Regione e la Società Sorgenti del Monte Bianco
(questo è un fatto che abbiamo trovato strano, non so se
l'Assessore è in grado di dirci qualcosa) non si tratta della
partita pubblicità. Per lanciare in un mercato come quello delle
acque minerali un nuovo prodotto, gli investimenti devono essere
molto rilevanti, devono girare sulle decine di miliardi; vorremmo
sapere se di questo si è parlato, se la società intende procedere
in modo autonomo, oppure se la Regione porterà in Consiglio un
provvedimento relativo a questa parte. Crediamo che l'iniziativa
possa avere successo se si tiene conto del contorno che può essere
dato al prodotto, vale a dire dell'immagine della Valle d'Aosta,
della purezza delle acque e così via, però indubbiamente
l'investimento pubblicitario riveste una sua parte importante.
La terza questione riguarda la condizione attuale dei lavoratori
della Morgex-Carbo. Si tratta ancora di 43 lavoratori, la
maggioranza sono lavoratori che hanno più di 40 anni, si trovano in
disoccupazione speciale; ciò significa che dal punto di vista
previdenziale e contributivo sono disagiati. Per i lavoratori in
disoccupazione speciale - mi corregga l'Assessore se sbaglio - non
è neppure valido il titolo per il prepensionamento. D'altronde,
questo prepensionamento, che era stato annunciato per un
emendamento dell'On. Caveri, non mi sembra che sia ancora giunto a
buon fine.
Quindi vorremmo avere notizie su questa partita, sul
prepensionamento, sulla condizione dei lavoratori e sulle
possibilità di assumerli effettivamente in tempi brevi, sulle forme
di passaggio dalla disoccupazione speciale all'assunzione. Per
esempio, si è parlato di corsi di formazione professionale, sono
previsti nella convenzione: a che punto sono? E' ipotizzabile una
assunzione da parte della società, prima che la stessa abbia
iniziato a produrre? Questo risolverebbe molti problemi,
soprattutto per questi lavoratori che si trovano in una fascia di
età particolare.
Ci auguriamo che l'Assessore abbia delle notizie positive da
darci e che possa porre dei termini che facciano togliere un po'
delle preoccupazioni che ci sono negli ambienti dei lavoratori
della Morgex-Carbo in questo periodo.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (ADP): Nella illustrazione della interpellanza il
Consigliere Mafrica ha allargato un po' i quesiti, quindi cercherò
di rispondere per quello che so e per le domande poste dalla
interpellanza stessa, eventualmente riservandomi di completare le
risposte.
Par quanto riguarda la prima richiesta sulla situazione
azionaria della Società Sorgenti del Monte Bianco, a quanto mi
risulta è la stessa di cui avevo già dato notizia in Consiglio
regionale, cioè 4 quote del 24%: Autoporto, Parmalat,
Elettrocarbonium e il gruppo degli imprenditori di Torino, e il 4%
Finaosta per mandato speciale della Regione.
Per quanto riguarda i programmi di lancio dell'acqua dello
stabilimento di Morgex, non ho avuto la possibilità, anche per
motivi di tempo, di conoscere con esattezza i programmi; quello che
è certo è che è giusta l'affermazione che il lancio di un prodotto
di questo genere - è vero per tutti i prodotti ma soprattutto in
questo campo - richiede un intervento massiccio. Questo non è solo
un giudizio mio, comunque l'esito positivo della iniziativa è in
gran parte funzione degli investimenti in campo promozionale.
Quindi sicuramente l'azienda avrà messo a punto un programma
promozionale; bisognerà poi, una volta presentato questo,
programma, definire quanto sarà a carico della società e quanto
verrà richiesto all'Amministrazione regionale.
Per quanto riguarda i tempi di realizzazione dello stabilimento,
l'Assessore ai Lavori Pubblici potrà dare date e scadenze precise,
anche perché c'è stata all'inizio di questo mese una riunione
collegiale per definire le modalità degli interventi. Voglio
soltanto ricordare che la società aveva presentato un suo progetto
di massima, per cui la Regione è intervenuta per la definizione del
progetto finale.
Per quanto riguarda i tempi di realizzazione, c'è da dire che i
progetti sono: 1) demolizioni degli immobili attuali sull'area su
cui si è svolta l'attività Morgex-Carbo; 2) tenendo conto non solo
delle richieste avanzate dal Comune di Morgex, ma anche di
ricomposizione dell'ambiente, si è proceduto ad allargare il campo
delle demolizioni anche ad alcune preesistenze a ridosso dello
stabilimento, perché se non l'avessimo fatto adesso non lo avremmo
potuto più fare una volta avviata l'attività. Comunque l'avvio
delle demolizioni è previsto per questa estate, l'avvio della
costruzione del nuovo stabilimento entro la fine dell'anno. Sulle
date, ripeto, relazionerà più precisamente l'Assessore ai Lavori
Pubblici.
Per quanto riguarda la terza domanda, non è esatto dire che non
vi sono state proroghe di cassaintegrazione. L'azienda ha accettato
due proroghe di cassaintegrazione: la prima fino al 31 dicembre
1988, la seconda per i primi tre mesi del 1989.
Ancora interpellata, per verificare se esistono spazi (sono
ancora tentativi che stiamo facendo presso l'azienda) per una
ulteriore proroga di cassaintegrazione, l'azienda ha risposto di
no, anche perché una delle motivazioni dell'azienda è di non poter
fare affidamento sulle decisioni che avvengono a livello nazionale.
In modo più specifico non è chiaro ancora a livello nazionale quali
interventi saranno adottati per i cassaintegrati della siderurgia
privata, non di quella pubblica: un primo decreto, quello
dell'inizio di gennaio 1989, è decaduto, ne è stato ripresentato un
secondo che riprende in grandi linee il primo, per cui in questa
riedizione del decreto decaduto pare non vi sia spazio, però non è
escluso che vi possa essere. Allo stato attuale da Roma non vi sono
dati di certezza, ma ciò che preoccupa non solo quell'azienda ma
anche le altre sono gli oneri progressivamente crescenti a carico
delle aziende che richiedono la cassaintegrazione: il famoso
discorso del 4-5% a carico dell'azienda, di cui non si sa se verrà
mantenuto nella dimensione attuale o in misura superiore.
Per ora l'azienda ha rifiutato le nostre richieste di proroga
della cassaintegrazione, Le pressioni che sta esercitando
attualmente l'Amministrazione regionale mirano intanto, ad un
allargamento alla siderurgia privata, non a tutti ma in modo
specifico per i due casi che ci interessano in Valle d'Aosta e che
sono l'Ilssa Viola di Pont-Saint-Martin e la Morgex-Carbo di
Morgex; poi per ottenere una ulteriore proroga di cassa
integrazione. Come ho detto, l'azienda per adesso ha risposto
negativamente.
Per quanto riguarda le azioni che l'Amministrazione regionale
vuole attuare a favore delle persone attualmente in disoccupazione
speciale - ma siamo ancora nel campo del non certo - vi è la
prosecuzione di programmi di lavori socialmente utili che, per
adesso hanno durata sino a giugno. Il Comune sta già predisponendo
i programmi per continuare le attività di lavori socialmente utili
ed avviare attività di formazione professionale, per cui è previsto
un incontro con un comitato, che è stato espresso dagli stessi
lavoratori insieme alla rappresentanza del Comune e delle
organizzazioni sindacali, per il 2 maggio, per stabilire i tempi e
le modalità di attuazione di attività di formazione professionale,
in modo da consentire al massimo numero di persone in
disoccupazione speciale di poter essere assunte presso la nuova
azienda.
Inoltre, con l'agenzia del lavoro intendiamo attuare, se
possibile ed utilizzando le leggi che abbiamo a disposizione, delle
nuove attività che possano progressivamente creare sbocchi di
lavoro per i 43 disoccupati speciali.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (DC):
Ho il programma che ho fatto con i
progettisti (per l'esattezza lo hanno fatto i progettisti) e che
abbiamo esaminato insieme alla società Acque Monte Bianco. Questo
programma (di cui posso fare avere copia) prevede i lavori di
demolizione e di sistemazione dell'area ultimati per il dicembre
1989. Prevede poi i lavori di costruzione dello stabilimento nuovo,
degli impianti e delle sistemazioni varie, con il completamento al
30 novembre 1990. Analogamente ancora, con fine alla stessa data,
l'appalto, che sarebbe separato, dei lavori di captazione e di
canalizzazione delle acque.
Ho detto le tre date che mi paiono significative, che sono
quelle finali; chiaramente prima di queste c'è una serie di altre
date e di altre scadenze, che andranno rispettate proprio per poter
arrivare nei tempi previsti. Il documento comunque è a disposizione
dei Consiglieri.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA (PCI):
Esprimo un po' di delusione perché le cose
procedono in modo molto faticoso. Si continua, ed è positivo, nel
tentativo di riavere la proroga e ci permettiamo di insistere con
l'Assessore su questo punto; semmai anche il nostro Gruppo è
disponibile, per ciò che può fare a livello parlamentare, sia per
togliere eventuali dubbi all'Elettrocarbonium sia per verificare
aspetti dei decreti.
Sono allo studio, e ci auguriamo che facciano dei passi in
avanti, soluzioni che però hanno sempre il carattere della
temporaneità e della provvisorietà; forse si tratterebbe di
studiare qualcosa che sia utile per i lavoratori che si vengono a
trovare in queste condizioni.
Rispetto alle date l'Assessore ai Lavori Pubblici ci ha parlato
del 30 novembre 90 come data di termine dei lavori; se non sbaglio
la convenzione prevede l'avvio della produzione sei mesi dopo la
consegna degli stabilimenti, quindi andiamo al maggio 91. Io dico
che si procede faticosamente, ci sono dei problemi, bisogna tenere
conto che abbiamo a che vedere con lavoratori che aspettano da
tempo e che vivono una situazione di preoccupazione. Quindi la
raccomandazione che faccio alla Giunta è che non si perdano
ulteriori tempi, che non ci siano ulteriori ritardi, che almeno
queste date siano rispettate e che nel frattempo si mantenga un
rapporto con i lavoratori per risolverne i problemi che sono grossi
e che riguardano diversi aspetti contributivi, previdenziali, di
formazione.
