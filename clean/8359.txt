Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2840 del 6 maggio 1987 - Resoconto
OGGETTO N. 2840/VIII - TEMPORANEA SEPARAZIONE DELLA DELEGA
ASSESSORILE DEI TRASPORTI DA QUELLA DELL'INDUSTRIA, COMMERCIO E
ARTIGIANATO. (Reiezione di mozione).
PRESIDENTE:
Do lettura della mozione in oggetto
presentata dal Consigliere Sandri:
MOZIONE
CONSTATATO
che nel decreto firmato lunedì 6 aprile
1987 dal Ministro dei Trasporti di concerto con il Ministro del
Tesoro, che assegna all'Ente Ferrovie dello Stato un finanziamento
di 41.000.000.000.000 (quarantunmilamiliardi) di lire, non esiste
alcun provvedimento interessante la nostra Regione ed in
particolare non è previsto tra gli attraversamenti alpini il
collegamento Aosta-Martigny né tra i raddoppi di binario, i
ripristini e le rettifiche di linee il tratto
Aosta-Chivasso;
CONSIDERATO
che tale assenza è la testimonianza più
concreta delle difficoltà e delle incertezze dell'Assessore
regionale all'Industria, Commercio, Artigianato e Trasporti,
difficoltà confermate dalla confusione esistente su chi stia
progettando la fattibilità del traforo ferroviario tra Martigny ed
Aosta e dall'accettazione di un ulteriore grave ridimensionamento
del servizio offerto sul tratto Aosta-Pré-Saint-Didier;
RITENUTO
urgente ed opportuno separare la delega ai
Trasporti da quella all'Industria, Commercio, Artigianato perché
sia predisposta rapidamente una efficace azione politica per
reinserire la rete ferroviaria della nostra Regione nei piani di
potenziamento e sviluppo dell'Ente ferrovie dello Stato;
il Consiglio regionale
IMPEGNA
il Presidente della Giunta regionale:
- a separare temporaneamente la delega assessorile dei
Trasporti da quella dell'Industria, Commercio, Artigianato;
- a proporre al Consiglio regionale un candidato alla
gestione straordinaria del settore dei Trasporti.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi scuso se l'argomento è condito di
minore emotività del precedente, ma ritengo che i Consiglieri
possano ugualmente dedicargli qualche minuto di attenzione.
Questa mozione riprende un'iniziativa già intrapresa dal
Consigliere Riccarand, che mi ha preceduto in Consiglio, verso la
fine del 1983, e che allora era stata votata dai Gruppi di Nuova
Sinistra e dal Partito Comunista. In quella iniziativa c'erano le
stesse osservazioni che io riprendo oggi, anche se, essendo ormai
passati tre anni e mezzo, la situazione ed i riferimenti specifici
sono un pochino diversi.
A nostro parere la Sezione Trasporti dell'Assessorato
all'Industria, Commercio, Artigianato e Trasporti, sta vivendo un
momento di grave crisi e, poiché questa crisi si trascina da
qualche anno, riteniamo che sia giunto il momento di mettere un po'
di chiarezza nel settore.
Alcuni episodi ci aiutano a comprendere questa situazione di
crisi che si accompagna anche ad alcune incertezze.
Il primo riguarda il tunnel ferroviario del G. S. Bernardo, da
inserire nell'ipotizzato collegamento tra Aosta e Martigny. L'anno
scorso, grosso modo in questo stesso periodo, si svolse un
interessante convegno nel palazzo regionale, al quale presi parte
anch'io, che intendeva sancire la volontà della maggioranza
regionale di concretizzare il collegamento ferroviario tra Aosta e
Martigny.
In quella sede fu anche evidenziato, e successivamente
confermato, che il prof. Chiaraviglio di Torino era stato
incaricato di predisporre uno studio di massima, seppure
dettagliato, sulla fattibilità di quest'opera. Successivamente,
dalle ACLI, che avevano organizzato alcuni incontri a Valpelline, e
dal deputato On. Dujany, nel corso di una conferenza organizzata
dal Partito Comunista in una saletta del palazzo regionale il 7
febbraio 1987, siamo venuti a sapere che l'incarico per lo studio
di un tunnel ferroviario sotto il G. S. Bernardo era approdato
all'Università di Trieste. Quindi la consulenza era partita da
Torino e, correndo lungo la ferrovia, che probabilmente sarà del
tipo veloce e che sarà inserita nel nuovo piano dell'Ente Ferrovie
dello Stato, era arrivata a Trieste. Ora, tra Trieste e Torino, non
so bene chi abbia questo incarico di consulenza, sicuramente i
tempi per avere questo progetto si sono allungati di nuovo perché
non se ne è più saputo niente, pur essendo trascorso un anno.
Lunedì 6 aprile 1987 il Ministro dei Trasporti, On. Claudio
Signorile, di concerto con il Ministro del Tesoro, ha firmato un
decreto con il quale finanzia l'Ente Ferrovie dello Stato per
41.000 miliardi, per tutta una serie di interventi. In quel decreto
c'è un capitoletto intitolato "Collegamenti transalpini", nel quale
sono indicati lo Spluga, il Brennero,... ma non c'è assolutamente
niente riguardo al collegamento tra Aosta e Martigny!
Questo ragguardevole stanziamento di 41.000 miliardi interessa
programmi e progetti per un certo numero di anni nel corso dei
quali, ovviamente, noi non avremo neppure una lira, perché non
siamo arrivati in tempo utile a presentare un progetto. Questo è un
primo motivo di confusione.
Ma ve n'è anche un altro. Dal sottoscritto e da altri
Consiglieri regionali, più volte è stato evidenziato che, sul
progetto e sull'organizzazione della tratta Torino-Milano, in
pratica già attuata dall'Ente Ferrovie dello Stato (attualmente
"Intercity" e tra qualche anno "Alta velocità"), la Valle d'Aosta
perderà l'ultima possibilità di avere un collegamento dignitoso con
i capoluoghi lombardo, piemontese e ligure. Più volte è stato
chiesto di fare qualche intervento, ma non abbiamo avuto alcuna
risposta. L'Assessore è sempre venuto in Consiglio a darci delle
risposte parziali, rinviando ad un incontro che si sarebbe svolto
di lì a poco ulteriori decisioni, però non abbiamo avuto alcun tipo
di certezza.
Siamo poi venuti a sapere che, con la presentazione di alcune
proposte (delle quali parlerò tra un attimo anche perché, tra
l'altro, hanno sollecitato la sinistra a presentare un ordine del
giorno su alcuni problemi specifici), i Sindacati hanno chiesto il
potenziamento dei collegamenti con Milano, per mezzo di quella
automotrice che ora effettua un unico servizio settimanale,
rendendo tale servizio quotidiano. L'Ente Ferrovie dello Stato ha
risposto dicendo che la linea Torino-Milano è pressoché intasata. I
Sindacati hanno chiesto allora che si cercassero possibili
coincidenze a Chivasso, ma anche questa sollecitazione è stata
disattesa. Se ne deduce che l'Ente Ferrovie dello Stato, in assenza
di una politica regionale, "nicchia" oppure dice decisamente di no,
e quindi noi incontreremo sempre grandi difficoltà nei collegamenti
con Torino e con Milano.
Apro una breve parentesi per ricordare che, insieme ai
Consiglieri Mafrica, Baldassarre e Torrione, chiedo l'iscrizione di
un ordine del giorno che impegna la Giunta regionale ad assumere
gli opportuni contatti con l'Ente Ferrovie dello Stato, per la
situazione in cui versa la tratta Aosta-Pré-Saint-Didier, perché ci
sono giunte delle notizie piuttosto preoccupanti e delle quali
parlerò in seguito, e con i gestori dei vari servizi di autolinea,
per coordinare meglio le possibili coincidenze tra il servizio
ferroviario e quello stradale.
Un altro punto in cui si manifesta la grande incertezza della
Giunta regionale che si esprime attraverso l'azione dell'Assessore
competente, è il problema della tratta Aosta-Pont-St. Martin.
Sempre in quel famoso decreto, malgrado vi siano elencate
numerosissime linee ferroviarie italiane, da quelle sarde a quelle
dell'Abruzzo, del Friuli, del Piemonte,..., non vi è neppure una
lira per il raddoppio e per l'elettrificazione della linea
ferroviaria tra Aosta e Pont-St. Martin, non c'è una lira per il
potenziamento delle sue stazioni!
Quante volte, in questi anni, abbiamo chiesto alla Giunta un suo
impegno sulla smilitarizzazione della linea ferroviaria tra Aosta e
Pont-St. Martin! Eppure non abbiamo mai avuto risposta, anche se è
ormai certo e dimostrato che in essa ci sono 200 posti di lavoro
che attualmente sono occupati dai militari. Ponendo mano ad una
ristrutturazione si potrebbe disporre di almeno 150 posti di lavoro
senza grandi difficoltà.
Esistono dei progetti di finanziamento per la tratta periurbana
di Aosta, dell'Aosta-Pont St. Martin e del tratto fino a
Villeneuve, perché questa linea tocca tutta una serie di centri
abitati: St. Christophe, Villair di Quart, Arensod, zona ovest di
Aosta... Ma questi progetti si scontrano contro la mancanza di
iniziative, perché non abbiamo fatto nulla tranne quattro
chiacchiere. Secondo me, questa responsabilità è prima di tutto di
carattere politico e deve ricadere sui politici.
Oggi
,
però, molti fattori complicano ulteriormente il
problema e necessitano di un impegno forte, costante e immediato
come ad esempio il coordinamento tra la linea ferroviaria e le
autolinee. C'è tutta una serie di casi a St. Vincent, così come in
alta Valle, nei quali il pullman parte due minuti prima che arrivi
il treno, impedendo così qualsiasi possibilità di accesso alle
strade laterali.
Un altro esempio, in cui si esprime l'incertezza della Giunta, è
la richiesta degli studenti di Verrès e di Aosta che si recano a
Verrès, perché lì ci sono delle scuole di informatica e di lingue
che non esistono ad Aosta. Essi chiedono il potenziamento dei
servizi pendolari per gli studenti, perchè l'abbonamento
ferroviario costa la metà di quello delle autolinee ed inoltre
l'automotrice è più comoda del pullman, anche perché presenta meno
problemi durante la stagione invernale.
L'Assessorato non ha ancora presentato alcuna proposta per
risolvere questi problemi.
Per quanto concerne la tratta da Aosta a Pré-St. Dider,
nell'incontro che s'è svolto a Torino un mese fa circa tra la
Regione, l'Ente delle Ferrovie ed i Sindacati, è emerso che nel
nuovo piano sono previste pesanti riduzioni di personale (10 o 15
persone su un totale di circa 40) che superano il 25% della forza
lavoro; è previsto il declassamento della stazione di Pré-St.
Didier, con il risultato che il lavoro di stazione verrà svolto dal
capotreno, con ovvie ripercussioni sugli orari e conseguenti
ritardi; ed è previsto il blocco degli scambi in tre stazioni
(Sarre, Villeneuve e La Salle) con il risultato che la linea, per
quanto concerne gli orari, diventa rigidissima ed è sufficiente che
un treno abbia un leggero ritardo per sconvolgere tutto, facendo
accumulare tutta una serie di conseguenti ritardi. Se a questa
linea, che non offre certamente un servizio eccezionale,
aggiungiamo un disservizio, la stessa rischia di entrare totalmente
in crisi.
Per l'eventuale potenziamento della Aosta-Pré-St. Didier
bisognerebbe, innanzitutto, incentivare la domanda. Lungo questa
tratta ci sono molte segherie che potrebbero utilizzare il
trasporto merci. Ad Avise, vicino alla stazione di Runaz, c'è un
capannone che potrebbe essere utilizzato per incentivare qualche
industria ad approvvigionarsi attraverso la ferrovia piuttosto che
attraverso la strada. La Regione, ad esempio, può organizzare un
consorzio di approvvigionamento per le segherie, in modo che
possano essere approvvigionate per ferrovia. Questo servizio viene
effettuato in tutto il mondo e non si capisce perché non lo si
possa fare in Valle d'Aosta.
La risoluzione di questo problema non è difficile in sé e per
sé, ma è difficile in quanto, all'interno dell'Assessorato
all'Industria, Commercio, Artigianato e Trasporti non esiste
nessuno o non esiste un Servizio che si ponga come obiettivo
l'incentivazione dell'uso della ferrovia e non c'è nessuno che si
occupi di incentivare il turismo. Da Aosta a Pré-St. Didier abbiamo
molte stazioni che ormai sono diventate quasi un bene culturale,
però non si trova mai, su nessun giornale, una proposta
dell'Assessorato all'Industria, Commercio, Artigianato e Trasporti,
per incentivare il turismo scolastico o quel tipo di turismo che si
serve della ferrovia.
Nel numero di questa settimana di un noto periodico sono
elencate numerose proposte per trascorrere in modo nuovo le vacanze
servendosi del treno e vengono citate alcune località indiane, come
ad esempio Nuova Delhi, ed il Kenia. Varie volte sui giornali
italiani, ed in particolare nel supplemento dedicato ai fine
settimana di La Repubblica, è stato pubblicato l'invito a
percorrere la linea Aosta Pré-St. Didier prima che la stessa
chiuda. Ma, Santo Iddio, se altri pensano che questa linea sia
importante dal punto di vista turistico, perché noi non ci
prendiamo la briga di metterci sotto a lavorare?
Esistono poi tanti altri problemi connessi, che dimostrano come
l'Assessorato all'Industria, Commercio, Artigianato e Trasporti non
abbia la vigoria sufficiente per affrontare con decisione i
problemi.
In questi giorni circola un'idea che a mio parere non è tanto
malvagia. A Pont-St. Martin c'è la vasta area della ex ILLSA-VIOLA
nella quale la Regione cerca di favorire delle iniziative che
possano contribuire a risolvere i problemi occupazionali della
bassa Valle. Poiché l'Ente Ferrovie dello Stato sta impegnando a
grande velocità molti soldi per il rinnovamento del materiale
rotabile, perché non cercare un accordo con il presidente
dell'I.R.I. Prodi, che è tanto munifico e prodigo verso di noi,
oppure con la Breda Ferroviaria o con la FIAT di Savigliano, per
creare in Valle d'Aosta un'officina di montaggio di materiale
rotabile o di altre lavorazioni legate a queste iniziative, nello
stabilimento dell'ex ILLSA-VIOLA: Per fare ciò, ovviamente, ci
vuole qualcuno che segua questi problemi.
C'è poi la questione del Genio ferroviari. Mi auguro che domani
sera l'Assessore si presenti nel salone del palazzo regionale dove
ci sarà il Generale di Corpo d'Armata Comandante della Zona
Militare Nord Ovest, che dovrebbe dare il parere sulla
smilitarizzazione della linea da Aosta a Chivasso, e che verrà qui
ad illustrarci il futuro delle Forze Armate in Italia. Invito
l'Assessore a chiedere a questo generale qualcosa in merito al
futuro delle Forze Armate in Valle d'Aosta ed in particolare sul
futuro del Genio Ferrovieri. Spesso infatti, così come avete
risposto a Viberti ed a Riccarand (del resto si tratta di una idea
fissa che abbiamo un po' tutti noi di Nuova Sinistra), mi avete
risposto che non si è riusciti a trovare un accordo tra le Autorità
della Difesa e dei Trasporti. Una risposta del genere l'avete data
per ben due volte soltanto al sottoscritto. Ebbene, una di queste
Autorità ce l'avremo domani qui, la prossima la incontreremo il 14
o il 15 giugno, però bisogna comunque darsi da fare e bisogna
muoversi!
Credo che l'elenco di tutti questi problemi e difficoltà sia una
valida testimonianza della necessità di dover cambiare musica. Se
le strutture dell'Assessorato nel campo dei trasporti non sono
sufficienti, vorrà dire che si dovrà sdoppiare l'Assessorato e si
dovrà potenziare il personale addetto. È un fatto straordinario
perché, se noi non facciamo almeno uno sforzo per entrare nel piano
finanziario di sviluppo dell'Ente Ferrovie dello Stato, entro 5
anni noi chiuderemo non solo l'Aosta Pré-St. Didier, ma anche
l'Aosta-Pont-St. Martin. Dopodichè l'Assessore ci verrà a dire:
"Non siamo riusciti a trovare il Ministro dei Trasporti! non siamo
riusciti a preparare in tempo la bozza di accordo da portare a
Torino! Non siamo riusciti... Non siamo riusciti...!"
Di fronte a questo problema straordinario, oggi c'è bisogno di
una scelta straordinaria e cioè che l'Assessore si occupi solo di
Industria, Commercio e Artigianato, in modo che la Giunta regionale
e la maggioranza possano incaricare una persona di gestire il
settore dei trasporti, in modo del tutto straordinario, per un
mese, per un anno o per il tempo che volete voi. Io credo che
questo discorso possa anche essere accolto con un certo interesse
dalla maggioranza, perché, in fondo, mette a disposizione un posto
in più nel banco della Giunta e ben venga l'interessamento o
l'interesse di qualche parte politica se esso può soddisfare finte
resse di Nuova Sinistra di vedere concretizzata un'attività di
carattere straordinario nel settore dei trasporti. A mio modesto
parere, anzi, anche altri Assessorati potrebbero essere un pochino
"smembrati", perché, queste difficoltà di funzionamento, dovute
alla molteplicità dei problemi da seguire, non esistono solo
nell'Assessorato all'Industria, Commercio, Artigianato e
Trasporti.
Comunque io mi appello alla vostra bontà: fate voi! Volete
scindere solo questo Assessorato? Ne volete scindere anche altri?
Volete aumentare il numero degli Assessori? Questi sono problemi
vostri che vi dovete gestire voi. A me interessa solo che vi
mettiate a lavorare correttamente e concretamente per risolvere il
problema dei trasporti.
Sono convinto di non fare alcuna rivoluzione, anche se è
l'ultima volta che io parlo di trasporti in termini di "correttezza
democratica", nel senso che finora ho sempre cercato di avanzare
delle proposte che potessero essere portate avanti (mi andava
benissimo che mi fossero "espropriate" o "rubate") dalla
maggioranza, mentre d'ora in poi, in tema di trasporti, metterò
sempre e soltanto il dito nella piaga e vi assicuro che non mi sarà
assolutamente difficile trovare gli argomenti più adatti.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
Noi, come Partito politico, abbiamo
dibattuto il problema della ferrovia in Valle d'Aosta, nel corso di
una conferenza stampa svoltasi nel mese di febbraio e citata prima
anche dal Consigliere Sandri, alla quale ha partecipato l'On.
Ciuffini, membro del Consiglio di Amministrazione dell'Ente
Ferrovie dello Stato. Nel mese di marzo siamo ritornati sullo
stesso problema con una mozione che è stata approvata dal Consiglio
e con la quale si dava mandato alla Giunta di prendere contatti con
l'Ente Ferrovie, per risolvere i due problemi fondamentali della
Regione Valle d'Aosta: quello della tratta Aosta-Chivasso e quello
della tratta Aosta-Pré St. Didier.
Per quanto concerne quest'ultima tratta, noi nutriamo serie
preoccupazioni perché ci è giunta notizia che viene messa in
discussione addirittura la sua sopravvivenza. Ci risulta infatti
che ci siano degli studi, ma non sappiamo a quale livello, sulla
scarsa validità economica di questa linea ed anche sulle difficili
condizioni per mantenerla comunque in vita.
Noi riteniamo infatti che il tratto Aosta-Chivasso possa essere
potenziato per diventare molto più funzionale diminuendone i tempi
di percorrenza e modificandone gli orari. È assurdo, per esempio,
che il Consigliere che deve rientrare in bassa Valle dopo le 19,30
non possa servirsi del treno. L'esempio è riferito al caso del
Consigliere, ma si riferisce a tutta la popolazione.
Riteniamo che si debba avanzare con forza l'idea di un nuovo
ruolo da assegnare al tratto ferroviario Aosta-Pré St. Didier. È
chiaro che questa linea, nelle condizioni di oggi, ha scarsa
efficacia, non solo economica, ma anche funzionale nei confronti
delle esigenze dei cittadini. Se fosse trasformata in una linea
veloce a carattere extra-urbano potrebbe indubbiamente svolgere un
ruolo del tutto diverso. Pertanto noi vogliamo sapere se ci sono
stati questi contatti con l'Ente Ferrovie dello Stato e se si
riusciranno a proporre direttamente ai suoi massimi responsabili le
esigenze della nostra Regione che sono di carattere immediato e che
esigono un intervento per non farci trovare di fronte a fatti
compiuti.
Seconda questione. Alcuni mesi fa è stata votata una mozione che
faceva riferimento ad una conferenza sui trasporti da tenersi, se
non sbaglio, nel mese di maggio, mentre la precedente conferenza
dei trasporti si è tenuta sei anni fa. Certamente è di grande
attualità tutta una serie di problemi collegati al sistema dei
trasporti e noi crediamo che la Giunta regionale voglia tenere fede
a questo impegno e permettere alle Forze politiche, alle
Organizzazioni sindacali, all'Ente Ferrovie, ai gestori delle
autolinee ed a tutti gli interessati di confrontarsi su come
rendere più funzionale l'organizzazione dei trasporti in Valle
d'Aosta. Gradiremmo avere qualche notizia in merito.
Terza questione. Alla Presidenza del Consiglio è stato
presentato un ordine del giorno, sottoscritto dai Consiglieri
Sandri, Baldassarre, Torrione e da chi vi parla, che pone
all'attenzione del Consiglio alcuni problemi urgenti ed immediati,
sollevati dalle Organizzazioni sindacali. Riteniamo che questo
ordine del giorno debba essere approvato dal Consiglio perché
prospetta una questione, quella relativa agli scambi, che potrebbe
essere il primo passo verso la temuta chiusura della Aosta-Pré St.
Didier. L'ipotesi, infatti, di bloccare gli scambi in alcune
stazioni, a parte il fatto che renderebbe difficile il
funzionamento della linea ferroviaria specie nei mesi invernali,
può coincidere con il primo passo verso una possibile dichiarazione
di fine della linea. Chiediamo quindi un intervento o una
dichiarazione del Consiglio che si opponga a questo indirizzo
dell'Ente Ferrovie dello Stato e presenti proposte alternative di
un certo respiro.
Nel documento delle Organizzazioni sindacali si sollevano altri
due problemi: quello della sovrapposizione degli orari dei treni
con quelli delle autolinee, con assenza di coincidenze per le
vallate laterali, come è già stato ricordato prima dal Consigliere
Sandri; quello della insufficienza del servizio per i pendolari in
determinate fasce orarie. Noi riteniamo che il Consiglio regionale
debba dare mandato alla Giunta di prendere contatti con l'Ente
Ferrovie, per la questione degli scambi, e con le Autolinee che con
lo stesso Ente Ferrovie dello Stato, per gli orari ed i problemi
dei pendolari.
Nel merito della proposta contenuta nella mozione del
Consigliere Sandri noi ci esprimiamo in questo modo. Se la stessa
facesse parte, come lui diceva, di un organico piano di modifica di
tutti gli Assessorati, forse potrebbe essere presa in seria
considerazione e studiata. Presentata, invece, in questo modo, come
una specie di scorporo di un solo settore dell'Assessorato
all'Industria, Commercio, Artigianato e Trasporti, suona più come
una mozione di sfiducia nei confronti dell'Assessore, che non come
una proposta tecnica per il miglioramento funzionale
dell'Amministrazione.
Noi non abbiamo molta fiducia nell'Assessore, però, quando
vogliamo presentare una mozione di sfiducia, stiliamo una apposita
e motivata mozione di sfiducia e la sottoscriviamo. Ci sembra
invece che questo marchingegno sia un po' troppo elaborato. È
giusto porre il problema, è giusto chiedere conto alla Giunta,
però, o presentiamo una mozione di sfiducia oppure non ricorriamo a
soluzioni di questo genere che, specie in questo momento, a noi
sembrano un po' fantasiose. Noi quindi ci asterremo sulla mozione
presentata dal Consigliere Sandri, mentre insistiamo che venga
votato l'ordine del giorno che trae spunto dalla richiesta delle
Organizzazioni sindacali.
PRESIDENTE:
Mi corre l'obbligo di ricordare che, ai sensi
dell'articolo 61 del regolamento, la Presidenza non può accettare
l'ordine del giorno che è stato presentato.
BALDASSARRE
(fuori microfono): Perché?
PRESIDENTE:
Consigliere Baldassarre, può rileggersi il
regolamento.
(...ilarità dell'Assemblea...)
PRESIDENTE:
Ha chiesto la parola il Consigliere Pascale;
ne ha facoltà.
PASCALE (P.S.I.):
Condividiamo molte delle argomentazioni
esposte dai Consiglieri Sandri e Mafrica, e pertanto non starò a
ripetere...
(...INTERRUZIONE...)
PRESIDENTE:
Consigliere Sandri, in questo momento ha la
parola il Consigliere Pascale, che ha diritto di dire quello che
vuole.
BALDASSARRE
(fuori microfono): Vorremmo capire che cosa
dice l'articolo 61.
PASCALE (P.S.I.):
Se posso parlare e se il Consigliere
Tamone me lo permette, dicevo che condivido largamente le
argomentazioni esposte dai Consiglieri Sandri e Mafrica sullo stato
della Ferrovia Chivasso-Aosta e Aosta-Pré St. Didier, sulle
preoccupazioni sulle loro prospettive ed anche sui problemi
immediati che sono stati posti all'attenzione del Consiglio
attraverso quell'ordine del giorno che abbiamo concordato e che, a
detta del Presidente del Consiglio, non può essere messo in
votazione...
BALDASSARRE
(fuori microfono): Dobbiamo chiedere
l'iscrizione d'urgenza dell'ordine del giorno.
PASCALE (P.S.I.):
Non abbiamo mai ritenuto che il
problema del trasporto ferroviario fosse da porre in alternativa al
trasporto su gomma in autostrada. Per la Valle d'Aosta noi abbiamo
sempre difeso tutte e due le esigenze e quindi anche la necessità
che venisse potenziato questo trasporto ferroviario. Pertanto,
senza stare a ripetere molte delle cose che sono già state dette,
per il momento chiedo, anche a nome degli altri Consiglieri
proponenti, che l'ordine del giorno firmato da me (e non dal
Consigliere Torrione, come è stato erroneamente detto), oltre che
dai Consiglieri Sandri, Mafrica e Baldassarre, venga iscritto
d'urgenza all'ordine del giorno del Consiglio.
Dopodichè, per quanto riguarda la mozione, noi ne condividiamo
lo spirito e cioè lo stato dei trasporti che l'ha resa possibile,
ma non la lettera, specie per la parte del deliberato. In realtà,
infatti, il problema della funzionalità degli Assessorati è molto
più vasto, tant'è che mi pare che la funzionalità di alcuni
Assessorati sia stata posta varie volte sotto accusa in questo
Consiglio, non certo per colpa di coloro che attualmente reggono
gli Assessorati, ma perché, indubbiamente, alcuni Assessorati, così
come sono strutturati, risultano oggi sovradimensionati rispetto
alle originarie deleghe e funzioni che furono loro delegate al
momento della loro istituzione.
Ricordo che in Consiglio già una volta lo stesso Consigliere
Borbey ebbe a dire che l'Assessorato al Turismo, Urbanistica, Beni
Culturali e Sport, era sovradimensionato ed era difficilissimo, per
una sola persona, riuscire a seguire tutti i problemi perché, ad
esempio, il solo settore dei Beni Culturali oggi ha raggiunto una
dimensione ed uno sviluppo impensabili nel momento in cui
l'Assessorato fu istituito.
Credo che lo stesso problema si ponga per l'Assessorato
all'Industria, Commercio, Artigianato, Trasporti ed Energia: basti
solo pensare, infatti, che, nel momento in cui questo Assessorato
fu creato, le funzioni che esso svolgeva nel campo industriale
erano assolutamente minime, perché allora l'industria era
completamente lasciata alla libera iniziativa dei privati, mentre
oggi
le funzioni preminenti di questo Assessorato sono
svolte proprio nel settore industriale, nel quale si deve esplicare
con particolare attenzione, da parte dell'Assessore, tutta una
serie di interventi nel delicato settore industriale.
D'altra parte, anche le altre deleghe non hanno minore
importanza. Cito l'artigianato ed i trasporti, così cari non solo
al Consigliere Sandri; cito l'energia, settore nel quale si
potrebbero fare tante cose, per non parlare poi della formazione
professionale.
Per tutte queste ragioni io credo che il problema sollevato sia
in realtà più vasto di come viene presentato dalla mozione. È un
problema sul quale noi Socialisti avevamo già centrato la nostra
attenzione alcuni anni fa, ed esattamente nel corso di un convegno
che noi avevamo tenuto a St. Vincent, e le stesse cose avevamo
ripetuto in Consiglio regionale; tuttavia, siccome qualcuno vi
aveva intravisto una specie di gioco per aumentare il numero degli
Assessorati, avevamo lasciato cadere questo argomento.
Ritengo, però, che intorno al problema della ristrutturazione
complessiva degli Assessorati, che prevede anche una diversa
ripartizione delle deleghe, tutte le Forze politiche debbano
riflettere e debbano esprimere le loro idee, se non subito,
perlomeno entro l'inizio della prossima legislatura, quando ci si
dovrebbe presentare in Consiglio con una proposta di
ristrutturazione dell'apparato della pubblica amministrazione.
Infatti quest'ultima così com'è, sia per quanto riguarda la
direzione ad opera di una persona sola, sia per quanto riguarda la
struttura in sé, in certi casi proprio non funziona, essendo le
funzioni e le deleghe, oggi sono attribuite alla Regione, di gran
lunga superiori e sovradimensionate rispetto a quelle previste al
momento della prima istituzione di questi Assessorati.
Anche noi, pertanto, ci asterremo, su questa mozione, per il
modo in cui è presentato il testo del deliberato, mentre ribadiamo
la richiesta dell'iscrizione in via d'urgenza dell'ordine del
giorno presentato dai Consiglieri Sandri, Mafrica, Baldassarre e
dal sottoscritto.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
A prescindere dalla ammissibilità
dell'ordine del giorno e quindi dalla sua votazione o meno, mi pare
che le indicazioni e le sollecitazioni che esso prospetta siano
valide, per cui non ho difficoltà a recepirle e farle mie. Per
certi aspetti, però, sono rimasto stupito perché, proprio con le
Organizzazioni sindacali, qualche giorno fa ho avuto un incontro,
nel corso del quale mi è stato richiesto di sollecitare il Comitato
di esercizio a discutere questi problemi nel corso della prossima
riunione a Torino.
L'Amministrazione regionale, un'ora dopo l'incontro con le
Organizzazioni sindacali, ha subito informato il Comitato della
contrarietà del Governo e del Consiglio regionali, nonché delle
Organizzazioni sindacali della Valle d'Aosta, a che vengano
bloccati gli scambi nelle stazioni di Sarre, Villeneuve e La
Salle.
A me può andar bene tutto, del resto ho spalle larghe ed a volte
mi assumo anche responsabilità che non mi competono, per cui mi sta
bene anche quanto contenuto nella mozione, limitatamente alle
sollecitazioni alle quali, peraltro, abbiamo già tempestivamente
ottemperato.
Da quell'incontro, al quale non eravamo stati invitati, può
darsi che siano emerse delle posizioni negative per la Valle e
quindi è giusto riportare il problema all'attenzione del Consiglio,
anche se, come Amministrazione, ci siamo fatti sentire per tempo,
tant'è vero che vi posso dare copia del testo che abbiamo inviato a
Torino.
Posso comprendere il merito della mozione del Consigliere Sandri
- credo di conoscere gli obiettivi politici che intende perseguire
Nuova Sinistra, posso anche condividerli per certi aspetti - però
in essa vi sono anche dei sottintesi già noti, non dico solo agli
addetti ai lavori, ma a chi conosce le regole del gioco. Il
Consigliere Sandri sa benissimo che vi sono delle difficoltà che
possono essere imputabili all'Assessore, e che io mi assumo in
pieno, anche in presenza di obiettive difficoltà, perché credo che
sia giusto agire in questo modo. Chi ha orecchie da intendere
intenda: io non scarico le mie responsabilità, ma voglio solo far
presente che gestisco un Assessorato che ha competenze molto vaste,
ma ha circa un terzo dei suoi dipendenti addetto alla distribuzione
dei buoni di benzina. Ai problemi industriali sono addette solo due
o tre persone, che devono occuparsi anche di tutto il settore
dell'artigianato, e quindi l'Assessore non ha altre persone da
mandare in campo a giocare, ma deve giocare da solo tutte le
partite in calendario.
Malgrado ciò, e a prescindere dalla questione di creare o meno
un altro Assessorato per il settore dei trasporti o di incaricare
del problema un Commissario "pro tempore", problema organizzativo e
di secondaria importanza, sostengo che è comunque folle ritenere
che, per quanto concerne la Pubblica Amministrazione, si possano
trovare le soluzioni gonfiando gli organici. In ogni caso, è vero
che esistono problemi che, molto probabilmente, non sono affrontati
in modo soddisfacente per tutti.
Per quanto si riferisce all'esclusione della Valle d'Aosta dal
beneficio di qualche intervento del piano nazionale, che prevede
una spesa di 41.000 miliardi, posso dire che noi possiamo anche
coalizzare tutte le forze possibili e puntare i loro fucili contro
la Regione, facendola apparire come la responsabile della politica
ferroviaria nazionale, però le responsabilità devono essere
assegnate a chi effettivamente spettano, e quindi anche alla
Regione, ma solo per la quota che le compete.
È opportuno, al riguardo, fornire alcuni chiarimenti.
Primo. La Valle d'Aosta può influire solo con molta difficoltà
sulla politica del trasporto su ferrovia nella quale ha poche o
nulle competenze.
Secondo. Una scelta politica nazionale, non di oggi
,
ma
fatta forse 20 o 25 anni fa, ha optato decisamente a favore del
trasporto su strada e pertanto oggi il nuovo Ente Ferrovie dello
Stato si trova nelle condizioni di dover recuperare 20 o 30 anni di
ritardo.
Terzo. Per spiegare perché in Valle di Aosta non arriva nessuno
dei 41.000 miliardi, occorre ricordare che il Parlamento nazionale
ha compiuto all'unanimità alcune scelte di tipo
prioritario-strategico comprendenti: un programma di alta velocità
che privilegia la linea Battipaglia-Milano e un programma a
carattere prettamente meridionalistico che prevede il potenziamento
della rete dell'Italia meridionale ed insulare.
Da questi programmi non solo è esclusa la Valle d'Aosta, ma sono
escluse tutte le aree non interessate dagli interventi
suddetti.
(...interruzione del Consigliere SANDRI...)
LANIVI (A.D.P.):
Vedi, Consigliere Sandri, tra me e te
c'è una profonda differenza di impostazione: tu credi nella
validità del bianco e del nero, mentre io credo nella maggiore
validità del colore grigio. Tu credi nel valore dell'integralismo:
bianco, vero e buono da una parte; nero, falso e cattivo
dall'altra. È una bellissima visione che suscita anche degli
entusiasmi, che per me sono molto difficili, perché io credo
piuttosto nel valore del grigio e cioè che la realtà umana non sia
né bianca e né nera. Io non credo di essere depositario della
verità e lo dichiaro pubblicamente, così come credo che tu non
abbia tutti i torti, ma neppure tutte le ragioni.
Abbiamo visto anche in altre occasioni che le realtà si
presentano in modo molto più complesso di quanto non si creda e le
semplificazioni sono quindi estranee alla realtà dei fatti.
Aggiungo inoltre, a titolo di esempio, che, se vogliamo aiutare la
Regione Valle d'Aosta, non sarebbe male che le Forze politiche a
livello parlamentare, e non solo la Regione in quanto tale,
operassero realmente a favore della Regione, per evitare che la
stessa istituzione regionale venga intesa da alcuni come un nemico
contro cui combattere, magari per far fare brutta figura
all'Assessore, anche se ciò, nel mio caso specifico, non ha nessuna
importanza.
SANDRI
(fuori microfono): Finora c'è stato l'On.
Dujany.
LANIVI (A.D.P.):
Certo, però anche lui ha fatto quanto ha
potuto ed ha ottenuto quello che gli è stato possibile. Certamente
non ha sconvolto tutti i programmi, non ha ottenuto il doppio
binario... ed io certamente non lo condanno, perché io al suo posto
avrei fatto quello che avresti potuto fare anche tu. Ma qualcuno
pensa che dall'oggi
al domani sia possibile stravolgere
tutto e modificare radicalmente tutti i piani governativi.
Non è vero che la Valle d'Aosta sia esclusa dai finanziamenti,
perché esistono 15.000 miliardi di lire, al di là del piano
nazionale di alta velocità, che poi potremo verificare meglio in
altra sede, come mi dicono coloro che hanno letto bene queste
disposizioni, e che sono disponibili per provvedimenti da assumere
nei vari compartimenti, compreso quello piemontese-valdostano. Tra
questi, ne esistono oltre 2.200 miliardi, come è possibile leggere
nel progetto di spesa, che si riferiscono alla cosiddetta "Spesa
A)", che, sotto i numeri 24, 25, 26, 27 e 29, è destinata agli
impianti, alle linee e alle stazioni non compresi nel programma di
alta velocità considerato di ordine prioritario.
Voglio segnalare ancora che il Ministero del Tesoro ha bloccato
i primi due provvedimenti, per oltre 10.000 miliardi, riguardanti i
41.000 miliardi, firmati dall'ex Ministro Signorile, per un riesame
ed un ulteriore approfondimento delle decisioni stabilite dal
Ministro "con troppa fretta, alla vigilia delle dimissioni". Posso
aggiungere che in merito è stata avviata anche un'inchiesta
giudiziaria.
Ringrazio il Consigliere Mafrica per l'annotazione da lui fatta
e per averci suggerito di chiedere un incontro per sollecitare
l'intervento e l'interessamento del Presidente dell'Ente Ferrovie
dello Stato, cosa che del resto abbiamo già fatto. Sembrava che
l'incontro dovesse avvenire nel breve volgere di alcuni giorni, ma
alla nostra richiesta finora non è stata data alcuna risposta
perché l'On. Ligato non si è ancora fatto vivo.
Io ritengo che, sul problema delle ferrovie, in accordo con le
Organizzazioni sindacali e nei limiti delle nostre obiettive
possibilità, siamo sempre stati presenti a tutti gli incontri che
si sono svolti sia a Torino che a Roma. Abbiamo sempre cercato di
fare le nostre battaglie, pur sapendo di avere a che fare con un
Ente molto difficile e complesso, e che certe operazioni sono
possibili solo relativamente, anche perché le grandi decisioni
nazionali sono stabilite a livello centrale, con l'accordo delle
Organizzazioni sindacali centrali e delle varie Forze politiche,
che condizionano in modo determinante l'azione della Regione che
viene costretta entro spazi piuttosto modesti. Questo, ovviamente,
non significa che non abbiamo le idee chiare o che non portiamo
avanti una nostra linea, ma vuol solo far conoscere le obiettive
difficoltà con le quali ci dobbiamo confrontare e scontrare.
Smentisco poi in maniera assoluta che, in materia di
smilitarizzazione, l'azione della Regione sia stata debole o
superficiale. Noi abbiamo esercitato la pressione possibile con
tutte le forze a nostra disposizione. Molte volte i risultati non
sono quelli auspicati, però ciò non deve farci esprimere un
giudizio negativo nei confronti di un'azione che è stata seguita
costantemente e con particolare attenzione. Noi siamo sempre
presenti a tutte le riunioni fatte a Roma, nel corso delle quali
sottolineiamo le esigenze della nostra Regione, che coincidono con
quelle presentate e approvate più volte da questo Consiglio
regionale.
Però in questa materia non siamo gli unici a poter decidere,
perché abbiamo a che fare con un Ente che opera delle scelte che,
spesso, non collimano con le nostre esigenze.
Non aggiungo altro, se non per ricordare che, sul piano
personale, forse avrei addirittura accettato con piacere lo
scorporo di queste funzioni dall'Assessorato, anche perché non
credo di avere mire imperialistiche o di mantenimento di quote di
potere molto difficili e complesse da gestire; ma questa mozione,
che sintetizza ed espone dei rilievi che potrei anche accettare, in
definitiva, suona come una sfiducia nei confronti dell'Assessore.
Del resto ritengo piuttosto superficiale credere che la nomina di
un eventuale Commissario possa risolvere i vari problemi del
trasporto in Valle d'Aosta.
A prescindere dall'ammissibilità o meno dell'ordine del giorno,
annuncio che faccio mio il senso del suo contenuto.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Io sono sempre molto toccato dai toni
umani e quando si fa appello alla sensibilità delle persone io sono
disponibile al bianco, al grigio, al verde ed al rosso, senza alcun
problema, perché non mi piace vedere entrare in crisi i rapporti
tra il sottoscritto e l'Assessore Lanivi, o qualsiasi altro
Consigliere, anche perché non credo di essere il depositario di
alcuna verità.
Tutti sanno che nel raggruppamento di Nuova Sinistra io sono
considerato come una persona poco affidabile perché cerco sempre di
misurarmi con la realtà dei fatti e non con le fedi professate.
Sotto questo aspetto apprezzo lo sfogo dell'Assessore, anche se mi
pare molto difficile capire cosa significhi "grigio" riferito ad un
decreto legge e quale sia la complessità in esso presente. Mi
dichiaro disponibile ad incontrarmi in qualsiasi momento con
l'Assessore, per esaminare insieme a lui il testo del decreto a cui
si fa riferimento; però a me pare che quel testo sia solo bianco e
nero.
In ogni caso vorrei riprendere un po' tutto il discorso perché
mi sembra che dal dibattito siano emerse almeno tre questioni
fondamentali.
La prima è quella prospettata dal Consigliere Pascale che, pur
tirandomi un po' le orecchie sulla parte deliberativa della mia
mozione, ha centrato l'altro aspetto importante, presente sempre
nella mozione, dello scorporo o della ristrutturazione degli
Assessorati. Si tratta di un discorso molto importante, che prima
ho sollevato nei confronti della maggioranza in termini forse un
po' provocatori, anche perché avevo in mente il modo in cui era
stato prospettato l'utilizzo della proposta socialista di analogo
contenuto, per cui credo che sia giunto finalmente il momento di
fare qualche riflessione in merito e colgo l'occasione per scusarmi
anche della citazione sbagliata sull'ordine del giorno.
Nel merito del secondo punto posso dire che l'Assessore ha
confermato in questa sala tutte le difficoltà che noi avevamo
prospettato. Ha parlato di difficoltà di organico ed infatti ci ha
detto che un terzo dei dipendenti dell'Assessorato è addetto alla
distribuzione dei buoni di benzina. Invitiamo allora l'Assessore a
distribuire meglio i suoi dipendenti, nel senso che dovrebbe
provvedere ad organizzare meglio la distribuzione dei buoni di
benzina; non è detto, infatti, che debbano essere distribuiti come
si fa oggi e con quella dotazione di organico. È possibile affidare
ad una commissione tecnica l'incombenza di studiare il problema e
se l'Assessore lo ritiene credo di potergli suggerire qualche
suggerimento tecnico.
Dove si discute sulle prospettive della Valle d'Aosta, non
sempre la Regione è rappresentata dall'Assessore competente o non è
rappresentata dalle persone giuste. In una rivista che circola
nell'Ufficio Gruppi ho letto che alla Terza Conferenza Nazionale
dei Trasporti, nella quale si discuteva di un piano generale dei
trasporti, ha parlato in rappresentanza della Valle d'Aosta il
signor Bertone della RAI, che non credo sia un dipendente della
Regione e neppure che sia stato delegato dall'Assessore a fare ciò.
Il giornalista Gianfranco Ferroni dice:
"Bertone, rappresentante della Valle d'Aosta, ha sottolineato
che la sua Regione rappresenta un rilevante corridoio... ed ha
fornito tutta una serie di altre indicazioni sulla possibile
realizzazione del collegamento tra Aosta e Martigny...".
Abbiamo saputo che la Regione non era presente anche ad un'altra
riunione, per cui credo che così si sia ammesso che non sempre sono
stati fatti tutti gli sforzi per dire nei modi e nei luoghi giusti
quello che più ci interessa.
Se poi i nostri 100.000 abitanti non ci danno il peso politico
sufficiente per far approvare le nostre scelte, avremo almeno la
coscienza a posto e potremo dire: "Roma ha bloccato quello che
avevamo intenzione di realizzare!" Però noi dovremo avere la
coscienza a posto stando sempre dalla parte della ragione e cioè
dovremo cercare di essere sempre dappertutto con i nostri massimi
rappresentanti.
L'intervento dell'Assessore ha testimoniato una terza questione
e cioè che qualsiasi intervento in favore delle ferrovie valdostane
finirà nel piano integrativo del piano nazionale che è già stato
finanziato, e cioè in quegli ultimi 15.000 miliardi che però,
considerando che il decreto per le ferrovie in concessione, e cioè
per le ferrovie private, è stato bloccato dal Parlamento, saranno
utilizzabili solo fra 3, 4, 7 od 8 anni.
In definitiva l'Assessore ci conferma che l'organico di cui
dispone non è ben distribuito, che non si è fatto tutto il
possibile per rappresentare la Regione, e che comunque, pur
essendoci dei soldi, gli stessi saranno disponibili solo fra
diversi anni. Poiché lui stesso si augura, dal punto di vista
personale, di essere liberato da questo grave impegno, credo che
ciò sia perfettamente consonante con quanto richiesto dal
sottoscritto.
Vorrei precisare che è vero, come dice il Partito Comunista, che
Nuova Sinistra ed il sottoscritto, sono un po' fantasiosi e, tutto
sommato, questo apprezzamento mi fa anche piacere. Il nostro
impegno è stato pedante e noioso, ma sempre estremamente preciso e
ricco di documentazioni, interventi e piani, tant'è che dal 1979 ad
oggi abbiamo fatto una miriade di interventi precisissimi e abbiamo
detto: "Là bisogna fare questo e quello, in quell'altro settore è
opportuno...". Questo è lo stile che noi crediamo utile seguire
anche per le ferrovie, perché è l'unico che funziona. Far
partecipare dei dirigenti a qualche riunione, per parlarne in
seguito, non serve assolutamente a niente. Bisogna presenziare
giorno dopo giorno, per ribadire punto dopo punto, stazione dopo
stazione e scambio dopo scambio, per intervenire in modo efficace e
produttivo, altrimenti non c'è alcuna possibilità di ottenere
qualcosa.
Io ho l'impressione che questo dibattito sia servito comunque.
Se la mia mozione, che è stata così pesantemente criticata dai
compagni della minoranza, non potrà avere nessun'altra adesione, mi
auguro almeno che la maggioranza voglia iscrivere d'urgenza il mio
ordine del giorno alla discussione del Consiglio e mi auguro,
soprattutto, che lo voglia votare, in modo che, al di là delle
varie posizioni sull'organizzazione dell'Assessorato, si ribadisca
per l'ennesima volta la volontà di fare qualcosa per risolvere
definitivamente i problemi legati ai sistemi di trasporto in Valle
d'Aosta.
PRESIDENTE:
Ha chiesto la parola per dichiarazione di
voto il Consigliere Baldassarre; ne ha facoltà.
BALDASSARRE (P.S.D.I.):
Io voterò a favore della mozione,
però voglio subito precisare che non mi sembra che essa esprima
sfiducia nei confronti dell'Assessore, al quale invece va la mia
stima personale. Però bisogna anche evitare che il signor Bertone,
che dovrebbe essere un giornalista della RAI, "si metta a servire
il regime", anche se ciò potrebbe essere utile e del resto è di
moda, tra i giornalisti, operare in tal senso.
Non vorrei che si lasciasse in mano al signor Bertone, anche se
capacissimo, un problema grave ed importante come quello
enfatizzato nella famosa manifestazione del traforo Aosta-Martigny,
costata quasi un miliardo alla Regione (non lo so con esattezza, ma
sicuramente sarà costata tantissimo).
Io voterò la mozione del Consigliere Sandri e, anche se
l'Assessore ritiene irrilevante che gli tolgano o meno alcune
deleghe, sarebbe opportuno che, almeno per il particolare settore
dei trasporti, che sembra essere quasi abbandonato, si istituisse
un nuovo Assessorato o si nominasse un Commissario "ad hoc".
Me lo consenta l'Assessore, ma noi non abbiamo alcuna fiducia in
questa maggioranza e pertanto, anche se certe iniziative sono già
state intraprese, presentiamo ugualmente il nostro ordine del
giorno per impegnare il Consiglio e la Giunta su questi
argomenti.
PRESIDENTE:
Se nessuno chiede la parola, pongo in
votazione la mozione in oggetto, presentata dal Consigliere
Sandri:
ESITO DELLA VOTAZIONE
Presenti: 28
Votanti: 2
Favorevoli: 2
Astenuti: 26 (Aloisi, Bajocco, Beneforti, Bondaz, Borbey,
Chabod, Cout, De Grandis, Dolchi, Faval, Fosson, Laniéce, Lanivi,
Mafrica, Maquignaz, Martin, Millet, Pascale, Perrin, Pollicini,
Ricco, Rollandin, Stevenin, Tamone, Tonino e Torrione).
Il Consiglio non approva.
