Classificazione
TRASPORTI E VIABILITÀ
Trasporti



Oggetto del Consiglio n. 111 del 3 ottobre 2018 - Resoconto
OGGETTO N. 111/XV - Interrogazione: "Problematiche
riguardanti il servizio di trasporto degli studenti della Valle del
Lys frequentanti la scuola secondaria di secondo grado a
Verrès".
Fosson (Président) -
Point 6 à l'ordre du jour. La parole
à l'assesseur Restano pour la réponse.
Restano (AC-SA-PNV) -
Mi chiedete se sono al corrente dei
dati specifici che avete citato nell'interrogazione relativamente
alla difficile situazione degli studenti che salgono nella valle di
Gressoney e quali sono stati i passi compiuti in merito all'impegno
assunto con i Sindaci di Issime e Gressoney-La-Trinité a inizio
agosto.
Come specificherò più dettagliatamente in seguito, l'orario di
uscita delle classi del polo di Verrès è molto articolato: se da un
lato, come capita in tutti i plessi scolastici, le lezioni del
mattino terminano per tutti alle 13:20, le uscite pomeridiane sono
alquanto disomogenee, a seconda delle classi che si frequentano a
partire dal liceo scientifico, liceo scienze umane, liceo
linguistico, informatica e telecomunicazioni, elettronica, servizi
sociosanitari, amministrazione finanza e marketing, operatore
elettrico. A seconda del giorno della settimana gli studenti escono
alle 14:20, alle 15:20, alle 16:10 e alle 17:00. Gli attuali
servizi di trasporto pubblico sono programmati e calibrati su un
orario settimanale
standard
e cercano di servire nella
maniera più capillare possibile le esigenze anche dell'utenza
scolastica, che sono comunque assai diversificate.
Con le risorse economiche oggi disponibili si è cercato insieme
all'azienda VITA di costruire le migliori combinazioni possibili,
considerati i vincoli imposti dal territorio, dai tempi di
percorrenza, dall'ubicazione delle sedi scolastiche e soprattutto
dagli orari. Sicuramente la disomogeneità degli orari non consente
di arrivare a una soluzione univoca che risponda al meglio a tutte
le esigenze dell'utenza. Il problema degli orari scolastici era già
emerso negli anni scorsi ed era stata presentata anche una mozione
che aveva istituito un apposito tavolo di lavoro, che aveva
analizzato polo per polo scolastico valdostano la situazione degli
orari e dei trasporti. Si era così proceduto a introdurre dei
correttivi, ma era emersa anche in quell'occasione la complessità
dell'argomento e l'impossibilità di emanare una direttiva unica per
le diverse scuole che godono, come è giusto, dell'autonomia
scolastica. A oggi quindi il sistema degli orari in vigore delle
scuole e dei mezzi pubblici è, a detta dei tecnici che se ne sono
occupati, il miglior compromesso possibile.
Detto questo, già nel maggio del 2018 con un decreto del
sovrintendente, si era posta l'attenzione sul fatto che il
calendario scolastico è uno strumento di programmazione dei servizi
sul territorio e le modifiche al calendario scolastico hanno anche
delle ripercussioni sull'organizzazione della vita familiare e dei
servizi. Da parte mia ho contattato l'Assessore alla pubblica
istruzione, sottolineando la necessità di addivenire quanto prima
alla razionalizzazione generale del sistema in modo da migliorarne
l'efficienza.
Nella risposta ho fatto predisporre uno schema di tutti gli
orari per singola scuola e della complessità, che cerco di
riassumerle brevemente. Il collegamento Lillianes-Verrès del
mattino viene effettuato con corsa diretta da Gressoney e impiega
trentotto minuti; il collegamento inverso delle 13:20, sempre con
corsa diretta, quarantotto minuti. Per le uscite del lunedì e del
giovedì alle ore 17:00 gli studenti residenti nella valle di
Gressoney hanno tre opzioni. La circolare Hône-Carema che ferma a
Verrès alle 17:19, con arrivo a Pont-Saint-Martin alle 18:02, per
poi prendere l'autolinea per Gressoney alle 18:10; i tempi di
attesa sono diciannove minuti a Verrès e otto minuti a
Pont-Saint-Martin, per un'attesa totale di ventisette minuti.
Seconda opzione, autolinea Aosta-Pont-Saint-Martin: fermata a
Verrès alle 17:15, arrivo a Pont-Saint-Martin presso la stazione
ferroviaria alle 17:35 e ripartenza per Gressoney alle 18:10; tempi
di attesa: quindici minuti a Verrès, trentacinque a
Pont-Saint-Martin, attesa totale cinquanta minuti. Autolinea
Aosta-Pont-Saint-Martin: fermata a Verrès 17:45, arrivo a
Pont-Saint-Martin alle 18:05, autolinea Pont-Saint-Martin-Gressoney
18:10; tempi di attesa, quarantacinque minuti a Verrès e cinque a
Pont-Saint-Martin, totale cinquanta minuti. Per le uscite
pomeridiane del martedì e mercoledì alle ore 14:20, orario
continuato senza pausa pranzo, gli studenti residenti nella valle
di Gressoney hanno la possibilità di prendere la circolare
Hône-Carema, fermata a Verrès alle 14:49, arrivo a
Pont-Saint-Martin, fermata stazione ferroviaria alle 15:32,
autolinea Pont-Saint-Martin-Gressoney alle 16:10; tempo di attesa
ventinove minuti a Verrès e trentotto a Pont-Saint-Martin, per un
totale di un'ora e sette minuti. Seconda possibilità autolinee
Aosta-Pont-Saint-Martin, fermata a Verrès alle 14:35, arrivo a
Pont-Saint-Martin (fermata stazione) alle 14:55, autolinea per la
vallata alle 15:00; tempo di attesa quindici minuti più altri
cinque a Pont-Saint-Martin: venti minuti di attesa. Per le uscite
pomeridiane del lunedì alle 15:20 gli studenti residenti nella
valle di Gressoney hanno la possibilità di prendere: autolinea
Aosta-Pont-Saint-Martin alle 15:45, fermata alle 16:05 a Verrès,
autolinea per Gressoney alle 16:10; tempo di attesa venticinque
minuti a Verrès e cinque a Pont-Saint-Martin. Per le uscite del
lunedì alle 16:10 gli studenti residenti nella valle hanno la
possibilità di prendere la circolare Hône-Carema alle 16:19,
fermata stazione ferroviaria alle 17:02, autolinea
Gressoney-La-Trinité alle 18:10; tempo di attesa, nove minuti a
Verrès e - ahimè - cinquantotto a Pont-Saint-Martin. Sono previste
anche tutte le altre alternative che ho già citato delle ore 17:00.
Per le uscite del giovedì alle 16:10, gli studenti della valle
hanno la possibilità di prendere le medesime soluzioni che ho già
citato poc'anzi.
Va detto che le corse dell'autolinea Pont-Saint-Martin-Gressoney
sono tutte collegate agli orari scolastici e quindi quelle che ho
citato non è possibile spostarle. Bisognerebbe creare una corsa
ad hoc
: se se ne avesse la disponibilità finanziaria lo si
potrebbe fare. Da parte mia, ma anche dei tecnici, c'è ampia
disponibilità al confronto e nel caso lei lo volesse può e venire
presso gli uffici, per vedere se è possibile trovare delle
soluzioni alternative. Questo è quanto i tecnici, che da tempo si
occupano della questione, sono riusciti a fare. Probabilmente nel
mese di maggio/giugno bisognerebbe interloquire maggiormente tra i
dirigenti scolastici e i dirigenti dell'Assessorato, al fine di
arrivare per l'anno successivo (non durante l'anno scolastico in
corso) a un orario maggiormente calibrato perché, come vede,
l'investimento da parte dell'Amministrazione regionale - anche in
questo caso devo dire che non è l'operato di Claudio Restano in
quanto Assessore oggi, ma è anche di chi mi ha preceduto -
l'impegno c'è stato ed è del tutto evidente. Come abbiamo avuto
occasione di dire, i tagli imposti con la finanziaria incidono
tantissimo. I trasferimenti ci sono, l'impegno credo sia evidente
da quello che le ho appena detto. La disponibilità comunque a
confrontarsi, perché - come si suole dire - quattro occhi riescono
a vedere sempre meglio di due, c'è. Se vuole, ci sediamo al tavolo
e proviamo a trovare una soluzione.
Président -
La parole à la conseillère Minelli pour la
réplique.
Minelli (IC) -
Grazie, Assessore. Le dico subito che non
sono assolutamente soddisfatta, per vari motivi. Il lungo elenco di
dati che lei ha snocciolato non fa che confermare la situazione che
abbiamo evidenziato con la collega Russo nell'interrogazione,
relativa soltanto a una delle situazioni, perché, come lei ha
ricordato, sono molteplici.
Lei ci ha parlato anche di razionalizzazione del calendario
scolastico. Mi permetto di farle notare che il calendario
scolastico e gli orari delle scuole sono due cose diverse. Sono
d'accordo sul fatto che il calendario scolastico debba, per quanto
possibile, essere razionalizzato, perché abbiamo scuole che fanno
vacanza in un certo periodo e sono a lezione in altre e questo
implica ovviamente dei problemi ancora più grandi. Per quanto
riguarda invece gli orari delle singole scuole non è possibile
addivenire a una razionalizzazione degli orari, perché, come ben
sapete e come chi si occupa di istruzione e cultura sa, si tratta
di scuole che hanno, per la loro stessa struttura e per la loro
stessa ragion d'essere, dei laboratori e situazioni molto diverse
da istituto a istituto.
Non ritengo nemmeno corretta questa perorazione dell'operato
delle persone che l'hanno preceduta, perché ho una lunghissima
esperienza da studente, da genitore e da insegnante di pendolarismo
scolastico e so che non c'è stata in tutti questi anni una vera e
propria volontà di risolvere alla radice questo problema. So
benissimo che si tratta di una questione di costi, ma continuo a
essere convinta (non mi tolgo questa idea dalla testa) che, se
esiste una volontà politica di fare in modo che le persone
continuino ad abitare nelle vallate laterali e a non abbandonarle,
come è accaduto in maniera incredibile in questi ultimi anni, anche
le giovani generazioni che devono studiare e che devono avere la
possibilità come i loro coetanei, oltre alle ore di studio, di
svolgere anche attività sportive ed extrascolastiche, non debbano
perdere parte significativa della loro giornata ad aspettare
mediamente quaranta/quarantacinque minuti. Abbiamo addirittura
visto che ci sono delle situazioni in cui si aspetta un'ora e un
quarto. Io ritengo che questo non sia degno di una Regione che ha a
cuore la situazione dei suoi studenti e dei suoi giovani. Apprezzo
l'invito a partecipare a incontri con gli uffici per affrontare e
discutere il problema.
Credo anche che quello che lei dice, che bisognerebbe a maggio o
a giugno, prima dell'apertura di un nuovo anno scolastico,
discutere con i dirigenti, sia una cosa che è stata richiesta nel
passato diverse volte, mi risulta: ci sono stati dei
pourparler
, ci sono stati degli incontri, ma poi all'esame
finale dei fatti purtroppo nulla è cambiato. E parlo con cognizione
di causa, perché oltre trentacinque anni fa mi trovavo nella stessa
identica situazione e le assicuro che le cose sono pure peggiorate,
perché ho una figlia che ha frequentato il liceo linguistico a
Verrès e ho un nipote che attualmente lo sta frequentando, i quali
per molte delle giornate di scuola si trovano in una situazione
peggiore di quella in cui mi sono trovata io a Verrès trentacinque
anni fa. Quindi ritengo davvero che la buona volontà di poter
esaminare insieme le cose c'è e la apprezzo, ma credo che ci voglia
più della buona volontà e dello sforzo fatto fino a ora, che mi
sembra francamente insufficiente.
