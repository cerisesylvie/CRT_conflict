Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 2902 del 25 luglio 2007 - Resoconto
OGGETTO N. 2902/XII - Competenze delle strutture dirigenziali
del Gabinetto del Presidente della Regione.
(Interrogazione)
Interrogazione
Ricordata la delibera della Giunta regionale n. 1666 del 21
giugno 2007, con cui si attua la revisione delle strutture
organizzative dirigenziali dell'Ufficio di Gabinetto del Presidente
della Regione;
Constatato che tutti gli incarichi richiedono soltanto il
requisito dell'incarico fiduciario, senza alcun requisito di titolo
di studio o di esperienza maturata a livello dirigenziale, e che vi
è stata la creazione della figura del Vice Capo Gabinetto Aggiunto,
che porta a quattro l'organico dirigenziale del Gabinetto, contro
una prassi consolidata di due/tre incarichi dal 1992 ad
oggi;
Evidenziato che le figure di Vice Capo Gabinetto e Vice Capo
Gabinetto Aggiunto hanno competenze molto generiche, in gran parte
riconducibili alle competenze svolte dal personale di ruolo in
forza alla Presidenza della Regione e in parte sovrapposte a
competenze del Consiglio regionale, come nel caso della
Cooperazione con i Paesi in via di Sviluppo;
i sottoscritti Consiglieri regionali
Interrogano
il Presidente della Regione per conoscere:
1) quali siano nel dettaglio le competenze affidate al Vice
Capo Gabinetto e al Vice Capo Gabinetto Aggiunto;
2) quali siano gli emolumenti effettivamente percepiti da
tutti i dirigenti fiduciari facenti parte del Gabinetto della
Presidenza della Regione;
3) quali titoli di studio e di esperienza dirigenziale
abbiano gli attuali incaricati fiduciari dirigenziali del Gabinetto
del Presidente della Regione;
4) se i dirigenti fiduciari del Gabinetto della Presidenza
della Regione rivestano altri incarichi, in rappresentanza
dell'Amministrazione regionale, in particolare in Consigli di
Amministrazione di società per azioni, cooperative, associazioni o
fondazioni e quali siano gli emolumenti percepiti.
F.to: Sandri - Fontana Carmela
Président
- La parole au Président de la Région,
Caveri.
Caveri (UV)
- Il Consigliere Sandri richiama, senza
citarla, la legge regionale n. 45/1995, che individua nell'elemento
fiduciario l'unico requisito necessario per l'incaricabilità alla
posizione di Capo di Gabinetto e Vice Capo di Gabinetto. La
deliberazione della Giunta regionale n. 1666/2007 contiene poi
l'individuazione puntuale delle competenze dei membri del
Gabinetto, comprese quelle del Vice Capo di Gabinetto e del Vice
Capo di Gabinetto aggiunto. Per quel che riguarda gli emolumenti
percepiti dal dirigenti fiduciari, essi sono i medesimi percepiti
dai relativi livelli dirigenziali, ricoperti in analoghe posizioni
in amministrazione. Il Capo di Gabinetto percepisce l'attribuzione
spettante al livello dirigenziale 1 A Coordinatore, il Vice Capo di
Gabinetto vicario quella spettante a livello dirigenziale 2 A
Direttore, così come il Capo dell'Ufficio di rappresentanza a Roma;
il Vice Capo di Gabinetto e il Vice Capo di Gabinetto aggiunto
quella spettante al livello dirigenziale 3 A, Caposervizio. Per
quel che è dei "curriculum vitae", quelli dei dirigenti fiduciari
incaricati, come per tutti i "curriculum vitae" dei dirigenti
regionali, sono depositati presso l'Ufficio del personale e resi
pubblici tramite il relativo albo regionale.
Segnalo che è la stessa n. 45/1995 ad individuare il requisito
per l'incaricabilità in rapporto fiduciario fra l'incaricando e
l'amministratore che ricopre la carica di Presidente pro tempore
della Regione: questo accade anche per i segretari particolari. I
"curriculum" dei dirigenti fiduciari - peraltro sono ottimi - non
sono sottoposti al sindacato del Consiglio regionale, assumendo
soltanto la caratteristica di elemento utile alla valutazione, che
resta di personale pertinenza del Presidente della Regione, che
decide in merito all'opportunità di conferire o no questi
incarichi. Lo "staff" relativo a coloro che collaborano con il
Presidente deve essere scelto in modo libero, come avviene in tutti
gli Esecutivi del mondo, dal titolare dell'organo medesimo, che
deve potersi fidare del suo "staff", con il quale deve intercorrere
una particolare sintonia e unità di intenti.
In merito all'ultima domanda segnalo che solo la dott.ssa
Ghidinelli ricopre un incarico in rappresentanza
dell'Amministrazione regionale: "CdA" della Cooperativa "Carne" di
Châtillon dal 2004, per il quale non percepisce alcun
emolumento.
Si dà atto che dalle ore 10,08 presiede il Vicepresidente
Tibaldi.
Presidente
- La parola al Consigliere Sandri.
Sandri (GV-DS-PSE)
- Devo dire che il Presidente ha
risposto con competenza e completezza a tutte le domande da noi
poste, quindi non possiamo che essere molto soddisfatti della
risposta. Vi sono dei dati però, confermati dal Presidente, che ci
pongono una serie di problemi: il primo è il numero dei componenti
dello "staff", di quelli che sono in grande sintonia con il
Presidente della Regione, nel senso che dagli anni '90, dopo quel
passaggio difficile del ribaltone e controribaltone ad oggi... le
figure fiduciarie a livello di Gabinetto erano mediamente 2 o 3,
adesso siamo arrivati a 4. Fra l'altro, non so se vi sarà posto
ancora per altre, perché abbiamo il Capo Gabinetto, il Vice Capo di
Gabinetto vicario, quello normale e quello aggiunto. Non so se vi
sono altre parole in italiano per prevedere ulteriori missioni, ma
soprattutto questa pletora di persone non si capisce bene cosa
facciano, nel senso che, mentre per il Capo di Gabinetto e il Vice
Capo di Gabinetto vicario è chiarissimo, vi è un elenco
lunghissimo, precisissimo, dettagliato con tutta una serie di
incarichi talmente precisi che sembrano quasi messi lì in modo che
sia chiaro che sono di competenza del Gabinetto e non degli
organismi tradizionali dell'Amministrazione regionale, quindi dei
Coordinatori e dei Dirigenti dell'Amministrazione; per quanto
riguarda invece il Vice Capo di Gabinetto e il Vice Capo di
Gabinetto aggiunto, vi sono delle dizioni assolutamente generiche,
per cui lì è difficile capire dalla deliberazione n. 1666 quali
siano le effettive competenze.
Abbiamo alcune riflessioni che stiamo portando avanti, ne
riparleremo prossimamente. L'impressione che si ha è che tutto
questo sia un deterioramento del funzionamento dell'Amministrazione
regionale, perché, proprio laddove non c'è chiarezza, possono venir
fuori confusione ed altro. Da questo punto di vista, richiamare i
tempi in cui c'erano figure come quella del dott. Bortoli, che
mandava avanti quasi da solo il Gabinetto, credo non sia un
riferimento sbagliato soprattutto per l'efficienza e la continuità
che ha saputo dare all'Amministrazione regionale. Ritengo che
dall'altra parte sia anche interessante fare delle riflessioni
rispetto alla capacità di "fare rete" e "fare squadra" assieme
all'Amministrazione regionale. Ho l'impressione che proprio il
rigonfiamento di questo ufficio di Gabinetto con indicazioni poco
chiare, con mandati generici in alcuni casi - e con mandati troppo
specifici nell'altro caso -, sia quasi un segnale che si voglia
fare un'Amministrazione separata dal resto dell'Amministrazione,
come se vi fosse quasi un'incapacità di parlarsi fra il Gabinetto e
la restante parte dell'Amministrazione regionale... sovrapposizione
di ruoli, sovrapposizione di competenze, difficoltà nel mettere
insieme questi dati. Credo allora che bisognerebbe fare delle
riflessioni su questo e capire qual è il progetto che c'è dietro e
il progetto che c'è dietro, secondo me, è proprio in questo
ribadire un po' stizzito del Presidente sul fatto che i
"curriculum" sono depositati, "vatteli a prendere e comunque questa
è la definizione di scelta fiduciaria che do io e quindi questo va
bene per tutti". Credo non sia corretto, ma sia un grosso sintomo
di debolezza quello di non far sapere quali siano questi
"curriculum" e questi titoli, perché abbiamo delle persone che
amministrano la Valle d'Aosta che si prendono l'enorme
responsabilità... per cui l'unico requisito che devono avere è che
devono essere simpatici al Presidente, possono essere laureati,
possono essere diplomati, possono venire da fuori e non conoscere
la realtà della Valle d'Aosta, catapultati da Torino, da Milano, da
qualunque altro posto e non avere nessuna conoscenza del
territorio, non avere esperienza e soprattutto qui - e si arriva al
caso più grave - hanno avuto esperienza dirigenziale in altri
settori pubblici o privati? Questo lo andremo a vedere dai
"curriculum", l'impressione che abbiamo noi è che non vi siano
state di queste cose e non vorremmo che si spacci per capacità
dirigenziale quella di essere stati nel Consiglio di
amministrazione della Cooperativa "Carne" di Châtillon.
