Classificazione
AMBIENTE



Oggetto del Consiglio n. 208 del 13 novembre 2008 - Resoconto
OGGETTO N. 208/XIII - Approvazione di mozione:
"Programmazione di un piano di intervento per la rimozione dagli
edifici di materiali in fibra di amianto".
Mozione
Preso atto che l'incendio sviluppatosi recentemente in un
fabbricato rurale di Pollein con copertura in eternit, come i
procedimenti giudiziari a carico dei vertici aziendali degli
stabilimenti italiani dell'Eternit, ha richiamato l'attenzione
sulla potenziale nocività dell'amianto in determinate
condizioni;
Constatato che sul territorio regionale esistono tutt'ora
numerosi edifici industriali, artigianali, agricoli e di civile
abitazione con copertura e manufatti in fibra d'amianto, anche in
zone particolarmente antropizzate;
Considerato che l'iniziativa da parte dei proprietari di tali
edifici per sostituire tali materiali è oggettivamente condizionata
dall'elevato costo che comporta la rimozione, il trasporto e lo
smaltimento, che per i rischi connessi devono essere affidati a
ditte specializzate e preposte alla manipolazione e trattamento di
materie nocive e pericolose;
Verificato che nei piani comunali di protezione civile il
rischio d'amianto è genericamente assimilato ai rischi chimici e
batteriologici pur avendo una potenziale prevalenza, probabilmente
perché i suoi effetti nocivi non sono sufficientemente conosciuti e
di immediata percezione;
Visti i numerosi riferimenti normativi in materia sia
nazionale che regionale e in particolare la deliberazione di Giunta
n. 3430 del 17 novembre 2006 che affidava l'incarico all'ARPA Valle
d'Aosta per la realizzazione delle mappature dell'amianto ai sensi
del decreto ministeriale 18 marzo 2003 n. 101 e la deliberazione di
Giunta n. 3663 del 14 dicembre 2007 che ne prorogava i
termini;
Ritenuta utile ma insufficiente la mappatura generica dei
siti, come pure è insufficiente l'informazione e la
sensibilizzazione sull'argomento;
Considerato che la tutela della salute pubblica e
dell'ambiente rientra nei compiti prioritari della pubblica
amministrazione;
Il Consiglio regionale
Impegna
la Giunta regionale a:
promuovere una campagna d'informazione e sensibilizzazione
sui potenziali rischi e sull'utilità di una corretta
prevenzione;
integrare la mappatura dei siti con l'individuazione dei
singoli edifici con copertura e manufatti in fibra d'amianto in
cartografia dei piani comunali di protezione civile onde poter
intervenire in caso d'incendio, di crolli o altri eventi con gli
accorgimenti appropriati;
programmare un piano d'intervento per la sostituzione degli
elementi costruttivi in fibra d'amianto dando priorità a quelle
strutture che per la loro vetustà presentano evidenti sfaldature
con conseguente maggior rischio di dispersione di fibre
nell'ambiente circostante;
incentivare tale piano d'intervento prevedendo delle
agevolazioni di carattere finanziario;
Impegna altresì
il Presidente della Giunta regionale, d'intesa con i
Parlamentari valdostani, ad intervenire a livello nazionale nelle
rispettive sfere di competenza per sollecitare il Governo a
promuovere degli incentivi di carattere fiscale che possano
favorire gli interventi sopraccitati.
F.to: Cerise Giuseppe - Bertin - Chatrian - Louvin - Morelli
Patrizia - Fontana Carmela - Donzel - Rigo
Presidente
- La parola al Consigliere Cerise
Giuseppe.
Cerise G. (VdAV-R)
- Grazie, Presidente. Questa mozione
scaturisce da una riflessione che ci siamo posti in seguito ad
alcuni episodi degli ultimi tempi, che hanno messo ancora una volta
in evidenza il potenziale rischio dell'amianto. Un caso credo che
conosciamo tutti è quello dell'incendio sviluppatosi a un
fabbricato rurale di Pollein, con copertura in Eternit, dove si è
dovuti intervenire a delimitare la zona, per evitare possibili
contaminazioni di fibre di amianto che si volatilizzano in questi
casi. E poi subito nei giorni successivi gli organi di informazione
ci hanno portati a conoscenza del procedimento giudiziario a carico
dei vertici della Eternit, procedimento nel quale si ipotizza il
reato di disastro colposo, in quanto la contaminazione in
quell'ambiente avrebbe causato la morte di 2.056 persone e la
malattia di altre 830, 267 delle quali non erano neppure mai
entrate in fabbrica, ma perché nella zona parecchi fabbricati
avevano la copertura in Eternit per il basso costo all'epoca di
quel materiale rispetto ad altri, oppure in famiglia le mogli che
lavavano le tute dei mariti erano soggette a queste contaminazioni.
Come pure la situazione degli stabilimenti della Barilla in
Basilicata, dove sotto le coperture in Eternit, al di là dei
lavoratori, si producono 65.000 tonnellate di fette biscottate,
pasticceria in genere che finiscono sulla tavola di ignari
consumatori.
Non vogliamo con questa premessa assolutamente drammatizzare e
dire che questa rispecchia anche la situazione locale,
assolutamente, ma vogliamo solo tenere alta l'attenzione affinché
il rischio non si trasformi da potenziale in reale. Dobbiamo dunque
serenamente prendere atto che anche nella nostra Regione esistono
ancora numerosi edifici industriali, artigianali, agricoli e di
civile abitazione con copertura in Eternit e manufatti in fibra di
amianto in genere, anche in zone particolarmente antropizzate. Come
credo che dobbiamo prendere atto che la volontà dei proprietari di
tali edifici di sostituire gli elementi di fibra di amianto è
fortemente condizionata dall'elevato costo dell'intervento, costo
che è aggravato anche dal fatto che la rimozione, il trasporto, lo
smaltimento per il rischio elevato che comporta questo materiale,
deve essere necessariamente affidato a ditte specializzate e
preposte alla manipolazione e al trattamento di materie nocive e
pericolose.
La Giunta regionale aveva con propria deliberazione a novembre
2006 affidato all'ARPA la mappatura dei siti a rischio, in
applicazione del decreto ministeriale in materia, e successivamente
nel dicembre 2007 ne prorogava i termini al 31 dicembre 2008. La
mappatura dei siti è sicuramente un primo passo utile, ma che
riteniamo insufficiente come pure è insufficiente l'informazione e
la sensibilizzazione sull'argomento. Crediamo che il rischio
dell'amianto non sia sufficientemente conosciuto e valutato anche
perché gli effetti che produce non sono di immediata percezione.
Basta pensare che anche nei piani di protezione civile comunali il
rischio di amianto è genericamente assimilato ai rischi chimici,
batteriologici ed altri, pur avendo indiscutibilmente una
potenziale prevalenza per la sua diffusione sul territorio e, come
dicevo prima, nella nostra Regione forse in maniera più marginale,
ma c'è una forte presenza di questo materiale.
È chiaro che lo scoppio di una bombola di gas che devasta
un'abitazione a volte creando anche delle vittime purtroppo, ha un
effetto più impattante e immediato che centinaia di persone che
giornalmente respirano quantità più o meno significative di fibra
di amianto, i cui effetti nocivi purtroppo si percepiranno solo in
un futuro più o meno lontano, comunque sempre troppo tardi. Ecco
dunque l'imperativa necessità di prevenire con normative e
provvedimenti adeguati a questa situazione.
Alcune Regioni avevano legiferato in materia, sono le Regioni
Lombardia, Piemonte, Friuli e la Sardegna che al di là di aver
legiferato in materia, ha anche disposto delle importanti risorse
finanziarie, un piano pluriennale di 55 milioni di euro.
Noi intendiamo portare all'attenzione del Consiglio questa
problematica in senso costruttivo, non diciamo che nulla è stato
fatto o che si poteva o si doveva fare, assolutamente. Prendiamo
atto che timide iniziative sono state attivate, crediamo che si
possa fare di più anche per favorire e indirizzare i privati a
sostituire questi maledetti materiali. La Regione Sardegna, dicevo,
ha predisposto un piano pluriennale che al suo termine avrà un
investimento di 55 milioni di euro, con degli interventi annuali
dell'ordine di 8 milioni di euro, di cui il 60% per iniziative di
carattere pubblico e il 40% del finanziamento totale destinato a
cittadini che effettuano interventi di bonifica da amianto nelle
abitazioni private e sarà trasferito alle province, ma non è il
caso nostro. Questo non lo avevo citato, perché è una
documentazione che ho acquisito successivamente.
Sentiamo nella nostra Valle e anche fuori con giustificato
orgoglio indicare la Valle d'Aosta come esempio di eccellenza nel
contesto della sanità. Chiediamo di fare uno sforzo per diventarlo
anche nelle politiche ambientali, in particolare in quelle
iniziative che hanno lo scopo di prevenire i rischi per la salute
dei cittadini. Proponiamo dunque di impegnare la Giunta a
promuovere una campagna di informazione e sensibilizzazione sui
potenziali rischi e sulla utilità di una corretta prevenzione, di
integrare la mappatura dei siti con l'individuazione dei singoli
edifici con copertura e manufatti in fibra d'amianto in cartografia
dei piani comunali di protezione civile onde poter intervenire in
caso d'incendio, di crolli o altri eventi con gli accorgimenti
appropriati al caso e al rischio che questo materiale rappresenta,
di programmare un piano d'intervento per la sostituzione degli
elementi costruttivi in fibra d'amianto dando priorità a quelle
strutture che per la loro vetustà presentano evidenti sfaldature
con conseguente maggior rischio di dispersione di fibre
nell'ambiente circostante, perché nell'invecchiamento l'amianto ha
la tendenza, anche per l'azione degli agenti atmosferici. a
sfaldarsi, per cui è molto più facile questa dispersione. Infine
considerato che il problema non è unicamente della nostra realtà
dove è contenuto per fortuna, ma come citato nella premessa in
alcune realtà è drammatico e coinvolge tutte le Regioni, di
impegnare il Presidente della Giunta regionale, d'intesa con i
Parlamentari valdostani, ad intervenire a livello nazionale nelle
rispettive sfere di competenza per sollecitare il Governo a
promuovere degli incentivi di carattere fiscale che possano
favorire gli interventi sopraccitati.
È un problema generale, forse è più drammatico in altre realtà,
credo che il Presidente non abbia alcuna difficoltà all'interno
della conferenza Stato-Regioni di sollecitare i colleghi, per avere
una massa critica significativa.
Presidente
- Dichiaro aperta la discussone generale.
La parola al Consigliere Empereur.
Empereur (UV)
- Grazie, Presidente. Condividiamo
l'importanza dell'argomento inserito nella mozione testè illustrata
dal collega Cerise. Come maggioranza avremmo alcune proposte di
modifica al testo presentato, sono delle proposte abbastanza
articolate, per questa ragione chiediamo una breve sospensione dei
lavori per promuovere un confronto e per immaginare una
condivisione; penso dieci minuti siano sufficienti.
Presidente
- Il Consiglio è sospeso per dieci minuti.
Si dà atto che i lavori sono sospesi dalle ore 19,08 alle ore
19,48.
Presidente
- Riprendiamo i lavori dopo la sospensione. È
stato trovato l'accordo, c'è un nuovo testo.
La parola al Consigliere Cerise Giuseppe.
Cerise G. (VdAV-R)
- Grazie, Presidente. Praticamente le
premesse rimangono invariate, invece per la parte degli impegni vi
leggo la nuova formulazione.
Il primo punto rimane invariato: "
a promuovere una campagna
d'informazione e sensibilizzazione sui potenziali rischi e
sull'utilità di una corretta prevenzione"
.
Il punto 2 è stato riformulato accorpando anche una parte dei
punti 3 e 4 che sono stati soppressi, e recita:
"a fornire, in
attesa della definizione dell'accordo di programma con i Ministeri
dell'Ambiente della Salute - ai sensi dell'articolo 4, comma 5 del
decreto 101/2003 - consulenza e supporto ai comuni per prevedere
nei piani comunali di protezione civile adeguate e corrette
procedure di intervento in caso di incendi, crolli o altri eventi
in collaborazione con gli enti competenti (USL, ARPA, Vigili del
fuoco) e conseguentemente a programmare un adeguato piano di
intervento e di bonifica".
L'impegno che era di impegnare il Presidente della Regione,
d'intesa con i Parlamentari, rimane invariato, è stato inserito un
altro impegno che dice:
"impegna l'Assessore regionale al
territorio e ambiente a relazionare semestralmente alle Commissioni
consiliari competenti".
Presidente
- Pongo in votazione la mozione nel nuovo
testo che recita:
Mozione
Preso atto che l'incendio sviluppatosi recentemente in un
fabbricato rurale di Pollein con copertura in eternit, come i
procedimenti giudiziari a carico dei vertici aziendali degli
stabilimenti italiani dell'Eternit, ha richiamato l'attenzione
sulla potenziale nocività dell'amianto in determinate
condizioni;
Constatato che sul territorio regionale esistono tutt'ora
numerosi edifici industriali, artigianali, agricoli e di civile
abitazione con copertura e manufatti in fibra d'amianto, anche in
zone particolarmente antropizzate;
Considerato che l'iniziativa da parte dei proprietari di tali
edifici per sostituire tali materiali è oggettivamente condizionata
dall'elevato costo che comporta la rimozione, il trasporto e lo
smaltimento, che per i rischi connessi devono essere affidati a
ditte specializzate e preposte alla manipolazione e trattamento di
materie nocive e pericolose;
Verificato che nei piani comunali di protezione civile il
rischio d'amianto è genericamente assimilato ai rischi chimici e
batteriologici pur avendo una potenziale prevalenza, probabilmente
perché i suoi effetti nocivi non sono sufficientemente conosciuti e
di immediata percezione;
Visti i numerosi riferimenti normativi in materia sia
nazionale che regionale e in particolare la deliberazione di Giunta
n. 3430 del 17 novembre 2006 che affidava l'incarico all'ARPA Valle
d'Aosta per la realizzazione delle mappature dell'amianto ai sensi
del decreto ministeriale 18 marzo 2003 n. 101 e la deliberazione di
Giunta n. 3663 del 14 dicembre 2007 che ne prorogava i
termini;
Ritenuta utile ma insufficiente la mappatura generica dei
siti, come pure è insufficiente l'informazione e la
sensibilizzazione sull'argomento;
Considerato che la tutela della salute pubblica e
dell'ambiente rientra nei compiti prioritari della pubblica
amministrazione;
Il Consiglio regionale
Impegna
la Giunta regionale:
1) a promuovere una campagna d'informazione e
sensibilizzazione sui potenziali rischi e sull'utilità di una
corretta prevenzione;
2) a fornire, in attesa della definizione dell'accordo di
programma con i Ministeri dell'Ambiente della Salute - ai sensi
dell'articolo 4, comma 5 del decreto 101/2003 - consulenza e
supporto ai Comuni per prevedere nei piani comunali di protezione
civile adeguate e corrette procedure di intervento in caso di
incendi, crolli o altri eventi in collaborazione con gli enti
competenti (U.S.L., ARPA, Vigili del fuoco) e conseguentemente a
programmare un adeguato piano di intervento e di bonifica;
Impegna
l'Assessore regionale al Territorio e Ambiente a relazionare
semestralmente alle Commissioni consiliari competenti;
Impegna altresì
il Presidente della Giunta regionale, d'intesa con i
Parlamentari valdostani, ad intervenire a livello nazionale nelle
rispettive sfere di competenza per sollecitare il Governo a
promuovere degli incentivi di carattere fiscale che possano
favorire gli interventi sopraccitati.
F.to: Cerise Giuseppe - Empéreur - Donzel - Comé - Lattanzi -
Lavoyer
Consiglieri presenti, votanti e favorevoli: 32
Il Consiglio approva all'unanimità.
