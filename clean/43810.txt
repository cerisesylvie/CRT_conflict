Classificazione
AMMINISTRAZIONE REGIONALE
Ordinamento degli uffici e del personale



Oggetto del Consiglio n. 979 del 3 novembre 2021 - Resoconto
OGGETTO N. 979/XVI - Interpellanza: "Rafforzamento del
sistema dei controlli interni dell'Amministrazione
regionale".
Bertin (Presidente) -
Passiamo al punto n. 30 all'ordine
del giorno. Per l'illustrazione il consigliere Aggravi, ne ha
facoltà.
Aggravi (LEGA VDA) -
Questa interpellanza riprende di
fatto una vecchia questione, dico vecchia perché abbiamo avuto modo
di parlarne sia in sede di bilancio, sia poi in sede di
riorganizzazione, o meglio, di organizzazione dell'attuale Governo.
L'interpellanza prende atto ed espone nelle premesse quello che è
un dato di fatto, ovvero che nell'organizzazione della Giunta in
carica è stata soppressa la struttura di
audit
interno, alla
quale erano state assegnate da 2018 tutta una serie di funzioni, ma
voglio ricordare in particolare la funzione principale, ovvero
quella di costituire un terzo livello di controllo su tutta la
macchina amministrativa, principio che spesso non è stato percepito
o non è percepito, purtroppo.
A fronte di questo, dall'analisi della deliberazione n. 16 del
settembre 2021 della locale sezione di controllo della Corte dei
conti, effettivamente ci sono state una serie di considerazioni
interessanti riguardanti appunto il sistema dei controlli interni.
Pur prendendo atto comunque del fatto che c'è stata la pandemia,
che ha portato prima a vivere una fine della quindicesima
legislatura che ovviamente non ha permesso tutta una serie di
attività non solo legate ai controlli, ma anche ad altre cose, poi
c'è stata una ripartenza nella quale questa struttura è
sostanzialmente scomparsa, è stata eliminata.
Come riprende anche la deliberazione della sezione, viene
riportato il fatto che, secondo la Regione, le competenze
attribuite alla struttura sono state riassorbite di fatto in
attività già svolte da altre strutture dirigenziali e organismi di
valutazione operanti all'interno dell'ente; è una percezione che,
già quando abbiamo avuto modo di parlare della struttura di audit
interno, era stata affermata. Invece, e l'ho detto in apertura di
questa presentazione, il terzo livello di controllo ha delle
funzioni diverse che non hanno il primo e il secondo livello,
ovvero sostanzialmente chi fa l'attività e chi sovraintende la
struttura che fa l'attività, lo dico molto semplicemente.
E poi anche delle attività di controllo ad hoc. Questa mattina
abbiamo avuto modo di parlarne per quello che riguarda la sanità,
ma in più di un'occasione abbiamo già citato più volte la
possibilità di avere nella funzione dell'audit interno un presidio
volto anche ad andare a comprendere, laddove ci siano delle
criticità o delle problematicità soprattutto sui processi
amministrativi, attività utile poi a poter mettere dei correttivi
alle procedure.
La sezione evidenzia il fatto che la soppressione della
struttura vanifica le finalità per le quali essa è stata istituita
e che non possono trovare attuazione attraverso l'assegnazione ad
altri organi che non soddisfino il necessario requisito di
indipendenza, proprio perché non è un terzo livello, cioè non
possiamo ridurre al primo e al secondo livello, ovvero a chi
effettivamente guida i vari processi dell'amministrazione,
un'attività di questo tipo. Questo porta anche a dire una cosa in
più: oggi c'è la necessità, ovvero non c'è una definizione compiuta
del sistema dei controlli interni.
Lo dico già a scanso di equivoci: non andiamo a confondere
l'attività che conduce o può condurre l'audit interno con il
collegio dei revisori, il quale ha un'altra finalità, una finalità
di verifica contabile di quelle che sono le documentazioni, ovvero
il pacchetto di bilancio, che sia esso consuntivo o gli altri
documenti; ha un'altra finalità. L'audit interno si deve occupare
principalmente di procedure e di eventi che coinvolgono
l'Amministrazione regionale.
Effettivamente, e lo cito di nuovo perché è utile, la sezione
parla proprio del terzo livello di controllo, utile
all'amministrazione, alla salvaguardia dell'efficienza dei processi
amministrativi. Un'efficienza che poi non ha un risvolto soltanto
in termini economici, ma anche in termini reputazionali, proprio
perché nel momento in cui - faccio un esempio - ci dovesse essere
una frode nei confronti dell'amministrazione, l'audit potrebbe
anche dover comprendere, laddove ci fosse stata la frode, se
quest'ultima abbia avuto dei soggetti conniventi all'interno
dell'amministrazione, oppure se ci sia una procedura che
effettivamente non funzionava. Quindi, ha una finalità anche
preventiva e di presidio a tutta una serie di rischi, che
ovviamente però devono essere analizzati. La struttura purtroppo
non ha operato dal 2018 in avanti in modo sempre fattivo.
Questa interpellanza chiede al Presidente della Regione di
conoscere se, in forza delle osservazioni formulate dalla Corte dei
conti nella già citata deliberazione, sia stato dato incarico alle
competenti strutture di definire un percorso volto al rafforzamento
del terzo livello di controllo, ovvero la ricostituzione della
struttura di audit interno. Parlo delle competenti strutture e di
definire un percorso di rafforzamento del terzo livello di
controllo, perché sappiamo benissimo che la creazione di una nuova
struttura all'interno della macchina amministrativa comporta tutta
una serie di problematiche.
In caso negativo, l'interpellanza chiede quali siano le
intenzioni del Governo regionale volte a rafforzare e riformare
l'attuale sistema dei controlli. Questo perché? Perché, in sintesi,
se abbiamo ritenuto, non noi ma lo dico in senso lato
l'amministrazione, di eliminare la struttura dell'audit interno -
oggi il sistema dei controlli interni non è definito puntualmente e
soprattutto è impossibile, per come è attualmente concepita la
struttura organizzativa, avere un terzo livello di controllo
fattivo - c'è da capire se effettivamente da oggi in avanti ci sia
o comunque ci siano già state delle considerazioni dal punto di
vista delle valutazioni, anche a fronte di quanto espresso dalla
sezione di controllo della Corte dei conti, se ci sia la volontà di
mettere un tassello in più o comunque la volontà di definire
puntualmente il sistema dei controlli interni che, ripeto, non è
finalizzato, come purtroppo una certa stagione della politica e non
solo ha portato, ad avere sostanzialmente degli ispettori che
girano negli uffici. No, il livello di controllo ha una funzione
preventiva, ma anche e soprattutto di efficienza dei processi.
Il controllo spesso spaventa e preoccupa, in realtà dovrebbe
essere - forse lo dice chi si è occupato nella sua modesta carriera
lavorativa di controlli - anche di supporto a chi fa e a chi è in
prima linea nell'attività amministrativa. E dal punto di vista
degli amministratori dovrebbe essere un presidio in più riguardo a
una sorta di terzietà nelle analisi rispetto alle stesse strutture
e, soprattutto, utile laddove ci siano dei casi particolari per
andare a identificare criticità problematiche e a volte anche veri
e propri buchi nelle procedure, che rischiano poi anche di
comportare delle spiacevoli sorprese, che non avvengono spesso nel
momento in cui si identificano le problematiche, ma magari dopo
molto e che costano anche notevolmente non solo in termini
reputazionali, ma anche magari di danno erariale.
Presidente -
Risponde il presidente della Regione
Lavevaz, ne ha facoltà.
Lavevaz (UV) -
Grazie, collega Aggravi, per questa
iniziativa su un tema di cui abbiamo già parlato, un tema
complesso. Io credo che le osservazioni che sono state formulate,
così come gli auspici espressi dalla sezione regionale di controllo
della Corte dei conti per superare le attuali criticità, siano
senz'altro condivisibili. Ci sono una serie di ordini di problemi
per i quali ad oggi non abbiamo ancora assunto specifiche
determinazioni in merito alla creazione della struttura di
audit
e sono di due tipi: i primi di natura normativa,
quindi di necessità di revisione normativa, gli altri di
aggiornamento dell'organigramma, che si portano dietro questioni di
natura strettamente organizzativa, che sono a oggi abbastanza
problematiche da affrontare per i problemi che tutti conosciamo e
che sono stati anche oggetto delle iniziative di poco fa; parlo
della situazione del personale, della difficoltà di reperimento del
personale. È chiaro che una struttura organizzativa nuova, in
questo momento, non può prescindere da un'analisi e da una
valutazione di carattere più strategico che dia a questa struttura
gambe e modo di poter operare, cosa che a oggi diventa difficile da
immaginare, viste le difficoltà che abbiamo a reperire risorse
umane, nonché le conseguenti anche necessità di ordine finanziario
e tecnologico per poter assicurare un proficuo raccordo delle
diverse forme di controllo interno.
Come accennavo, oltre alle necessità più pratiche, ce ne sono
altre che afferiscono proprio alla struttura normativa della nostra
amministrazione, che richiedono una totale revisione della
disciplina regionale, di rango sia legislativo che di rango
regolamentare, affinché siano individuate nel dettaglio le
responsabilità, le tempistiche, le procedure di verifica e sia
tenuta debita traccia di tutte le attività condotte e degli esiti
conseguiti. Parallelamente a questo devono essere condotte le
necessarie riflessioni volte alla costituzione e alla
incardinazione nell'organigramma regionale di una struttura di
audit interno, da effettuare nell'ambito del più ampio disegno
strategico sulla pianta organica dell'ente.
Considerando che attualmente da un lato non vi è la possibilità
di creare nuove strutture, a meno che non si sopprima una struttura
esistente, perché il numero delle strutture non può essere
modificato, dall'altro abbiamo un problema legato al numero dei
dirigenti in servizio che di fatto è inferiore rispetto al numero
di strutture dirigenziali costituite. Tale sottodimensionamento
generale porta inevitabilmente alla impossibilità a oggi di
garantire l'espletamento delle competenze che sarebbero assegnate a
questo tipo di struttura.
Complessivamente questi due passaggi, quello di revisione
normativa e quello di aggiornamento dell'organigramma, sono dunque
due passaggi di fatto preliminari, ma che sono essenziali affinché
si possa arrivare alla costituzione di una struttura che abbia
questi compiti, che sono comunque molto trasversali e quindi con
procedure molto complesse da gestire.
Presidente -
Per la replica il consigliere Aggravi.
Aggravi (LEGA VDA) -
Vede Presidente, io sono d'accordo
con lei sul fatto che ci sia la necessità di porre una serie di
modifiche regolamentari utili a far meglio funzionare questo
impianto che andrebbe definito e dall'altro lato sono altrettanto
consapevole che è un problema di organigramma, di strutture, di
pesi e di personale. Però vede, se questa struttura non fosse già
stata costituita, io questo lo capirei, ma, avremo modo forse di
parlarne prossimamente, si sa benissimo che le strutture che stanno
al di sotto degli assessorati si fanno e si costruiscono, perché se
l'
audit
interno è stata eliminato, io non penso - con tutto
il rispetto per qualsiasi tipo di struttura - che questa sia stata
eliminata per far posto a una struttura dirigenziale fondamentale
per l'amministrazione.
Mi spiego: togliere il terzo livello di controllo per mettere
qualche altra struttura, non voglio sapere perché, qualcosa ci deve
ovviamente dire. Il fatto che il principio dell'utilità dei
controlli non passi, perché questo è un dato di fatto, al
sottoscritto, ma non solo, spiace moltissimo. Lo dico prima di
tutto nell'interesse proprio di quel livello dirigenziale di cui
lei parlava, perché a un certo punto dovremmo andare a capire se le
strutture che abbiamo sono tutte utili e necessarie per le finalità
che ci si pone, ma questo è un altro discorso che, ripeto, avremo
modo di affrontare.
Io penso che questa struttura sia fondamentale per questo
motivo, perché finalmente abbiamo un collegio dei revisori che
presidia una certa area, che era sostanzialmente non presidiata
fino a qualche tempo fa; lo sappiamo tutti, soprattutto chi è stato
assessore al bilancio. Dall'altro lato ci manca un presidio sui
processi e sull'efficienza dei processi amministrativi, che non è
una cosa banale, perché poi alla fine parliamo sempre di
efficienza, di effetti sui cittadini, di tariffe, di effettività o
comunque del fatto che ci sono delle lunghe tempistiche
nell'espletare le pratiche e quant'altro, però i controlli sono
fondamentali. Lo abbiamo anche capito, tra l'altro, nella redazione
ma anche nell'applicazione delle misure Covid: a un certo punto
giustamente ci si è interrogati su come si potesse meglio gestire i
controlli
ex post
. Si è trovato un modo e si è fatto, e non
è solo per espletare un obbligo normativo, ma lo è soprattutto per
andare a capire se effettivamente quelle misure hanno avuto
l'effetto sperato e, più di tutto, non sono andate a soggetti che
non dovevano ricevere.
Quindi mi perdoni, ma se dovessi dire - ma non è nel mio stile -
"ci rivediamo poi a settembre, adesso è un po' passato il termine",
secondo me è meglio forse il prossimo, ma non troppo, e poi da qui
al prossimo settembre chissà?! Al di là di questo, io inviterei
lei, perché la struttura ovviamente va incardinata sotto l'ala
della Presidenza, ma tutta la Giunta, anche chi magari non è
presente in questo momento e che magari non percepisce allo stesso
modo l'importanza del controllo, che però è fondamentale. È un
presidio prima di tutto per chi fa le cose, per l'amministratore
che dà l'
input
politico, per il coordinatore, per il
dirigente e per chi sta sotto, perché nel momento in cui poi
sorgono dei problemi, come abbiamo già avuto modo di vedere,
un'attività di audit interno permette di andare - ovviamente se
condotta con terzietà e indipendenza - a identificare quelli che
sono i veri problemi che non si ripeteranno.
Questo lo dico perché, secondo me, è un aspetto estremamente
importante, tra l'altro non solo relativamente all'amministrazione,
ma anche chi si occupa di partecipate dovrebbe farsi un
ragionamento, perché laddove c'è un'attività di
governance
su degli enti, è bene che ci sia poi anche un'attività di
governance del controllo, perché altrimenti rischiamo a volte di
perderci anche dei pezzi. Io vorrei che su questo aspetto la
Regione Valle d'Aosta si mettesse un po' più al pari con quelle che
sono le
best practice
di altre realtà e che soprattutto chi
si occupa a livello più alto di amministrazione, quindi non a
livello politico ma a livello della struttura organizzativa,
capisca che il terzo livello di controllo non è fondamentale solo
per la politica o per le autorità altrui, ma soprattutto per loro
stessi che operano tutti i giorni nell'interesse
dell'amministrazione.
