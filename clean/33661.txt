Classificazione
ENERGIA



Oggetto del Consiglio n. 1767 del 20 aprile 2011 - Resoconto
OGGETTO N. 1767/XIII - Disegno di legge: "Nuove disposizioni
in materia di elettrodotti. Abrogazione della legge regionale 15
dicembre 2006, n. 32".
CAPO I
DISPOSIZIONI GENERALI
Articolo 1
(Oggetto e finalità)
1. La presente legge, in conformità alla pianificazione
territoriale ed urbanistica e nell'ambito delle competenze
regionali, disciplina l'esercizio delle funzioni amministrative in
materia di linee elettriche, sottostazioni e cabine di
trasformazione per il trasporto, la trasformazione e la
distribuzione di energia elettrica, di seguito denominate
elettrodotti, ed in particolare delle funzioni concernenti
l'autorizzazione alla costruzione e all'esercizio di elettrodotti
con tensione nominale non superiore a 150 kV non facenti parte
della rete di trasmissione nazionale, in armonia con i principi di
cui alla legge 22 febbraio 2001, n. 36 (Legge quadro sulla
protezione dalle esposizioni a campi elettrici, magnetici ed
elettromagnetici), e nel rispetto di quanto stabilito dal decreto
del Presidente del Consiglio dei ministri 8 luglio 2003 (Fissazione
dei limiti di esposizione, dei valori di attenzione e degli
obiettivi di qualità per la protezione della popolazione dalle
esposizioni ai campi elettrici e magnetici alla frequenza di rete
(50 Hz) generati dagli elettrodotti).
2. La presente legge è finalizzata a garantire:
a) la tutela sanitaria della popolazione, la prevenzione e la
salvaguardia dell'ambiente dall'inquinamento elettromagnetico
generato da elettrodotti;
b) l'ordinato sviluppo, la compatibilità paesaggistica e la
corretta localizzazione degli elettrodotti, in conformità alla
pianificazione territoriale ed urbanistica;
c) la tutela dell'ambiente e del paesaggio, anche mediante
l'individuazione di strumenti ed azioni per il perseguimento di
obiettivi di qualità, in conformità alla normativa statale vigente
in materia;
d) la puntuale disponibilità di energia elettrica nella
crescente qualità e quantità richiesta, allo scopo di migliorare il
benessere e la qualità della vita dei cittadini;
e) i principi di economicità, di efficacia, di efficienza e
di semplificazione dell'azione amministrativa;
f) la tempestiva e completa informazione ai
cittadini.
Articolo 2
(Competenze)
1. La Regione, nell'esercizio delle funzioni di cui
all'articolo 1, fatte salve le competenze attribuite alle Autorità
indipendenti e allo Stato e nel rispetto dei limiti di esposizione,
dei valori di attenzione e degli obiettivi di qualità, nonché dei
criteri e delle modalità da quest'ultimo fissati:
a) autorizza i tracciati degli elettrodotti con tensione non
superiore a 150 kV, prevedendo e segnalando le fasce di rispetto
secondo i parametri fissati dalla normativa statale
vigente;
b) provvede alla concertazione e alla consultazione con il
gestore della rete elettrica di trasmissione nazionale per la
definizione dei tracciati degli elettrodotti con tensione superiore
a 150 kV, ai sensi dell'articolo 5, comma 3, lettera c), della l.
36/2001, anche mediante la stipulazione di protocolli ed accordi di
programma;
c) verifica il rispetto dei limiti di esposizione, delle
misure di cautela dei valori di attenzione e degli obiettivi di
qualità fissati dalla normativa statale vigente, avvalendosi, per
gli aspetti tecnici, dell'Agenzia regionale per la protezione
dell'ambiente (ARPA);
d) esprime parere, nell'ambito della procedura di valutazione
ambientale strategica, sui programmi di sviluppo e sugli
aggiornamenti annuali della rete elettrica di trasmissione
nazionale;
e) promuove e valorizza le iniziative di salvaguardia
ambientale di cui all'articolo 3.
2. I comuni, singolarmente o in forma associata attraverso le
Comunità montane, nell'esercizio delle loro competenze e nel
rispetto della pianificazione territoriale e urbanistica,
perseguono gli obiettivi di qualità, al fine di minimizzare
l'esposizione della popolazione ai campi elettrici e magnetici
generati dagli elettrodotti.
3. L'ARPA effettua il monitoraggio dell'esposizione della
popolazione ai campi elettrici e magnetici generati dagli
elettrodotti.
Articolo 3
(Valorizzazione e salvaguardia ambientale)
1. La Regione, per le finalità di cui all'articolo 1, comma
2, promuove, nel rispetto delle disposizioni statali vigenti,
mediante accordi di programma ovvero mediante la stipulazione di
convenzioni con i gestori o altri soggetti interessati:
a) l'ottimizzazione paesaggistica e ambientale dei progetti
per la realizzazione ed il rifacimento degli elettrodotti;
b) la ricerca, lo sviluppo e l'applicazione di tecnologie che
consentono di minimizzare le emissioni generate dagli
elettrodotti;
c) la realizzazione di campagne e di sistemi di monitoraggio
continuo delle sorgenti elettriche ed elettromagnetiche.
2. Per le finalità di cui al comma 1, lettera a), la
struttura regionale competente in materia di elettrodotti, di
seguito denominata struttura competente, valuta l'ottimizzazione
dei progetti per la realizzazione ed il rifacimento degli
elettrodotti rispetto ai seguenti obiettivi:
a) il coordinamento e la compatibilità delle scelte
progettuali relative alle opere autorizzate ai sensi della presente
legge sia con le destinazioni urbanistiche in vigore sia con il
complessivo assetto derivante dagli atti di pianificazione
territoriale, ambientale e paesaggistica;
b) la mitigazione dell'impatto visivo e degli elementi di
contrasto degli elettrodotti progettati e dei rispettivi tracciati,
in rapporto ai valori e alle funzioni proprie del contesto
interessato;
c) la scelta di tecnologie atte a ridurre l'impatto rispetto
alle riconosciute esigenze di salvaguardia e valorizzazione
ambientale.
3. Per i progetti sottoposti a valutazione di impatto
ambientale (VIA) ai sensi della legge regionale 26 maggio 2009, n.
12 (Legge comunitaria 2009), la valutazione dell'ottimizzazione
rispetto agli obiettivi di cui al comma 2 è effettuata nell'ambito
dell'istruttoria relativa alla valutazione di impatto
ambientale.
Articolo 4
(Programmi di sviluppo e piani di riqualificazione
ambientale)
1. Il gestore della rete elettrica di trasmissione nazionale
presenta annualmente alla Regione il programma di sviluppo della
rete, corredato di un'analisi di compatibilità ambientale, ai fini
dell'espressione del parere di cui all'articolo 2, comma 1, lettera
d), provvedendo, inoltre, a mettere a disposizione i relativi
aggiornamenti annuali, ivi compresi quelli determinati da
provvedimenti normativi, di sicurezza e di tutela ambientale e
sanitaria.
2. Il parere è espresso dal Presidente della Regione, sentiti
gli assessori regionali competenti.
3. La Regione, nell'ambito di quanto previsto dai capi III e
IV della legge regionale 5 febbraio 2004, n. 1 (Disposizioni in
materia di riqualificazione urbanistica, ambientale e paesaggistica
e di definizione degli illeciti edilizi nel territorio della Valle
d'Aosta), e con le modalità ivi stabilite, predispone piani per la
riqualificazione ambientale di aree interessate
dall'attraversamento di elettrodotti che prevedano l'interramento
dei cavi o di porzioni di essi o la loro dislocazione.
CAPO II
TITOLI ABILITATIVI ALLA COSTRUZIONE E ALL'ESERCIZIO DI
ELETTRODOTTI
Articolo 5
(Autorizzazione e segnalazione di inizio lavori)
1. Sono soggetti ad autorizzazione la costruzione e
l'esercizio di elettrodotti per il trasporto, la trasformazione e
la distribuzione di energia elettrica di tensione nominale di
esercizio non superiore a 150 kV, la realizzazione di opere
accessorie, nonché le variazioni delle caratteristiche elettriche o
del tracciato di elettrodotti esistenti, salvo quanto previsto dal
comma 2.
2. Fermo restando il rispetto dei limiti di esposizione, dei
valori di attenzione e degli obiettivi di qualità fissati dalla
normativa statale vigente, in assenza di opposizioni da parte dei
privati interessati, sono soggetti alla sola segnalazione di inizio
lavori:
a) la costruzione e l'esercizio delle linee e degli impianti
elettrici con tensione nominale superiore a 1.000 V e fino a 20.000
V, la cui lunghezza non sia superiore a 2.000 metri, che si
derivino da altri già autorizzati;
b) la costruzione e l'esercizio delle linee e degli impianti
elettrici in cavo sotterraneo con tensione nominale superiore a
1.000 V e fino a 20.000 V, di qualunque lunghezza, da realizzarsi
su sedi stradali, suoli pubblici o privati, previa acquisizione del
consenso dei proprietari;
c) le opere accessorie e l'allestimento elettrico di cabine
con opere edilizie esistenti o già autorizzate;
d) le varianti e gli spostamenti, di sviluppo complessivo non
superiore a 2.000 metri, di elettrodotti esistenti di tensione
nominale superiore a 1.000 V e fino a 20.000 V;
e) i rifacimenti degli elettrodotti di tensione nominale
superiore a 1.000 V e fino a 20.000 V, anche con varianti di
tracciato che non comportino, rispetto all'asse del tracciato
originario, scostamenti superiori a 40 metri.
3. La segnalazione di inizio lavori, sottoscritta dal legale
rappresentante dell'esercente, deve essere presentata alla
struttura competente e al Comune territorialmente interessato,
corredata di una relazione tecnica illustrativa delle
caratteristiche dell'impianto, di una corografia con l'indicazione
delle opere da realizzare e di una dichiarazione dell'esercente
attestante l'acquisizione dei provvedimenti autorizzativi e degli
assensi comunque denominati delle amministrazioni interessate e la
conformità delle opere a quanto prescritto dalla normativa tecnica
vigente.
4. Dalla data di presentazione della segnalazione di inizio
lavori il richiedente può procedere alla realizzazione dell'opera.
La struttura competente, in caso di accertata carenza dei requisiti
e dei presupposti di cui ai commi 2 e 3, nel termine di sessanta
giorni dal ricevimento della segnalazione, adotta motivati
provvedimenti di divieto di prosecuzione dell'attività e di
rimozione degli eventuali effetti dannosi di essa, salvo che, ove
ciò sia possibile, l'interessato provveda a conformare alla
normativa vigente detta attività ed i suoi effetti entro un termine
fissato dalla struttura competente, in ogni caso non inferiore a
trenta giorni.
5. Il richiedente deve comunicare alla struttura competente
la data di ultimazione dei lavori corredata della dichiarazione di
regolare entrata in esercizio dell'impianto.
6. Acquisiti i provvedimenti autorizzativi eventualmente
necessari, è consentito all'esercente di costruire ed esercire
impianti elettrici con tensione nominale fino a 1.000 V che si
diramano da un impianto preesistente. Le opere strutturali, ovvero
la posa dei sostegni e dei cavidotti sulle pubbliche strade, sono
soggette a segnalazione di inizio lavori presentata al Comune
territorialmente interessato e corredata della documentazione di
cui al comma 3. Dalla data di presentazione della segnalazione, il
richiedente può procedere alla realizzazione dell'opera. Qualora le
opere implichino procedure espropriative o imposizioni di servitù,
le stesse sono soggette all'autorizzazione di cui al comma 1. Gli
impianti con tensione nominale fino a 1.000 V compresi
nell'autorizzazione di cui al comma 1 non necessitano di
segnalazione di inizio lavori.
7. Non sono soggetti ad autorizzazione né a segnalazione di
inizio lavori gli interventi di manutenzione ordinaria degli
impianti esistenti, ivi compresa la sostituzione di parte dei
componenti e sostegni degli stessi anche in ragione all'evoluzione
tecnologica.
Articolo 6
(Istanza di autorizzazione e avvio dell'istruttoria)
1. Al fine dell'ottenimento dell'autorizzazione di cui
all'articolo 5, comma 1, gli interessati presentano alla struttura
competente apposita istanza, corredata di una corografia su scala
non inferiore a 1:25.000 e di una relazione tecnica illustrativa
delle caratteristiche degli impianti.
2. Entro dieci giorni dalla presentazione dell'istanza, la
struttura competente verifica la completezza della documentazione e
richiede eventuali integrazioni, indicando il termine entro cui
presentarle. Decorso il termine stabilito senza che siano state
presentate integrazioni, l'istanza è dichiarata non
procedibile.
3. L'istanza e la relativa documentazione restano depositate,
durante l'istruttoria, presso la struttura competente a
disposizione del pubblico, delle strutture regionali e degli altri
enti interessati.
4. Il richiedente, entro quindici giorni dalla presentazione
dell'istanza, provvede, a proprie spese, a trasmettere copia
dell'istanza al Ministero dello sviluppo economico ai sensi
dell'articolo 111, comma secondo, del regio decreto 11 dicembre
1933, n. 1775 (Testo unico delle disposizioni di legge sulle acque
e impianti elettrici).
5. La struttura competente, ove non vi abbia provveduto il
richiedente, entro quindici giorni dalla presentazione
dell'istanza, provvede a:
a) pubblicare nel Bollettino ufficiale della Regione l'avviso
di avvenuto deposito dell'istanza di autorizzazione con
l'indicazione del termine di trenta giorni per la presentazione di
osservazioni da parte di chiunque vi abbia interesse e delle
modalità di presentazione delle stesse alla struttura
competente;
b) comunicare ai comuni territorialmente interessati
l'avvenuta presentazione dell'istanza, trasmettendo copia della
documentazione allegata alla stessa;
c) trasmettere copia dell'istanza alle strutture regionali e
agli altri enti invitati alla conferenza di servizi di cui
all'articolo 9.
6. Ove ritenuto necessario, la struttura competente può
effettuare sopralluoghi nelle aree interessate dall'opera; al
sopralluogo possono partecipare il richiedente, nonché altri enti o
strutture regionali interessati, allo scopo preventivamente
informati.
7. I comuni territorialmente interessati provvedono
a:
a) dare notizia del deposito dell'istanza, mediante avviso
pubblicato nell'albo pretorio per quindici giorni consecutivi, per
consentire la presentazione di osservazioni alla struttura
competente da parte di chiunque vi abbia interesse;
b) trasmettere copia del referto della pubblicazione di cui
alla lettera a) alla struttura competente;
c) predisporre idonea documentazione attestante la conformità
urbanistica, lo stato dei luoghi, le interferenze e l'indicazione
delle richieste di costruzione in atto relative al proprio
territorio da fornire, entro trenta giorni, alla struttura
competente nell'ambito del procedimento per il rilascio del
provvedimento di cui all'articolo 10, comma 1.
Articolo 7
(Istruttoria)
1. La struttura competente, entro il termine di trenta giorni
dalla data di presentazione dell'istanza di cui all'articolo 6,
comma 1, anche su richiesta del richiedente, può convocare una
riunione valutativa preliminare con le strutture regionali, gli
enti e i soggetti interessati alla realizzazione dell'opera, al
fine di pervenire ad una prima valutazione sulla fattibilità
dell'opera stessa.
2. Entro dieci giorni dalla riunione di cui al comma 1, la
struttura competente comunica al richiedente le determinazioni
assunte in esito della riunione, le quali possono anche consistere
nella richiesta motivata di apportare modificazioni al progetto
presentato o di integrare la documentazione tecnica
presentata.
3. Il termine di cui all'articolo 9, comma 1, è sospeso nei
casi in cui si renda necessaria l'attivazione di una procedura di
deroga in relazione alla presenza degli ambiti inedificabili di cui
al titolo V della legge regionale 6 aprile 1998, n. 11 (Normativa
urbanistica e di pianificazione territoriale della Valle d'Aosta),
ovvero qualora il richiedente ne faccia motivata richiesta.
Articolo 8
(Valutazione di impatto ambientale)
1. Nel caso in cui l'istanza di cui all'articolo 6, comma 1,
abbia ad oggetto elettrodotti soggetti a valutazione di impatto
ambientale ai sensi della l.r. 12/2009, si applica la procedura
istruttoria ivi prevista.
2. Il termine di cui all'articolo 9, comma 1, è sospeso sino
all'adozione, da parte della Giunta regionale, della deliberazione
di cui all'articolo 23 della l.r. 12/2009.
Articolo 9
(Conferenza di servizi)
1. Entro quarantacinque giorni dalla data di pubblicazione
nel Bollettino ufficiale della Regione dell'avviso di avvenuto
deposito dell'istanza di cui all'articolo 6, comma 5, lettera a),
la struttura competente indice una conferenza di servizi ai sensi
del capo VI della legge regionale 6 agosto 2007, n. 19 (Nuove
disposizioni in materia di procedimento amministrativo e di diritto
di accesso ai documenti amministrativi), al fine di acquisire i
pareri, i nulla osta e gli assensi comunque denominati da parte
delle strutture e degli enti pubblici competenti, nonché delle
autorità interessate ai sensi dell'articolo 120 del r.d.
1775/1933.
Articolo 10
(Conclusione del procedimento)
1. Entro dieci giorni dalla conclusione favorevole dei lavori
della conferenza di servizi di cui all'articolo 9, il dirigente
della struttura competente autorizza, con proprio provvedimento da
pubblicare nel Bollettino ufficiale della Regione, la costruzione e
l'esercizio provvisorio dell'opera. Il provvedimento può dichiarare
la pubblica utilità, l'urgenza e l'indifferibilità dei lavori e
delle opere ed ogni altra condizione necessaria a giustificare
l'occupazione di urgenza delle aree interessate dalla costruzione
degli elettrodotti.
2. Il provvedimento di cui al comma 1 sostituisce, anche ai
fini urbanistici ed edilizi, ogni altra autorizzazione,
concessione, parere o nulla osta comunque denominati necessari alla
realizzazione e all'esercizio degli elettrodotti e costituisce
variante agli strumenti urbanistici vigenti.
3. Il titolare dell'autorizzazione deve:
a) adottare, sotto la propria responsabilità, tutte le misure
tecniche e di sicurezza stabilite dalla normativa vigente per la
costruzione, l'esercizio e la variazione dei tracciati degli
elettrodotti;
b) trasmettere alla struttura competente le dichiarazioni di
inizio e di fine dei lavori. I lavori devono iniziare entro due
anni dalla data di comunicazione del provvedimento di
autorizzazione e terminare entro cinque anni dalla medesima
data;
c) provvedere all'accatastamento delle cabine e di eventuali
altri manufatti edilizi;
d) trasmettere alla struttura competente, ai comuni
territorialmente interessati e all'ARPA la dichiarazione di
regolare entrata in esercizio degli elettrodotti oggetto di
intervento e delle opere accessorie.
4. Eventuali varianti all'intervento e alle opere accessorie
autorizzate ai sensi dell'articolo 5, comma 1, che si rendano
necessarie in corso d'opera, devono essere autorizzate con la
medesima procedura prima della loro realizzazione. Le varianti
all'intervento e alle opere accessorie oggetto di segnalazione di
inizio lavori, ai sensi dell'articolo 5, comma 2, possono essere
realizzate in corso d'opera e segnalate alla struttura competente
prima dell'autorizzazione all'esercizio definitivo di cui
all'articolo 11, comma 8, ovvero contestualmente alla dichiarazione
di cui all'articolo 11, comma 7.
5. La realizzazione di linee ed impianti elettrici non è
soggetta al rilascio di titoli abilitativi edilizi. La costruzione
di opere edilizie adibite a cabine elettriche primarie e secondarie
con strutture di fondazione è soggetta, rispettivamente, a
concessione edilizia o a denuncia di inizio attività ai sensi della
l.r. 11/1998. L'interessato può richiedere che i predetti
interventi siano autorizzati con il provvedimento di cui al comma
1.
Articolo 11
(Collaudo)
1. Qualora il Ministero competente non presenti opposizione
ai sensi del decreto interministeriale del 21 marzo 1988, n. 449
(Approvazione nelle norme tecniche per la progettazione,
l'esecuzione e l'esercizio delle linee elettriche aeree esterne),
gli elettrodotti e le opere accessorie sono sottoposti a collaudo a
cura e spese del titolare dell'autorizzazione, entro l'anno
successivo ai primi tre anni dall'entrata in esercizio dell'opera
autorizzata.
2. In
sede di collaudo, il collaudatore deve
accertare:
a) l'avvenuta ultimazione dei lavori;
b) la funzionalità delle opere, anche in base alle
caratteristiche tecniche dei materiali e dei complessi
costruttivi;
c) la conformità delle opere al progetto e alle eventuali
varianti e la loro rispondenza alle eventuali prescrizioni tecniche
stabilite dall'autorizzazione;
d) il rispetto dei valori limite previsti dalle disposizioni
vigenti per i livelli di esposizione ai campi elettrici e magnetici
della popolazione residente;
e) l'adempimento di ogni altro obbligo particolare imposto
dall'autorizzazione stessa.
3. Qualora i materiali e le strutture degli elettrodotti e
delle relative opere siano conformi ai modelli unificati già
sottoposti a verifica e collaudo di tipo, secondo quanto previsto
dal decreto interministeriale 449/1988, gli accertamenti di cui al
comma 2, lettera b), sono ad ogni effetto sostituiti da un
attestato del titolare dell'autorizzazione che confermi tali
circostanze.
4. Il collaudatore è nominato dalla struttura competente e
deve essere scelto tra tecnici qualificati esperti in materia di
costruzione di linee ed impianti elettrici, non collegati
professionalmente, né economicamente in modo diretto o indiretto al
titolare dell'autorizzazione relativamente all'opera da
collaudare.
5. Le operazioni di collaudo sono riportate su apposito
verbale, redatto dal professionista incaricato, in due originali,
da inviare rispettivamente alla struttura competente e al titolare
dell'autorizzazione.
6. Il verbale di collaudo si intende tacitamente approvato
qualora, entro trenta giorni dal suo ricevimento, la struttura
competente all'autorizzazione non sollevi alcun rilievo.
7. Nei casi di cui all'articolo 5, comma 2, il collaudo può
essere sostituito, ad ogni effetto di legge, da una dichiarazione
dell'esercente attestante l'esatto adempimento di quanto previsto
dal comma 2, nonché la conformità dell'opera alla normativa tecnica
vigente.
8. In
caso di esito favorevole del collaudo, il
dirigente della struttura competente autorizza, con proprio
provvedimento, l'esercizio definitivo della linea.
9. Qualora il collaudo abbia dato esito negativo, il
collaudatore invia una motivata relazione al titolare
dell'autorizzazione e alla struttura competente, la quale provvede
a determinare, sentito il titolare, gli interventi necessari da
effettuarsi entro un congruo termine.
10. Il titolare dell'autorizzazione provvede, a proprie
spese, all'esecuzione delle modifiche disposte, a conclusione delle
quali richiede un nuovo collaudo diretto a verificare
l'ottemperanza a quanto stabilito nella relazione di cui al comma
9. L'esito del collaudo è certificato ai sensi del comma 5.
11. La mancata o inadeguata esecuzione delle modifiche
disposte nel termine assegnato, accertata ai sensi del comma 9,
comporta la revoca dell'autorizzazione. Il provvedimento di revoca
è adottato dalla struttura competente e pubblicato nel Bollettino
ufficiale della Regione. Con il provvedimento di revoca è assegnato
un congruo termine per la demolizione o la rimozione dell'impianto
già autorizzato, alla quale provvede, in caso di inerzia del
soggetto obbligato, ed a spese di quest'ultimo, la struttura
competente.
CAPO III
DISPOSIZIONI PARTICOLARI
Articolo 12
(Pubblica utilità, urgenza e indifferibilità)
1. Per i lavori e le opere relativi alla costruzione di
elettrodotti è dichiarata la pubblica utilità, urgenza ed
indifferibilità qualora alla loro realizzazione provvedano i
titolari di concessione statale e negli altri casi previsti dalla
legge. In ogni altro caso, su istanza del richiedente e nel
rispetto delle disposizioni vigenti in materia, con il
provvedimento di autorizzazione possono essere dichiarate la
pubblica utilità, l'urgenza e l'indifferibilità dei lavori e delle
opere e la sussistenza di ogni altra condizione necessaria a
giustificare l'occupazione di urgenza delle aree interessate dalla
costruzione degli elettrodotti. Il provvedimento di autorizzazione
dell'opera indica i termini entro i quali devono avere inizio e
fine le espropriazioni e i lavori.
Articolo 13
(Somma urgenza)
1. Le disposizioni di cui al capo II non si applicano nel
caso in cui i lavori e le opere relativi ad elettrodotti siano
determinati da:
a) guasti, anomalie e danni anche provocati da terzi;
b) situazioni di pericolo per persone, animali o
cose;
c) situazioni in cui è prioritariamente necessario garantire
la continuità nell'erogazione dell'energia;
d) eventi calamitosi per i quali sia stato dichiarato lo
stato di emergenza;
e) installazioni qualificate dalla Regione o dai comuni come
connesse ad eventi di pubblico interesse;
f) ulteriori ragioni di urgenza individuate dalla Giunta
regionale con propria deliberazione.
2. Terminata l'urgenza, i lavori e le opere di cui al comma 1
devono essere autorizzati con le modalità di cui al capo
II.
Articolo 14
(Domanda in sanatoria)
1. I titolari di elettrodotti costruiti in assenza
dell'autorizzazione di cui all'articolo 5, comma 1, possono
richiedere l'autorizzazione in sanatoria, presentando apposita
istanza alla struttura competente con le modalità di cui
all'articolo 6.
2. I titolari di elettrodotti costruiti in assenza della
segnalazione di cui all'articolo 5, comma 2, possono presentare la
predetta segnalazione, in sanatoria, con le modalità di cui
all'articolo 5, comma 3.
3. In
seguito alle procedure di cui agli articoli 220,
221, 222, 223 e 224 del r.d. 1775/1933 e fatta salva l'applicazione
delle sanzioni di cui all'articolo 20, alle istanze e alle
segnalazioni in sanatoria si applicano le disposizioni di cui al
capo II, ad esclusione dell'articolo 7.
Articolo 15
(Spostamenti per ragioni di pubblico interesse)
1. Il dirigente della struttura competente, anche su
richiesta dei comuni territorialmente interessati, può ordinare,
con proprio provvedimento, lo spostamento, anche parziale, o la
modifica dei tracciati di elettrodotti per ragioni di pubblico
interesse.
2. Il provvedimento di cui al comma 1 autorizza lo
spostamento o la modifica imposti ed equivale a dichiarazione di
pubblica utilità, indifferibilità ed urgenza dei lavori e delle
opere necessari allo scopo. Nel provvedimento è inoltre indicato
l'ammontare dell'indennizzo da corrispondere alla società o impresa
titolare dell'elettrodotto.
Articolo 16
(Piani di risanamento)
1. Ai sensi dell'articolo 9 della l. 36/2001, i gestori degli
elettrodotti con tensione non superiore a 150 kV presentano alla
struttura competente una proposta di piano di risanamento.
2. Le proposte di piano di risanamento di cui al comma 1 sono
approvate dal dirigente della struttura competente, sentiti i
comuni interessati ed acquisito il parere tecnico dell'ARPA. Il
provvedimento di approvazione può indicare le modifiche, le
integrazioni e le prescrizioni eventualmente necessarie, i cui
oneri realizzativi sono posti a carico dei proprietari degli
elettrodotti.
3. In
caso di inerzia o inadempienza da parte dei
gestori, i piani di risanamento degli elettrodotti con tensione non
superiore a 150 kV sono adottati dalla Regione, con deliberazione
della Giunta regionale, avvalendosi del supporto tecnico dell'ARPA
sulla base di un programma di priorità degli interventi da
effettuare.
4. Il mancato risanamento, in ottemperanza alle prescrizioni
del piano, degli elettrodotti con tensione non superiore a 150 kV,
dovuto all'inerzia o all'inadempienza dei proprietari degli
elettrodotti o di coloro che ne abbiano la disponibilità, comporta
la disattivazione dei suddetti impianti, garantendo comunque i
diritti degli utenti all'erogazione del servizio di pubblica
utilità. La disattivazione è disposta con decreto del Presidente
della Regione, per un periodo non superiore a sei mesi, su
segnalazione dell'ARPA.
Articolo 17
(Elettrificazione prevista dal piano di sviluppo
rurale)
1. Per la realizzazione di elettrodotti previsti dai piani di
sviluppo rurale e richiesti da pubbliche amministrazioni, le
società o le imprese distributrici di energia elettrica sono
esentate dal pagamento di qualsiasi canone o corrispettivo per
l'utilizzo dei beni del demanio e del patrimonio della Regione e
dei comuni.
2. L'esenzione di cui al comma 1 non pregiudica il diritto al
risarcimento dei danni cagionati durante la costruzione
dell'elettrodotto, anche per effetto delle necessarie occupazioni
temporanee.
Articolo 18
(Censimento e catasto degli elettrodotti)
1. I gestori delle reti di trasmissione e distribuzione di
energia elettrica forniscono alla struttura competente la mappa
completa delle proprie reti di distribuzione al fine
dell'implementazione del catasto istituito ai sensi dell'articolo
18 della legge regionale 15 dicembre 2006, n. 32 (Disposizioni in
materia di elettrodotti).
2. La Regione può stipulare apposite convenzioni con i
gestori delle reti al fine di disciplinare il trattamento, la
divulgazione e la diffusione delle informazioni di cui al comma
1.
CAPO IV
VIGILANZA E SANZIONI
Articolo 19
(Vigilanza)
1. Fatte salve le attribuzioni riconosciute dallo Stato agli
ufficiali e agenti di polizia giudiziaria, alla struttura
competente, ai comuni e al Corpo forestale della Valle d'Aosta
spettano la vigilanza ed il controllo sull'osservanza delle
disposizioni di cui alla presente legge.
Articolo 20
(Sanzioni)
1. L'esecuzione delle opere previste dalla presente legge,
senza il prescritto titolo abilitativo di cui all'articolo 5,
comporta l'applicazione di una sanzione amministrativa, a carico
del proprietario, da euro 50 a euro 500 per elettrodotti fino a
1.000 V, da euro 500 a euro 3.000 per elettrodotti da 1.000 V a
20.000 V, da euro 3.000 a euro 15.000 per elettrodotti da 20.000 V
fino a 150.000 oltre l'eventuale disattivazione dell'impianto con
le modalità previste dall'articolo 16, comma 4.
2. In
caso di violazione delle disposizioni statali
vigenti in materia di tutela dagli effetti dell'esposizione ai
campi elettrici, magnetici ed elettromagnetici, si applica
l'articolo 15 della l. 36/2001. All'irrogazione delle sanzioni
provvede il dirigente della struttura competente, sulla base degli
accertamenti tecnici effettuati dall'ARPA.
3. Fatto salvo quanto previsto dal comma 2, all'irrogazione
delle sanzioni di cui al presente articolo provvede il Presidente
della Regione, sulla base degli accertamenti effettuati dai
soggetti preposti alla vigilanza ai sensi dell'articolo 19.
4. Per l'applicazione delle sanzioni di cui al presente
articolo, si osservano le disposizioni di cui alla legge 24
novembre 1981, n. 689 (Modifiche al sistema penale).
CAPO V
DISPOSIZIONI FINALI E FINANZIARIE
Articolo 21
(Rinvio)
1. Entro sei mesi dalla data di entrata in vigore della
presente legge, la Giunta regionale definisce, con propria
deliberazione da pubblicarsi nel Bollettino ufficiale della
Regione, ogni altro adempimento o aspetto procedimentale relativo
alla disciplina di cui alla presente legge, ivi compresa la
documentazione da allegare alle segnalazioni e alle istanze
autorizzative previste.
Articolo 22
(Disposizioni finanziarie)
1. L'onere complessivo a carico del bilancio regionale
derivante dall'applicazione degli articoli 3, 11, comma 11, 15 e 16
è determinato in euro 1.000.000 a decorrere dall'anno 2012.
2. L'onere di cui al comma 1 trova copertura nello stato di
previsione della spesa del bilancio della Regione per il triennio
2011/2013 nell'area omogenea 1.14.1 (Tutela ambiente e
urbanistica).
3. Al finanziamento dell'onere di cui al comma 1, si provvede
mediante l'utilizzo degli stanziamenti iscritti nello stesso
bilancio nell'UPB 1.14.1.20 (Investimenti per la tutela, recupero,
valorizzazione dell'ambiente e del paesaggio).
4. I proventi derivanti dalle sanzioni di cui all'articolo 20
sono introitati nello stato di previsione delle entrate del
bilancio della Regione.
5. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 23
(Abrogazione)
1. La legge regionale 15 dicembre 2006, n. 32, è
abrogata.
Articolo 24
(Entrata in vigore)
1. Le disposizioni di cui agli articoli 3, 11, comma 11, 15 e
16 entrano in vigore il 1° gennaio 2012.
Presidente
- Il disegno di legge regionale ha avuto il
parere favorevole a maggioranza, con un emendamento, della III
Commissione, il parere favorevole a maggioranza della II
Commissione e il parere favorevole del Consiglio permanente degli
enti locali. Sono stati presentati 14 emendamenti dai gruppi ALPE e
Partito Democratico.
La parola al relatore, Consigliere Bieler.
Bieler (UV)
- La loi regionale n° 32 du 15 décembre 2006:
"Dispositions en matière de lignes électriques", entrée en vigueur
le 29 décembre 2006, réglemente l'exercice des fonctions
administratives en matière de lignes électriques, sous-stations et
cabines de transformation pour le transport, la transformation et
la distribution d'énergie électrique, et les lignes électriques en
général, et réglemente en particulier l'exercice des fonctions
concernant l'autorisation de la construction et de la gestion de
lignes électriques avec tension nominale non supérieure a 150
kilovolts, conformément avec les principes inhérents à la loi n° 36
du 22 février 2011 (Legge quadro sulla protezione dalle esposizioni
a campi elettrici, magnetici ed elettromagnetici), et dans le
respect de ce qui a été établi par le décret du Président du
Conseil des ministres du 8 juillet 2003 (Fissazione dei limiti di
esposizione, dei valori di attenzione e degli obiettivi di qualità
per la protezione della popolazione dalle esposizioni ai campi
elettrici e magnetici alla frequenza di rete (50 Hz) generati dagli
elettrodotti).
La necessité pour la Région de se doter de sa propre législation
en matière de lignes électriques se fondait principalement sur
l'exigence de faire un peu d'ordre par rapport à un cadre normatif
qui apparaissait, et c'est encore le cas aujourd'hui, pour le moins
peu structuré.
La construction et la gestion de lignes électriques sont en
effet réglementées par le décret royal n° 1775 du 11 décembre 1933
et par le règlement d'application s'y rapportant, approuvé par
décret du Président de la République n° 1062 du 21 juin 1968. Sont
successivement intervenues en la matière la loi de nationalisation
de l'énergie électrique, les dispositions pour la privatisation,
parmi lesquelles en particulier le décret-loi n° 333 du 11 juillet
1992, converti par modifications par la loi n° 359 du 8 août 1992,
qui a disposé la privatisation de IRI, ENI, INA et ENEL.
Cependant, le décret d'application, qui sur la base des
prévisions contenues dans cette loi aurait dû être adopté, afin de
respecter aussi les principes généraux de la législation en vigueur
en la matière, en premier lieu le décret royale n° 1755 de 1933,
n'a jamais été promulgué. De la même manière, le règlement
d'application prévu par la loi n° 36 du 22 février 2001 n'a pas été
promulgué, qui devrait disposer la simplification et la
réorganisation des dispositions en vigueur, avec une attention
particulière à celles contenues dans le décret royal n° 1775 de
1933. Jusqu'à aujourd'hui, à côté du décret royal n° 1775 de 1933
et du décret du Président de la République n° 1062 de 1968, il
existe de nombreuses autres dispositions concernant ce secteur,
parmi lesquels le règlement approuvé par décret du Président du
Conseil des ministres en date du 8 juillet 2003, lequel - en
application de ce qui est établi par la loi n° 36 de 2001
précédemment citée - fixe les limites d'exposition, les valeurs
d'attention et les objectifs de qualité pour la protection de la
population des expositions aux champs électriques et magnétiques à
la fréquence de réseau.
En considération de ce cadre normatif national, la loi régionale
n° 32 de 2006 entendait donc dicter, dans le cadre des compétences
revenant à la Région, une réglementation inhérente à l'exercice des
fonctions administratives en matière de lignes électriques, pour la
protection et sauvegarde de l'environnement, ainsi qu'établir
quelques principes de simplification et de transparence de l'action
administrative. La nécessité pour la Région de revoir la précédente
législation en matière de lignes électriques vient de l'exigence
d'adapter la norme régionale existante aux principes de
simplification, bon déroulement et transparence des procédures
administratives énoncés par la normative nationale et régionale en
la matière. C'est dans ce sens, celui de la simplification, que
sont ressortis quelques aspects dans l'application de la loi
régionale en vigueur en matière de lignes électriques sur lesquels
procéder à un assouplissement: temps de la procédure
d'autorisation; identification d'une procédure simplifiée pour des
interventions "mineures"; charges administratives et financières
revenant au sujet demandant l'autorisation; essai des lignes
électriques.
Le présent projet de loi se veut donc un instrument de
simplification administrative prévoyant la réduction des délais
pour la conclusion de la procédure, la présentation d'une instance
simplifiée, l'identification, pour la réalisation d'interventions
précises, d'une simple signalisation de début des travaux et la
définition de la procédure d'essai, dans le respect des principes
fondamentaux établis par le législateur national pour la protection
et la sauvegarde de l'environnement. Merci.
Presidente
- Dichiaro aperta la discussione generale.
La parola al Consigliere Giuseppe Cerise.
Cerise G. (ALPE)
- Intervengo brevemente per dire che
condividiamo sostanzialmente le finalità di questa legge quando si
parla di semplificazione, di tutela del territorio, di tutela della
salute dei cittadini; per quanto ci riguarda, questo contesto
sfonda una porta aperta. Bisogna poi far sì che quanto enunciato
nella finalità trovi rispondenza concreta nell'articolato, è questa
la ragione per cui assieme ai colleghi del PD abbiamo presentato
degli emendamenti, che, a nostro avviso, vanno in questa direzione.
Sono 14 emendamenti, ma una buona parte sono assimilabili e vertono
sostanzialmente al rafforzamento dell'attenzione che si deve porre
sulla tutela della salute, richiamando l'attenzione alle fasce di
rispetto riguardo all'inquinamento elettromagnetico generato dagli
elettrodotti. Gli emendamenti prendono spunto dalle osservazioni
che erano state formulate in audizione in commissione da parte del
Direttore dell'ARPA e sono osservazioni che abbiamo ritenuto
pertinenti e degne di essere sottoposte all'attenzione di questa
Assemblea. Un emendamento al quale attribuiamo un'importanza
rilevante è quello relativo alla competenza comunale, che, secondo
il disposto del disegno di legge in oggetto, si ridurrebbe alla
partecipazione alla Conferenza dei servizi, in quanto l'articolo 10
prevede che a conclusione del procedimento il dirigente della
struttura competente autorizzi l'opera e questo provvedimento
sostituisce ogni altra autorizzazione di carattere urbanistico ed
edilizio. Auspicheremmo un ruolo più marcato dei Comuni in questo
contesto, evitando comunque di appesantire l'iter, perché è una
legge che si pone un obiettivo di semplificazione e non saremo
sicuramente noi a proporre degli emendamenti che possano andare ad
appesantire quell'iter. Vi è poi l'emendamento relativo alle
sanzioni previste qualora l'intervento venga realizzato in assenza
del prescritto titolo abitativo; qui il problema è che riteniamo
irrilevanti alcune di queste sanzioni, allora potrebbe indurre
qualcuno a dire:
"se poi si riduce per accelerare i tempi, io
realizzo tutto e poi a sanatoria pagherò la sanzione e comunque ho
risparmiato alcuni mesi di tempo per la realizzazione
dell'opera"
. Entreremo poi più nei particolari
nell'illustrazione dei singoli emendamenti, il nostro approccio a
questo disegno di legge è comunque propositivo, in quanto gli
emendamenti proposti non appesantirebbero assolutamente l'iter e
non pregiudicherebbero la semplificazione, che è una delle finalità
di questo provvedimento legislativo. Alla luce dell'approccio che
ci sarà al riguardo dei nostri emendamenti, faremo le valutazioni
conclusive.
Presidente
- Se nessuno chiede la parola, dichiaro chiusa
la discussione generale.
La parola all'Assessore al territorio e ambiente, Manuela
Zublena.
Zublena (UV)
- Grazie Presidente. Ringrazio il
Consigliere Bieler per la relazione, nella quale sono già stati
evidenziati i punti salienti alla base della modifica della legge
precedente e della proposta del nuovo testo. Voglio inoltre
ringraziare la III Commissione per il lavoro fatto, che è stato,
come sempre, piuttosto approfondito. Si tratta in questo caso di
una legge molto tecnica e specialistica, che si riferisce anche a
un contesto normativo abbastanza ampio riguardante molte
discipline: si va dall'urbanistica all'aspetto paesaggistico,
all'aspetto ambientale e sanitario; soprattutto l'ambito di tutela
ambientale e sanitaria è soggetto ad evoluzioni molto frequenti e
anche importanti. Tocchiamo qui anche il tema dell'energia;
parlando di reti di trasporto e distribuzione di energia elettrica,
non possiamo non prescindere anche dal tema così sentito della
domanda di energia elettrica, che è sempre in continua crescita sia
in termini quantitativi, ma anche di efficienza e di qualità. È un
tema oggetto di attenzione e anche di impulso verso la promozione
di utilizzo di fonti energetiche alternative, che chiaramente
comportano ricadute sulla rete di trasporto e distribuzione
presente sul territorio.
Proprio perché la legge è interdisciplinare, credo sia stato
importante il lavoro svolto dall'architetto Rollandoz Stefania,
dipendente dell'Assessorato, che ha coordinato il gruppo di lavoro
che ha lavorato nel corso del 2010; esso ha visto la partecipazione
di numerosi uffici dell'Amministrazione regionale, la Direzione
ambiente, il Servizio VIA, la Sovrintendenza e naturalmente l'ARPA.
Questo gruppo ha sentito e consultato i gestori, che sono i
soggetti più direttamente coinvolti sulla tematica. Il lavoro è
consistito per gli uffici anche nel trovare un punto di
conciliazione fra diverse istanze che sono pervenute su questo
tema. Come ricordato dal relatore, la proposta che oggi stiamo
esaminando è proprio scaturita dall'esperienza maturata nei primi
anni di applicazione della legge n. 32, in cui, trovandosi di
fronte a casi concreti, a situazioni molto specifiche, sono emerse
tutte quelle indicazioni e quegli elementi che sono alla base della
strutturazione e della proposta di questa modifica della norma. Gli
obiettivi in particolare che ci si è posti con questa modifica sono
stati quelli di cercare di semplificare il più possibile procedure
intrinsecamente complesse, perché si tratta di autorizzazioni di
interventi che richiedono comunque l'acquisizione di numerosi
pareri di diverse autorità. Questi pareri sono previsti a livello
nazionale, quindi sono di fatto dei passaggi che restano
obbligatori pur cercando forme di semplificazione. Abbiamo cercato
in particolare di discriminare i piccoli interventi, ossia quegli
interventi molto semplici come il collegamento ad un piccolo
impianto magari di iniziativa personale, piuttosto che
l'allacciamento ad una cabina, rispetto invece a quegli interventi
molto più rilevanti, che hanno un impatto più importante sia da un
punto di vista paesaggistico, ma soprattutto per la salute della
persona. Abbiamo poi cercato di operare delle semplificazioni nel
ridurre i tempi laddove possibile, ossia quelli a carico
dell'Amministrazione regionale, con l'obiettivo di dare delle
risposte più veloci alle istanze provenienti dai cittadini.
Con questi obiettivi abbiamo prodotto questa proposta, fermi
restando però i principi fondamentali della legge: non saremmo qui
a proporre una legge se non avessimo posto attenzione alla tutela
sanitaria della popolazione rispetto all'esposizione ai campi
elettromagnetici prodotti dagli elettrodotti, così come in generale
attenzione a promuovere delle iniziative per ridurre l'inquinamento
elettromagnetico, e per garantire una sempre maggiore compatibilità
paesaggistica per quanto riguarda in particolare la localizzazione
degli elettrodotti in coerenza con la pianificazione territoriale
urbanistica. Analoga attenzione è stata posta anche per garantire
che la popolazione sia adeguatamente informata. Questo quindi è lo
spirito della legge e, per quanto riguarda gli annunciati
emendamenti, andrò a commentare ogni singolo emendamento che avete
presentato.
Presidente
- Procediamo ora all'analisi dell'articolato.
All'articolo 1 c'è l'emendamento n. 1 presentato dai gruppi ALPE e
Partito Democratico.
La parola al Consigliere Giuseppe Cerise.
Cerise G. (ALPE)
- Come dicevo prima, questo primo
emendamento che era stato così...non un emendamento, era una
sottolineatura che aveva fatto il Direttore dell'ARPA..."al comma 1
dell'articolo 1 sono aggiunte, in fine, le seguenti parole:
"e
dal decreto 29 maggio 2008 del Direttore generale per la
salvaguardia ambientale del Ministero dell'ambiente e della tutela
del territorio e del mare (Approvazione della metodologia di
calcolo per la determinazione delle fasce di rispetto per gli
elettrodotti)"
.
Presidente
- La parola all'Assessore al territorio e
ambiente, Manuela Zublena.
Zublena (UV)
- Grazie Presidente. In relazione a questo
emendamento, sicuramente il decreto citato dal Direttore generale
di ARPA è uno dei riferimenti normativi da considerare.
Consultandomi anche con gli uffici, appare poco opportuno fare dei
richiami puntuali ad ulteriori disposizioni vigenti e soprattutto
ad un particolare decreto dirigenziale che è molto specifico e come
tale soggetto anche a possibili evoluzioni. Come ho detto
precedentemente, le norme in questo settore particolare cambiano in
modo molto frequente, quindi richiami così puntuali rischiano di
essere superati. Fra l'altro, la modifica proposta richiama uno
solo dei due provvedimenti che disciplinano la determinazione delle
fasce, perché l'altro provvedimento è il DPCM 8 luglio 2003. Fermo
restando che essi sono il riferimento da tenere in considerazione
per esprimere i pareri, non se ne prescinde, ma riterremmo di non
accogliere l'emendamento per le ragioni che ho detto, perché
intanto è parziale e poi perché c'è un'evoluzione normativa
abbastanza spinta in questo settore.
Presidente
- Pongo in votazione l'emendamento n. 1 dei
gruppi ALPE e Partito Democratico, che recita:
Emendamento
Al comma 1 dell'articolo 1 sono aggiunte, in fine, le
seguenti parole: "e dal decreto 29 maggio 2008 del Direttore
generale per la salvaguardia ambientale del Ministero dell'ambiente
e della tutela del territorio e del mare (Approvazione della
metodologia di calcolo per la determinazione delle fasce di
rispetto per gli elettrodotti)".
Consiglieri presenti e votanti: 31
Favorevoli: 8
Contrari: 23
Il Consiglio non approva.
Presidente
- Pongo in votazione l'articolo 1:
Consiglieri presenti: 32
Votanti e favorevoli: 24
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- Articolo 2: stesso risultato. Pongo in
votazione l'articolo 3:
Consiglieri presenti, votanti e favorevoli: 32
Il Consiglio approva all'unanimità.
Presidente
- Articolo 4: stesso risultato. All'articolo 5
ci sono 7 emendamenti presentati dai gruppi ALPE e Partito
Democratico.
La parola al Consigliere Giuseppe Cerise.
Cerise G. (ALPE)
- È in linea con il precedente e con
tutta una serie di altri che seguono...di conseguenza direi,
Assessore, che ce lo dica nella risposta di questo che così fino
all'articolo...è esaurita la situazione...altrimenti ripetiamo...
Sono comunque degli emendamenti che nulla vanno a togliere alla
bontà della legge, non vanno a complicare o a rallentare l'iter,
dunque non vanno ad incidere sulla semplificazione, non creano un
appesantimento dell'iter, ma è una riaffermazione di alcuni
concetti che vertono sul discorso della tutela della salute per
quanto riguarda l'elettromagnetismo.
Presidente
- La parola all'Assessore al territorio e
ambiente, Manuela Zublena.
Zublena (UV)
- Gli emendamenti, in particolare i numeri
2, 6, 9 e 11, fanno riferimento alle fasce di rispetto. Chiaramente
è posta attenzione alla definizione delle fasce di rispetto, perché
quelle sono le aree al di fuori delle quali si garantisce
un'esposizione della popolazione compatibile con gli standard
sanitari. Credo che proprio la finalità della legge sia quella
della tutela sanitaria della popolazione, della prevenzione e
salvaguardia dall'inquinamento elettromagnetico. Questo emendamento
riproposto a più riprese di fatto non è che aggiunga molto: è una
precisazione che si può condividere dal punto di vista di ARPA, il
cui obiettivo principale è quello della verifica delle fasce, però
è implicitamente previsto, perché la legge stabilisce in diversi
punti che ogni intervento debba assicurare il rispetto dei limiti
di esposizione dei valori di attenzione e degli obiettivi di
qualità, fra cui rientrano le fasce di rispetto. Fra l'altro, un
richiamo specifico a questo aspetto è posto all'articolo 2, comma
1, lettera a), dove si lega l'autorizzazione di tale tipo di
interventi all'individuazione e alla segnalazione di tutti i
parametri fissati, dalla normativa proprio per la tutela di tipo
sanitario. Non aggiungendo molto nella concretezza, quindi io sarei
non dico per respingere, ma per astenermi, comunque per non
apportare questa modifica, perché non cambia il tipo di verifiche e
di attività che viene fatta per autorizzare i progetti di
elettrodotti. Lei ha introdotto quanti emendamenti...3, 4, 5, fino
a che numero?
(interruzione del Consigliere Giuseppe Cerise, fuori
microfono)
...per quanto riguarda allora l'emendamento n. 3, esso riguarda
però un altro aspetto, richiede qualche precisazione. Questa
fattispecie in particolare deve essere correlata a quanto previsto
dall'articolo 10, infatti le due disposizioni risolvono alcune
problematiche che sono emerse sulla natura del titolo abilitativo
che è necessario per la realizzazione delle cabine quando queste
sono parte integrante di un edificio, piuttosto di quando queste
risultano isolate. Le due norme quindi vanno viste contestualmente
alla luce del quadro normativo esistente; infatti questi manufatti
possono essere assoggettati a diversi ambiti normativi: da un lato,
c'è la normativa sull'edilizia di cui alla legge n. 11/1998...e
l'autorizzazione unica di cui alla legge n. 11/2003, che è la legge
sullo sportello unico, oppure a questa legge. Poiché la volontà è
quella di semplificare il procedimento e di poterlo adattare alle
diverse situazioni, questo ha suggerito di introdurre le due norme:
quella oggetto di emendamento e quella dell'articolo 10. La
verifica dei limiti e il rispetto delle fasce quindi è sempre
richiesta, anche in questo caso non riterrei di accogliere
l'emendamento.
Per quanto riguarda gli emendamenti n. 4 e n. 5, invece voi
proponete di introdurre il termine linee elettriche, ma la presente
legge disciplina appunto l'esercizio delle funzioni in materia di
elettrodotti comprendendo le linee elettriche, sottostazioni,
cabine di trasformazione. Poiché il termine "elettrodotti" si
riferisce all'insieme delle opere, la volontà è quella di trovare
delle forme di semplificazione, pertanto non riterremmo anche in
questo caso di accogliere l'emendamento.
Presidente
- La parola al Consigliere Giuseppe
Cerise.
Cerise G. (ALPE)
- Mi pareva di essere stato
chiaro...dicendo che, avendo stessa natura, se le risposte erano
coerenti con le prime che ha dato...avevo detto di andare fino
all'articolo 6, dove illustreremo l'emendamento che per noi ha una
sua valenza, altrimenti continuiamo a ripeterci le stesse cose; è
stata molto gentile, molto prolissa, la ringrazio, ma è
superfluo.
Presidente
- Fino all'articolo 6 o l'emendamento n. 6,
scusi...emendamento n. 6...
Cerise G. (ALPE)
- ...no, all'articolo 6, l'emendamento
n. 6 parla sempre...no, pardon, n. 9...
Presidente
- La parola al Consigliere Donzel.
Donzel (PD)
- Lo so che fa un po' sorridere, perché la
stanchezza prende gli Assessori, non solo i consiglieri, però
riteniamo che apparentemente questi piccoli emendamenti siano
invece il segnale di quell'attenzione che bisogna dare a tali
problemi e a tali norme. Sicuramente già non eravamo stati
soddisfatti della risposta data all'emendamento n. 1, molto
elusiva, quindi non è che un fiume di parole possa cancellare la
non volontà di perfezionare un disegno di legge che poi, come
sempre abbiamo visto in quest'aula, verrà poi riproposto dalla
stessa maggioranza per dei ritocchi molto presto.
Presidente
- Pongo in votazione l'emendamento n. 2 dei
gruppi ALPE e Partito Democratico, che recita:
Emendamento
All'alinea del comma 2 dell'articolo 5, dopo la parola
"vigente" sono inserite le seguenti "e garantite le fasce di
rispetto previste per gli elettrodotti".
Consiglieri presenti e votanti: 30
Favorevoli: 8
Contrari: 22
Il Consiglio non approva.
Presidente
- Automaticamente gli emendamenti n. 3, n. 4,
n. 5, n. 6, n. 7 e n. 8 presentati dai gruppi ALPE e Partito
Democratico sono decaduti; ne do rispettivamente lettura per il
verbale:
Emendamento
La lettera c) del comma 2 dell'articolo 5 è
soppressa.
Emendamento
Alla lettera d) del comma 2 dell'articolo 5 la parola
"elettrodotti" è sostituita dalla parola "linee".
Emendamento
Alla lettera e) del comma 2 dell'articolo 5 le parole "degli
elettrodotti" sono sostituite dalle seguenti "delle linee".
Emendamento
Al comma 3 dell'articolo 5 sono aggiunte, in fine, le
seguenti ", con particolare riferimento alle fasce di rispetto
previste per gli elettrodotti".
Emendamento
Al comma 5 dell'articolo 5, dopo le parole "struttura
competente" sono inserite le seguenti "e all'ARPA".
Emendamento
Al comma 7 dell'articolo 5, dopo le parole "evoluzione
tecnologica" sono inserite le seguenti "che non comportino un
ampliamento delle fasce di rispetto previste per gli
elettrodotti".
Pongo in votazione l'articolo 5:
Consiglieri presenti: 30
Votanti e favorevoli: 22
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- All'articolo 6 ci sono due emendamenti, che
però sono collegati con le fasce di rispetto, quindi teoricamente
anche questi dovrebbero essere decaduti...
(interruzione del Consigliere Giuseppe Cerise, fuori
microfono)
...scusi, niente...allora solo l'emendamento n. 9 dei gruppi
ALPE e Partito Democratico è decaduto; ne do lettura per il
verbale:
Emendamento
Al comma 1 dell'articolo 6, le parole "e di una relazione
tecnica illustrativa delle caratteristiche degli impianti" sono
sostituite dalle seguenti ", di una relazione tecnica illustrativa
delle caratteristiche degli impianti e attestante il rispetto delle
fasce previste per gli elettrodotti".
La parola al Consigliere Giuseppe Cerise sull'emendamento n. 10
dei gruppi ALPE e Partito Democratico.
Cerise G. (ALPE)
- Come dicevo già in discussione
generale, su questa legge il ruolo dei Comuni si riduce alla
partecipazione alla Conferenza dei servizi, perché l'autorizzazione
assolve anche alla parte autorizzativa rispetto alla parte
urbanistica ed edilizia; di conseguenza, il ruolo del Comune ci
pare debole in questo contesto. Noi non vogliamo assolutamente
andare ad appesantire la legge, ci siamo permessi esclusivamente
per quegli interventi che sono soggetti ad autorizzazione, quindi
quelle opere di una certa valenza, non quelle a cui faceva
riferimento prima l'Assessore...quelle opere modeste sotto i 2
chilometri che si collegano a delle dorsali già esistenti che hanno
una loro natura di completamento della rete distributiva, ma che
non vanno ad intaccare la cosa...al comma 7 dell'articolo 6 noi
aggiungeremmo semplicemente, dopo la lettera c), la lettera d):
"esprimere il proprio parere sull'istanza di
autorizzazione"
, è una forma che coinvolge il Comune, perché
non va a penalizzare in assoluto, perché con gli adempimenti del
Comune, che deve fare le pubblicazioni e tutto quanto ne
concerne...fa questa approvazione e ha 45 giorni di tempo per
farla...dunque non è che questo va a frenare, perché l'iter di
autorizzazione parte da questo...volevamo coinvolgere maggiormente
i Comuni in questa cosa.
Presidente
- La parola all'Assessore al territorio e
ambiente, Manuela Zublena.
Zublena (UV)
- Nella confusione è stato saltato un
emendamento, quindi grazie per averlo riproposto. Sicuramente il
ruolo dei Comuni deve essere affermato e io preciso però che,
proprio in relazione a questo procedimento, il Comune partecipa
direttamente ed esprime il proprio parere in relazione a tali
autorizzazioni, perché deve verificare la coerenza con il proprio
quadro programmatorio e in particolare con il piano regolatore e
con il regolamento edilizio. Su questo punto, siccome mi risulta
che la commissione abbia espressamente posto il problema al
rappresentante del CELVA, che ha dichiarato di considerare
ricomprese nel procedimento autorizzativo le sue funzioni, prendo
atto anche che il CELVA, nell'esprimere il proprio parere
favorevole, non ha rilevato la necessità di questa esplicitazione.
Tutto sommato, quindi non credo che: può essere una sottolineatura
del ruolo dei Comuni, ma i Comuni non l'hanno richiesta e hanno
dato parere favorevole senza apportare modifiche. Non ritengo di
accogliere l'emendamento.
Presidente
- La parola al Consigliere Giuseppe
Cerise.
Cerise G. (ALPE)
- Effettivamente il rappresentante del
CELVA non ha avuto niente da aggiungere in merito a questo, il
CELVA ha espresso un parere favorevole e ne prendo atto. Non sono
qua in quanto rappresentante del CELVA, ma in quanto rappresentante
del Consiglio, rappresento una parte della sovranità popolare,
credo che sul ruolo e sulle competenze dei Comuni in materia di
gestione del territorio ci sia qualcosa da dire. Evidentemente
abbiamo delle opinioni diverse, la partecipazione e l'impegno
diretto lo si rivendica verso l'alto, si è sempre meno disponibili
ad estenderlo verso il basso, ma questa è una mia valutazione, o
anche una certa deformazione per il mio passato, che influenza una
serie di mie valutazioni in questo campo. Abbiamo ragionato anche
con l'Ufficio legislativo di andare ad inserire tale emendamento in
un modo che non appesantisca l'iter, di fatto è stato inserito come
una lettera nuova in cui si dice che il Comune esprime un parere,
non è neanche detto se è un'espressione del Consiglio, ma mi pare
vi sia una certa trasparenza, perché alla Conferenza dei servizi
partecipa il Sindaco, nei Comuni ci sono anche espressioni della
minoranza come in questa ala qua della sala, di conseguenza noi
questo lo ribadiamo.
Presidente
- Pongo in votazione l'emendamento n. 10 dei
gruppi ALPE e Partito Democratico, che recita:
Emendamento
Dopo la lettera c) del comma 7 dell'articolo 6 è aggiunta la
seguente:
"d) esprimere il proprio parere sull'istanza di
autorizzazione.".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Pongo in votazione l'articolo 6:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- Pongo in votazione l'articolo 7:
Consiglieri presenti, votanti e favorevoli: 34
Il Consiglio approva all'unanimità.
Presidente
- Articolo 8: stesso risultato.
Pongo in votazione l'articolo 9:
Consiglieri presenti: 34
Votanti e favorevoli: 26
Astenuti: 8 (Bertin, Giuseppe Cerise, Chatrian, Donzel, Carmela
Fontana, Louvin, Patrizia Morelli, Rigo)
Il Consiglio approva.
Presidente
- All'articolo 10 c'è l'emendamento n. 11 dei
gruppi ALPE e Partito Democratico, che è collegato con le fasce di
rispetto, quindi è decaduto; ne do lettura per il verbale:
Emendamento
Al comma 4 dell'articolo 10, dopo le parole "possono essere
realizzate in corso d'opera" sono inserite le seguenti: ", previa
valutazione delle fasce di rispetto previste per gli
elettrodotti,".
Articolo 10: stesso risultato.
Presidente
- All'articolo 11 c'è l'emendamento n. 12 dei
gruppi ALPE e Partito Democratico, che è collegato con le fasce di
rispetto, quindi è decaduto; ne do lettura per il verbale:
Emendamento
La lettera d) del comma 2 dell'articolo 11 è sostituita dalla
seguente:
"d) l'osservanza delle distanze previste dalle fasce di
rispetto degli elettrodotti;".
Articolo 11: stesso risultato. Articolo 12: stesso risultato.
Articolo 13: stesso risultato. Articolo 14: stesso risultato.
Articolo 15: stesso risultato. Articolo 16: stesso risultato.
Articolo 17: stesso risultato. All'articolo 18 vi sono due
emendamenti, di cui uno presentato dalla III Commissione, che
recita:
Emendamento
Al comma 1 dell'articolo 18 le parole: "la mappa completa
delle proprie reti di distribuzione" sono sostituite dalle
seguenti: "la mappa completa delle proprie reti di distribuzione
con tensione superiore a 1.000 Volt.".
Vi è poi l'emendamento n. 13 presentato dai gruppi ALPE e
Partito Democratico. Qualcuno intende illustrarlo?
Cerise G.
(fuori microfono) -
...è ritirato.
Presidente
- L'emendamento n. 13 dei gruppi ALPE e
Partito Democratico viene ritirato; ne do lettura per il
verbale:
Emendamento
Al comma 1 dell'articolo 18 le parole "catasto istituito"
sono sostituite dalle seguenti "catasto già istituito".
Pongo in votazione l'articolo 18 nel testo emendato
dall'emendamento della III Commissione:
Articolo 18
(Censimento e catasto degli elettrodotti)
1. I gestori delle reti di trasmissione e distribuzione di
energia elettrica forniscono alla struttura competente la mappa
completa delle proprie reti di distribuzione con tensione superiore
a 1.000 Volt al fine dell'implementazione del catasto istituito ai
sensi dell'articolo 18 della legge regionale 15 dicembre 2006, n.
32 (Disposizioni in materia di elettrodotti).
2. La Regione può stipulare apposite convenzioni con i
gestori delle reti al fine di disciplinare il trattamento, la
divulgazione e la diffusione delle informazioni di cui al comma
1.
Consiglieri presenti, votanti e favorevoli: 34
Il Consiglio approva all'unanimità.
Presidente
- Articolo 19: stesso risultato. All'articolo
20 c'è l'emendamento n. 14 dei gruppi ALPE e Partito
Democratico.
La parola al Consigliere Giuseppe Cerise.
Cerise G. (ALPE)
- Abbiamo presentato questo emendamento
perché ritenevamo che le sanzioni fossero piuttosto irrisorie, in
quanto potrebbero incentivare qualcuno ad accelerare i tempi per
realizzare le opere per poi con una modesta sanzione sanarle
successivamente. Bisogna invece rafforzare le sanzioni per
disincentivare o per educare a rispettare le regole, che credo sia
una delle poche note che a volte gli operatori conoscono e
intendono. Su questo emendamento mi pare di aver percepito in
commissione da parte dell'Assessore e del dirigente che anche loro
avessero ritenuto insufficienti tali sanzioni, prendiamo atto che
al contrario c'è stato un ripensamento.
Presidente
- La parola all'Assessore al territorio e
ambiente, Manuela Zublena.
Zublena (UV)
- Credo vi sia stato un fraintendimento. Al
contrario in questa disciplina delle sanzioni - e parliamo di
sanzioni di tipo amministrativo - si è cercato di tener conto della
gravità delle violazioni in relazione a piccoli e grandi
interventi; siccome le sanzioni sono modulate in funzione
dell'importanza delle linee elettriche/degli elettrodotti, queste
vogliono tener conto dell'effettiva gravità dell'infrazione
commessa. Secondo noi, quindi, non è necessario applicare sanzioni
di tipo amministrativo troppo elevate, anche perché eventuali
violazioni più gravi sono disciplinate e comporterebbero
l'applicazione di altro tipo di sanzioni. In particolare voglio
ricordare le sanzioni previste dalla legge n. 689/1981, modifiche
al sistema penale, che fissa l'importo minimo e massimo, nonché le
modalità di applicazione. In ragione di questi motivi, non
accogliamo l'emendamento.
Presidente
- La parola al Consigliere Giuseppe
Cerise.
Cerise G. (ALPE)
- Sono basito, perché, quando parliamo
di sanzioni amministrative da minimo 50 a 500 euro, poi lo sappiamo
come viene fatto...qualcuno ci aveva anche spiegato come vengono
calcolate le sanzioni che non sono mai il massimo, perché si fa
almeno il doppio del minimo, la metà del massimo...di
conseguenza...ma quello potrei anche sorvolarlo, perché potrebbe
riferirsi all'allacciamento urgente di un cantiere, ma, quando
passiamo agli elettrodotti fino a 150 kV, Assessore, qui la cosa mi
pare diversa. Vorrei allora vedere chi non è disposto a pagare una
multa di 3.000 euro e sanare la cosa dopo alcuni mesi, ma intanto
ha realizzato i lavori! Ha fatto la semplificazione dell'iter,
questo, a nostro avviso, è inaccettabile! L'ho detto in
commissione, lo ripeto qua, in commissione avevo percepito da parte
sua e del dirigente una valutazione di assenso al fatto che queste
sanzioni erano troppo basse, perché sono irrisorie, la minima, 50
euro, ci andiamo a mangiare la pizza la sera! Se questo è un modo
per educare o disincentivare i furbi e vedrà quanti...ma se domani
devo fare un percorso di questo tipo, è chiaro, faccio l'opera e
poi pagherò 500 euro, ma li ho risparmiati tutti da un'altra
parte!
Presidente
- Pongo in votazione l'emendamento n. 14 dei
gruppi ALPE e Partito Democratico, che recita:
Emendamento
Il comma 1 dell'articolo 20 è sostituito dal
seguente:
"1. L'esecuzione delle opere previste dalla presente legge
senza il prescritto titolo abilitativo di cui all'articolo 5
comporta l'applicazione di una sanzione amministrativa, a carico
del proprietario, da euro 500 a euro 2.000 per elettrodotti fino a
1.000 V, da euro 2.000 a euro 5.000 per elettrodotti da 1.000 V
fino a 20.000 V, da euro 5.000 a euro 15.000 per elettrodotti da
20.000 V fino a 150.000, oltre all'eventuale disattivazione
dell'impianto con le modalità previste dall'articolo 16, comma
4.".
Consiglieri presenti e votanti: 34
Favorevoli: 8
Contrari: 26
Il Consiglio non approva.
Presidente
- Pongo in votazione l'articolo 20:
Consiglieri presenti e votanti: 34
Favorevoli: 26
Contrari: 8
Il Consiglio approva.
Presidente
- Articolo 21: stesso risultato. Articolo 22:
stesso risultato. Articolo 23: stesso risultato. Articolo 24:
stesso risultato.
La parola al Consigliere Giuseppe Cerise, per dichiarazione di
voto.
Cerise G. (ALPE)
- Sarà una dichiarazione di voto molto
sintetica. Abbiamo soppesato tutte le valutazioni che sono state
fatte sui vari emendamenti che abbiamo proposto, fino all'ultimo,
che era quello minimale delle sanzioni. Abbiamo registrato anche un
riscontro negativo anche su questo che ci pareva di largo buon
senso: quello di principio dei Comuni, è inutile che lo ripeta, per
noi aveva una sua valenza. Non c'è stato un segnale che ci potesse
fare rimeditare. Ripeto: il discorso di semplificazione che è
enunciato nei principi e nelle finalità di questa legge lo
condividiamo fino in fondo, perché, quando si parla di
semplificazione e di tutela dell'ambiente, del territorio, della
salute pubblica, si "sfonda una porta aperta", ma non ci avete dato
l'opportunità di poter sostenere questa legge. Di conseguenza il
nostro voto sarà contrario, ho avuto modo oggi e in un'altra
occasione di dire che non è che vi serva il nostro voto, ma era
comunque un segnale che volevamo dare, quando vediamo delle cose
che sono fatte nell'interesse della comunità, noi siamo sempre
disponibili a sostenerle e a portare il nostro fattivo contributo.
Grazie.
Presidente
- Pongo in votazione la legge nel suo
complesso:
Consiglieri presenti e votanti: 34
Favorevoli: 26
Contrari: 8
Il Consiglio approva.
