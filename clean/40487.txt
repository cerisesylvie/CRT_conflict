Classificazione
ASSISTENZA SOCIALE



Oggetto del Consiglio n. 3276 del 7 marzo 2018 - Resoconto
OGGETTO N. 3276/XIV - Interrogazione: "Tempistiche e modalità
applicative della legge regionale n. 80/1990 in materia di
assistenza alle persone anziane disposte con DGR n.
1825/2017".
Grosjean (Président) -
Point n° 8 à l'ordre du jour. La
parole à l'Assesseur Bertschy pour la réponse.
Bertschy (UVP) -
L'interrogazione chiede delucidazioni
sull'applicazione della delibera n. 1825/2017 che ha sostituito la
precedente delibera n. 543/2008.
Alla domanda: "se è vero che tale delibera blocca di fatto la
fornitura di ausili a partire dal primo gennaio", la risposta è no.
La delibera regolamenta in maniera più puntuale l'utilizzo di
questi ausili, soprattutto definisce quali sono quelli ammessi a
contributo, perché poi per quanto riguarda gli enti non è
necessario utilizzare i contributi, potrebbero anche non essere
concessi, ma comunque modifica interventi non necessari. C'è la
possibilità di avere un contributo pari all'80 percento. La
delibera modifica quindi l'elenco e le priorità dei contributi,
soprattutto definisce bene quali sono gli interventi
standard
ammessi a contributo per quanto riguarda la legge
n. 80 - perché devono essere parte della dotazione delle strutture
- e chiarisce anche quali sono i contributi alla persona, che sono
e continuano ad essere concessi dall'azienda ASL come da
regolamentazione precedente, che comunque non era prevista neanche
dall'altra delibera. Gli attuali ausili concessi sono suddivisi in
nove categorie e vengono elencati e messi in "priorità 1", perché
reputati necessari per i requisiti
standard
delle
strutture.
Punto n. 2: "se è vero che l'Assessore competente, in un
incontro del gennaio 2018 tra i suoi dirigenti e i rappresentanti
delle microcomunità e le Comunità montane, non ha preso in
considerazione la revoca della delibera e la modifica della stessa
soprattutto nelle tempistiche di applicazione, ma vi sia soltanto
un verbale che dice semplicemente di disattendere una delibera
regionale". Come abbiamo detto, la delibera specifica in maniera
differente come si possono utilizzare i contributi, soprattutto
quali sono le possibilità e le forme di finanziamento. La data del
primo gennaio serve per dare applicazione alla possibilità di
contributo, viene regolamentata, e il contributo si può ottenere
presentando domanda dal primo aprile al 15 giugno. La delibera
pertanto non blocca le modalità precedenti, ma mette in condizioni
sia l'azienda che gli enti di sapere qual è l'ordine di priorità e
qual è il campo di applicazione dei due interventi di contributo.
Comunque, a riscontro del secondo quesito, si precisa che, a
seguito di alcune richieste pervenute dalle
Unités
in merito
all'applicazione delle disposizioni, l'Assessorato ha organizzato
un incontro in data 19 gennaio e ha finalizzato le disposizioni
applicative contenute nell'allegato A della stessa delibera.
Durante questo incontro è stato precisato che le disposizioni
trovano applicazione nell'anno 2018 secondo quanto riportato
nell'allegato A. In particolare, con riferimento all'elenco degli
ausili indicati al paragrafo 5 (interventi e tipologie di beni
ammissibili a contributo) del medesimo allegato A, è stato
precisato che l'azienda ASL continuerà a fornire ausili alla
persona o personalizzati e ogni altro ausilio necessario non
rientrante nell'elenco di quelli ammessi a contributo di cui alla
legge n. 80 agli utenti ospitati nelle strutture, mentre quelli
aventi tipologie
standard
saranno da acquisire e
rendicontare da parte delle Unités con la procedura della legge n.
80. Pertanto, durante l'incontro con i rappresentanti dell'azienda
relativamente alla vasta gamma di ausili da rendere disponibili
agli ospiti delle microcomunità per anziani, è stata precisata la
distinzione tra quelli che dovranno essere acquisiti da parte delle
Unités - o che sono già stati acquisiti e ammessi al contributo di
cui alla suddetta legge - e quelli che continueranno ad essere
concessi in comodato d'uso e non dall'azienda ASL: i cosiddetti
"ausili personalizzati". Durante l'incontro, inoltre, tutte le
Unités sono state invitate ad effettuare entro il mese di marzo una
ricognizione delle esigenze - come già fatto più volte negli anni
precedenti - e delle dotazioni di ausili necessari da destinare
agli utenti ospitati nelle strutture, nonché una programmazione
degli investimenti, al fine di verificare la necessità di usufruire
ancora degli ausili attualmente concessi alle microcomunità
dall'azienda ASL o la necessità di provvedere ad acquisire le
attrezzature e gli ausili necessari, il cui contributo potrà essere
richiesto ai sensi della legge n. 80 mediante presentazione di
apposita istanza. La presentazione da fare è tra il primo aprile e
il 15 giugno e l'istanza può essere presentata sia a preventivo che
a consuntivo. Durante tale incontro è stato anche deciso di
istituire un tavolo tecnico composto da rappresentanti delle
Unités, dell'azienda e dell'Assessorato, che si occuperà, oltre che
delle disposizioni della delibera in questione, anche di tutta una
serie di piccoli problemi che andranno affrontati per rendere
sempre più efficace la gestione dei servizi e delle strutture per
anziani.
Punto n. 3: "se è vero che ad ora la delibera è valida perché
non revocata e nessuna nota di modifica, almeno dei tempi di
applicazione, è stata inviata all'azienda". A riscontro del terzo
quesito, si precisa che quanto disciplinato dalla delibera n. 1825
trova applicazione a decorrere dal 1 gennaio; pertanto la delibera
è valida e non ha da essere revocata. La delibera precedente non
diceva nulla di diverso da quella attuale, ma disciplinava in
maniera differente la priorità di intervento sui finanziamenti,
quindi non dava all'azienda alcun compito di comodato d'uso ai vari
enti gestori. Ai partecipanti dell'incontro è stata trasmessa la
nota a verbale, il resoconto e, soprattutto, la ricognizione dei
fabbisogni che permetterà di fare una programmazione finanziaria e
di avere, da parte degli enti gestori, tutte le caratteristiche
previste dalla delibera attraverso la quale è stata loro concessa
l'autorizzazione per l'organizzazione dei servizi.
Rispetto al testo, quindi, questa è una delibera che permette di
dare la possibilità sia all'azienda che agli enti di avere
chiarimenti su come debba essere organizzata la fornitura degli
ausili. Gli ausili personalizzati fanno parte del lavoro che
l'azienda continua a fare e deve continuare a fare, in particolare
quando sono prescritti dal medico e diventano dotazione personale
da portare all'interno delle strutture quando le persone sono
ricoverate. A noi non risulta alcun tipo di problema nella gestione
di questi servizi e tantomeno dagli incontri con gli enti
gestori.
Président -
La parole au collègue Chatrian pour la
réplique.
Chatrian (ALPE) -
Ci rendiamo conto che questa è una
problematica molto contestualizzata e, se vogliamo, piccola, ma
abbiamo voluto sollevare le nostre perplessità perché c'è qualcosa
che non quadra, Assessore. Lei ci dice che nulla è cambiato, ma ci
sembra di aver capito che l'azienda non fornirà più gli ausili.
Prima considerazione.
Seconda considerazione. Non so se lei è a conoscenza, ma noi lo
siamo: i gestori e le
Unités
sono molto preoccupati della
delibera che avete approvato il 18 dicembre 2017. Non solo, non so
se lei sia a conoscenza e, se non lo è, glielo diciamo: sono
preoccupati per le tempistiche delle applicazioni.
Terza considerazione. Nell'incontro che avete fatto un mese
dopo, qualche settimana fa, mi sembra che numerose persone abbiano
messo in evidenza l'inapplicabilità della delibera da voi approvata
quattro settimane prima. Lei ci dice che non esistono problemi e io
prendo atto della sua dichiarazione, però tutte le informazioni che
noi abbiamo vanno nella direzione opposta; io gliele comunico, in
modo che siano utili per lei, ma poi che non diventi un qualcosa di
personale, perché la questione è politica. Abbiamo detto che i
valdostani vogliono chiarezza, ma soprattutto vogliono delle
risposte. Ora, se non siete capaci a dare delle risposte, c'è
qualcosa che non funziona. Avete fatto una riunione con trenta
persone la cui sintesi è stata: non applichiamo la delibera votata
dal Governo regionale. Questo è il tam-tam uscito dopo la riunione
che lei oltretutto ha voluto, a cui ha partecipato e in cui ha
cercato di tenere i toni non troppo alti, proprio perché la
confusione era alta. Tutto questo perché fino a dicembre, fino a
prima di quella delibera, l'USL si occupava di carrozzine aventi
misure
standard
, deambulatori
standard
, sollevatori,
dotazioni
standard
di ausili minori, alza-water per wc con
coperchio e braccioli pieghevoli in ogni bagno, declinato anche
all'interno della delibera. Approvata quella delibera, le criticità
aumentano. Lei ci ha risposto che è tutto a posto, ma ci siamo
detti che l'incontro tecnico che avete fatto dice praticamente
"forse siamo andati fuori strada". Non abbiamo capito se l'azienda,
la politica e l'Assessorato non si parlano. Forse era meglio
revocare la delibera che avete approvato a dicembre, perché
l'incontro che avete avuto il 18 gennaio la contraddice
completamente. Per di più, all'interno di quell'incontro, c'è stato
quasi l'invito - mi corregga se vado fuori strada, Assessore - di
disattendere quello che avete scritto in delibera dicendo che poi
si vedrà. Questo è il pasticcio, la cosa grave. Forse è meglio non
approvare degli atti se non avete certezza e sicurezza, soprattutto
se sapete già a priori che ci saranno grosse difficoltà nella loro
applicazione, viste le tempistiche. Non è solo una questione di
denaro, è una questione di attuazione della delibera che avete
approvato. Lei oggi ci dice: "non abbiamo modificato nulla", ma se
non avete modificato nulla perché coloro che gestiscono le
microcomunità e le Unités sono tutti preoccupati? Probabilmente c'è
qualcosa che non ha funzionato.
Io penso poi che dobbiamo spiegare questo ai valdostani: un
verbale non può modificare una delibera e ogni tanto bisogna dire
"abbiamo sbagliato", che avete sbagliato o che magari i dirigenti
vi hanno portato fuori strada; allora bisogna riprendere subito la
cosa e dire "siamo andati fuori strada, eravamo occupati a fare
altro, bisogna riprendere la traiettoria corretta". Si possono fare
degli sbagli, l'importante è riconoscerlo subito e bloccare
l'emorragia, altrimenti ognuno va per la sua strada, ma poi chi ne
risente sono i gestori delle microcomunità, le Unités, le nostre
comunità, soprattutto i pazienti! La filiera finale, Assessore, è
che con quella delibera avete creato un grave caos, è difficile da
applicare, probabilmente impossibile, ma lo sapete già. I suoi
dirigenti, glielo assicuro, sanno che quella delibera è
tecnicamente inapplicabile. Il consiglio che le do da collega
dell'opposizione - senza fare quello che vuole prendere il suo
posto, perché non mi interessa - è di bloccare quella delibera,
perché i suoi dirigenti l'hanno portata fuori strada e la cosa è
inapplicabile. Probabilmente il danno andrà direttamente sui
pazienti.
