Classificazione
FINANZA REGIONALE E LOCALE
Partecipazioni azionarie regionali
INFORMAZIONE
Sistema informativo
TRASPORTI E VIABILITÀ
Autostrade e trafori alpini



Oggetto del Consiglio n. 2088 del 11 maggio 2016 - Resoconto
OGGETTO N. 2088/XIV - Interpellanza: "Disdetta dei contratti
di assistenza con INVA da parte della società SITRASB".
Viérin M. (Presidente) -
Punto n. 25 dell'ordine del
giorno. La parola al Consigliere Ferrero.
Ferrero (M5S) -
Da una richiesta di accesso agli atti che
è stata effettuata di recente è risultato che la Società del
Traforo del Gran San Bernardo, per rimanere in argomento, avrebbe
disdetto i contratti che riguardavano l'assistenza tecnica di tipo
informatico con la società INVA S.p.A., che, come sappiamo, è una
società partecipata dalla Regione. Non sarebbe chiaro in base a che
cosa questi contratti siano stati disdetti, non è chiara la
motivazione. A me quindi interesserebbe sapere qual è la
motivazione che ha portato alla disdetta dei contratti e com'è
stato individuato il nuovo soggetto che si è aggiudicato - o magari
sarebbe più giusto agire dire: accaparrato - la fornitura.
Presidente -
La parola al Presidente della Regione.
Rollandin (UV) -
Per quanto riguarda la prima domanda:
"da chi è stata assunta la decisione" e "quali sono i motivi...",
con nota del 2 febbraio 2016, a firma del Presidente della società,
la SITRASB ha comunicato ad INVA di non voler proseguire la
collaborazione con quest'ultima in merito ai servizi di gestione e
assistenza informatica. "La decisione - comunica SITRASB - è stata
assunta a seguito della valutazione della proposta
tecnico-economica per l'anno 2016 formulata da INVA per questi
servizi e dall'analisi effettuata dalla società sui propri bisogni
ed esigenze".
"A chi sono stati affidati i servizi precedentemente svolti da
INVA e per quale importo": SITRASB ha effettuato una ricerca di
mercato al fine di individuare, secondo criteri di trasparenza ed
economicità, un soggetto in grado di offrire i servizi richiesti. A
seguito della verifica delle offerte presentate, ha deciso di
acquisire per il 2016 i servizi di assistenza e gestione della rete
informatica aziendale dalla società Rekordata di Torino, la cui
proposta è risultata la migliore tecnicamente ed economicamente. Il
corrispettivo previsto per l'anno 2016 è di 11.861 euro IVA
esclusa.
Ultima domanda: "se la Giunta non ritiene che dovrebbero essere
valorizzate ed incentivate le collaborazioni...", premesso che
SITRASB ha rinnovato per il 2016 i contratti con INVA per la
gestione e consulenza sul portale Enti locali della Valle d'Aosta,
"società trasparente" e per la gestione delle caselle aziendali di
posta certificata per un importo totale presunto di 2092 euro IVA
esclusa, è ovviamente importante e quindi condividiamo il fatto che
INVA e le società controllate dalla Regione sviluppino ogni
sinergia e collaborazione possibile, a condizione giustamente che
la collaborazione sia ritenuta soddisfacente e adeguata alle
richieste, si tratta di 11 mila rispetto ai 15 mila che venivano
pagati prima per gli stessi servizi.
Su questo, al di là della risposta che le ho dato, posso dirle
che penso che qualche malinteso ci sia stato, nel senso che ad onor
del vero io ho chiesto a INVA com'era andata ed è arrivata una
lettera, in cui si dice: "noi veramente non avevamo avuto la
possibilità di esprimerci", quindi convengo che qualcosa può essere
che non abbia funzionato.
Condividendo il proposito, cioè di dire: "se c'è questa società,
facciamo in modo che anche le partecipate...", sempre nei limiti di
una giusta collaborazione, nel senso che risponda alle necessità e
soprattutto sia economicamente vantaggiosa, credo sia giusto
seguire i canali che portano ad un accordo, piuttosto che a delle
ricerche fuori dalla Valle, quindi questo lo condividiamo, io oggi
posso dire questo. Ho cercato, al di là di questa risposta
ufficiale, di guardare quello che era successo, qualcosa può darsi
che non abbia funzionato, siamo qui per evitare che queste cose
succedano.
Dalle ore 17:51 assume la presidenza il Vicepresidente
Rosset
.
Rosset (Presidente) -
Per la replica, la parola al
Consigliere Ferrero.
Ferrero (M5S) -
Effettivamente qualcosa non ha
funzionato, perché probabilmente c'è stata una carenza sicuramente
di comunicazione. Noi non dobbiamo dimenticare che INVA ha circa
230 dipendenti, è comunque un colosso delle partecipate e con 230
dipendenti se non riusciamo a trovare le professionalità per fare
fronte a un contratto di assistenza da quattro soldi, c'è qualcosa
che non funziona da una parte o dall'altra, per carità, è per
quello che bisogna riuscire a chiarire.
Sul risparmio, anche qui 11.861 più IVA rispetto ai 14.839, se
ci aggiungiamo l'IVA, siamo lì, il risparmio fa abbastanza ridere.
La cosa comunque che a me premeva di sottolineare è quella che già
INVA fa una concorrenza di quelle spietate al mercato informatico
valdostano, ma dobbiamo andare proprio a Torino a trovarci una
società che ci fa la consulenza informatica per la Società del Gran
San Bernardo? È questo che fa girare un po' le scatole a tutti,
anche perché effettivamente i nostri ragazzi, giovani e meno
giovani, che si occupano di informatica trovano abbastanza lungo ad
avere dei lavori qui in Valle. Non si vuol dire che INVA non faccia
il suo lavoro, deve fare il suo lavoro ma occupa comunque una quota
di mercato importante, se quando scappa qualcosa, lo diamo a
Torino, poi dopo altro che fare squadra, quando la squadra va
sempre via, diventa un po' pesante gestire la cosa.
Mi fa piacere che ci sia stato quest'approfondimento, quindi do
atto al Presidente Rollandin che abbia fatto l'approfondimento,
però spero che all'approfondimento segua qualche piccola
riflessione anche da parte di INVA magari, nel senso che utilizzi
una politica più aggressiva nei confronti delle partecipate, per
cui fa qualcosa, quindi se ti mollano così, non lasciarti mollare,
vai subito a chiedere spiegazioni e fai una controproposta o
un'offerta che sia più conveniente. Questo per un chiarimento di
fare quel famoso gioco di squadra che manca qui in Valle
d'Aosta.
