Classificazione
LAVORO
Politica del lavoro



Oggetto del Consiglio n. 3578 del 8 maggio 2024 - Resoconto
OGGETTO N. 3578/XVI - Interrogazione: "Programmazione di un
incontro con le organizzazioni sindacali per affrontare le
problematiche relative al reclutamento di personale INPS sul
territorio regionale".
Bertin (Presidente) -
Punto n. 7 all'ordine del giorno.
Per la risposta, la parola al Presidente della Regione.
Testolin (UV) -
Il consigliere Ganis ci interroga per
conoscere se è stato programmato l'incontro con le organizzazioni
sindacali per risolvere le criticità menzionate nelle premesse.
L'incontro è stato programmato e si è anche svolto lunedì scorso,
si tratta di uno di quei casi in cui l'Amministrazione regionale e
le organizzazioni sindacali si trovano perfettamente concordi
sull'analisi del problema, che non riguarda solo l'INPS, ma in
generale tutte le articolazioni decentrate dello Stato, dall'INAIL
all'Agenzia delle dogane e dei monopoli all'Ispettorato del lavoro,
oltre che, come sappiamo bene, all'Amministrazione della giustizia.
Abbiamo anche concordato di continuare a monitorare la situazione
ma né i sindacati, né la Regione peraltro hanno possibilità di dare
direttamente una soluzione puntuale al problema. La situazione è
ormai strutturale e da tempo l'abbiamo rappresentata al Governo
italiano e ai diversi Ministeri competenti, compreso il Ministro
del lavoro.
Per il momento non ci sono stati riscontri, assistiamo però a un
progressivo arretramento dello Stato, arretramento che è cominciato
con i servizi diretti al cittadino delle grandi aziende pubbliche e
parapubbliche che adesso interessa anche gli enti statali come
appunto l'INPS. Da questo punto di vista, si è provveduto da tempo
a interloquire con i vertici amministrativi degli Enti statali,
sollecitando risposte relativamente alle carenze evidenziate e
richiamando anche al rispetto di quanto previsto nella norma di
attuazione all'articolo 51 della legge 196/1978, che prevede che,
per far luogo all'assegnazione di posti nei ruoli periferici delle
varie carriere che prevedono l'impiego di sedi della Valle d'Aosta,
le Amministrazioni dello Stato bandiscano apposito concorso per la
copertura dei posti in detta Regione, che deve aver luogo in Aosta
e prevedere una prova per l'accertamento della conoscenza della
lingua francese. Si è dunque concordato infine di attenzionare
congiuntamente lo sviluppo dei prossimi bandi assunzionali al fine
di valutarne anche la corretta applicazione per quanto concerne la
normativa sopracitata relativa al nostro contesto regionale, in
modo da avere un'azione organica e di poter trovare degli spiragli
che possono darci delle risposte concrete in merito a un bisogno
che è più che reale.
Presidente -
Per la replica, la parola al consigliere
Ganis.
Ganis (LEGA VDA) -
Grazie presidente Testolin per la
risposta. Quest'iniziativa riprende un po' quella del collega
Manfrin, perché allora lei o i suoi uffici non avevano risposto
alle missive inviate da parte dei sindacati: una inviata il 6
ottobre 2023, la seconda inviata il 1° febbraio 2024 che appunto le
segnalavano un problema: la mancanza di personale negli enti delle
funzioni centrali di INPS e per questo motivo chiedevano un
incontro. I motivi di una mancata risposta erano molteplici allora,
oggi invece lei finalmente ci rassicura che ha incontrato i
sindacati qualche giorno fa.
Credo che seppur la competenza sia del Ministero, come lei ha
ben evidenziato, lei, come Presidente della Regione, debba comunque
interessarsi e cercare di fare il possibile affinché venga
garantito un servizio così importante come quello appunto
dell'INPS, soprattutto un servizio che è fondamentale per i nostri
cittadini valdostani, quindi ne prendiamo atto.
