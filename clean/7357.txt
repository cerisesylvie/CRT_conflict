Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1860 del 5 marzo 1986 - Resoconto
OGGETTO N. 1860/VIII - INIZIATIVE PER EVITARE LA PERDITA DI
INTERESSI SUI FONDI DI CASSA DEPOSITATI PRESSO LA TESORERIA DELLO
STATO. (Interpellanza)
PRESIDENTE
: Do lettura dell'interpellanza presentata dai
Consiglieri Mafrica e Tonino:
INTERPELLANZA
Poiché il versamento sul conto 508 della Tesoreria dello
Stato delle somme eccedenti il limite stabilito per la cassa
regionale provoca il manato introito di considerevoli interessi per
il bilancio regionale i sottoscritti Consiglieri
INTERPELLANO
l'Assessore alle Finanze per conoscere:
1)
a quanto è ammontata la giacenza media delle somme
versate direttamente dallo Stato o riversate dalla Regione sul
conto 508 nel corso del 1985 e quale è stata la punta massima
raggiunta nel deposito su tale conto;
2)
quali sono gli intendimenti della Giunta in merito
ad interventi organizzativi, contabili e politici per evitare la
perdita di ingenti interessi sulle somme versate sul conto
infruttifero dello Stato.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
La questione del versamento di somme
della Regione sul conto n. 508 è di un'importanza notevole rispetto
alle entrate regionali. La legge sulla Tesoreria unica prevede che
quando la cassa della Regione supera il 4% delle entrate
disponibili per l'anno, le somme eccedenti debbano essere versate
in un conto infruttifero dello Stato. Ora, trattandosi di somme che
in alcune occasioni ammontano a centinaia di miliardi, risulta
certamente evidente che gli interessi sono dell'ordine di qualche
decina di miliardi. La legge sulla Tesoreria unica è stata
contestata dalla Regione, a nostro giudizio più sul piano del
diritto che su quello politico, però noi siamo convinti che essa
non ha tenuto conto delle prerogative autonomistiche della nostra
Regione e probabilmente occorre fare qualche sforzo perché venga
modificata in un senso a noi più favorevole.
Ferma restando questa situazione, occorre studiare quali
soluzioni organizzative, del modo di lavorare della Regione, di
effettuare i pagamenti e di far girare il denaro nelle proprie
casse, quali iniziative contabili e politiche voglia assumere la
Regione per ridurre questa perdita indiretta di interessi.
Interpelliamo quindi l'Assessore alle Finanze per conoscere i dati
e per sapere se vi sono alcune intenzioni della Giunta in questa
direzione.
PRESIDENTE
: Ha chiesto la parola l'Assessore alle
Finanze, Martin; ne ha facoltà.
MARTIN (A.D.P.):
Concordo perfettamente con quanto ha
detto il Consigliere Mafrica sulla rilevanza degli interessi che la
Regione non percepisce a causa della legge della Tesoreria unica.
In merito al contenuto delle domande debbo dire che la giacenza
media registratasi sul conto n. 508 nel 1985 è stata pari a 116
miliardi, con una punta massima registrata il 15 febbraio dello
stesso anno pari a 225 miliardi, che peraltro è durata solo qualche
giorno perché immediatamente è stato effettuato un prelievo e
quindi il deposito infruttifero si è subito ridimensionato.
Per quanto concerne la seconda domanda e cioè gli intendimenti
della Giunta, posso dire che cerchiamo già di mettere in atto degli
espedienti di carattere contabile che il Consigliere Mafrica ben
conosce: ad esempio cerchiamo di fare quanto ci è possibile per
trasferire fin dall'inizio dell'anno, grazie a leggi regionali, dei
fondi alla FINAOSTA, invece di effettuarli lungo il corso o
addirittura alla fine dell'anno, e questo proprio per non dover
versare grosse giacenze sul conto infruttifero della Tesoreria
unica.
Per quanto concerne invece l'aspetto del diritto, c'è da dire,
come già è stato ricordato dal Consigliere Mafrica, che la Regione
ha impugnato questa legge ed ha impugnato anche alcuni Decreti che
però la Corte non ha ritenuto ammissibili, ma nel frattempo i
decreti-legge erano decaduti; c'è stata anche una sentenza del 24
ottobre del 1985 che, purtroppo, per tante ragioni era per noi
negativa. Sotto l'aspetto politico c'è da dire che abbiamo continui
confronti con le altre Regioni che hanno gli stessi problemi. Il
Presidente della Giunta, nelle sue riunioni periodiche con gli
altri Presidenti, affronta quasi sempre, tra gli altri temi, anche
questo. Proprio durante la discussione della legge finanziaria
abbiamo potuto vedere che quando la Sicilia, che fino a quest'anno
era esclusa dall'obbligo di versare nella Tesoreria unica, è stata
anch'essa obbligata al versamento sul conto infruttifero, sembrava
addirittura che dovesse cadere il Governo centrale, perché tutti i
parlamentari siciliani si erano coalizzati per cercare di inserire
nella legge finanziaria un emendamento favorevole alla Regione
siciliana, senza però riuscire nel loro intento. Ho citato questo
esempio solo per ricordare che si tratta di una questione di
difficile soluzione, ciò non toglie tuttavia che il nostro impegno,
unito a quello delle altre Regioni, verso le forze politiche, tenda
ad un eventuale superamento della Tesoreria unica che, come dicevo,
ci penalizza gravemente negli interessi, specie se consideriamo che
le nostre giacenze sono abbastanza elevate.
PRESIDENTE
: Ha chiesto la parola il Consigliere Mafrica;
ne ha facoltà.
MAFRICA (P.C.I.):
Io ringrazio l'Assessore per le cifre
che ci ha fornito e aggiungo che, se l'interesse di cui beneficia
la Regione è del 13%, questo significa che le nostre perdite,
rapportate ad una giacenza media di 116 miliardi, ammontano a 15
miliardi e 80 milioni. Nonostante gli storni fatti, dirottando
qualche centinaio di miliardi alla FINAOSTA, noi abbiamo avuto
questa perdita secca o questa mancanza di interessi a causa del
fondo infruttifero.
Io credo però che il problema abbia due aspetti: uno politico,
che a mio giudizio, noi, come Consiglio regionale, non abbiamo
cercato di affrontare almeno con la stessa energia dimostrata dalla
Sicilia. Sul piano politico quindi la contestazione della legge
sulla tesoreria unica dovrebbe prendere più quota. Sul piano
organizzativo non si tratta solo di cercare degli accorgimenti
contabili per far confluire il meno possibile sul conto n. 508, ma
si tratta anche di migliorare la velocità di spesa della Regione
che è tutt'ora un difetto fondamentale. Noi crediamo, quindi, che
anche in questa direzione possa essere fatto qualche cosa di
più.
