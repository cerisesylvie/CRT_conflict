Classificazione
AMBIENTE
Stoccaggio e smaltimento rifiuti


Resoconto integrale del dibattito dell'aula
Oggetto del Consiglio n. 291 del 18 dicembre 2003 - Resoconto
OGGETTO N. 291/XII - Modalità di gestione della discarica di
Pontey. (Interrogazioni)
Interrogazione
Venuti a conoscenza che la discarica di Pontey è stata
ultimata;
Tenuto conto che la gara di appalto per l'affidamento della
gestione è alle fasi finali;
Preso atto che tale discarica di tipo 2B è stata costruita in
modo particolare per consentire lo smaltimento delle scorie
derivanti dall'attività dello stabilimento Cogne Acciai
Speciali;
i sottoscritti Consiglieri regionali
Interrogano
l'Assessore competente per conoscere:
1) se si è già iniziato a stoccare materiali nella
discarica;
2) quali sono i rifiuti speciali smaltiti, e quali sono le
valutazioni in merito alla loro pericolosità.
F.to: Comé - Viérin Marco - Stacchetti
Interrogazione
Premesso
- che nel territorio comunale di Pontey, in prossimità della
Dora Baltea, è stata realizzata una discarica per rifiuti
speciali;
- che in tale impianto saranno principalmente conferite le
scorie derivanti dalla lavorazione siderurgica della Cogne Acciai
Speciali;
ciò premesso, i sottoscritti Consiglieri regionali
Interrogano
l'Assessore delegato per sapere:
1) se è stato effettuato il collaudo dell'impianto e quando
se ne prevede l'entrata in funzione;
2) se è stata espletata la gara d'appalto per la gestione del
medesimo: in caso affermativo, chi è il gestore e quali sono le
modalità e i costi d'utilizzo;
3) quali altre industrie, oltre alla Cogne Acciai Speciali,
utilizzeranno il sito di Pontey per lo stoccaggio dei propri
rifiuti.
F.to: Tibaldi - Frassy - Lattanzi
Presidente - La parola all'Assessore al territorio, ambiente e
opere pubbliche, Cerise.
Cerise (UV) - L'interrogazione poneva alcuni quesiti: se si è
già iniziato a stoccare il materiale nella discarica, quali sono i
rifiuti speciali smaltiti, quali sono le valutazioni in merito alla
loro pericolosità e, per quanto riguarda il gruppo "La Casa delle
Libertà", se è stato effettuato il collaudo dell'impianto e quando
se ne prevede l'entrata in funzione; se è stata espletata la gara
d'appalto per la gestione del medesimo: in caso affermativo, chi è
il gestore e quali sono le modalità e i costi d'utilizzo; quali
altre industrie, oltre alla "Cogne Acciai Speciali", utilizzeranno
il sito di Pontey per lo stoccaggio dei propri rifiuti?
Ringrazio di aver accettato di poterle affrontare con un'unica
risposta.
Il collaudo tecnico-amministrativo della discarica è in avanzata
fase di esecuzione. Dal punto di vista tecnico sono state
effettuate tutte le verifiche, con esito positivo, degli impianti
tecnologici delle apparecchiature elettromeccaniche e di
laboratorio e il collaudo, pneumatico e geoelettrico dei manti in
polietilene di impermeabilizzazione superficiale del terreno.
Per quanto concerne il collaudo amministrativo sono ancora in
fase di pubblicazione, ossia di notificazione al pubblico, gli
avvisi ai creditori e si è in attesa di ricevere le necessarie
liberatorie degli enti assicurativi e previdenziali relativamente
alla regolarità contributiva delle imprese facenti parte del
raggruppamento appaltatore. Si presume che tali fasi possano avere
termine nella prima settimana di febbraio 2004.
Per quanto riguarda la revisione tecnico-contabile dei documenti
riguardanti l'esecuzione dei lavori da costanti contatti con il
tecnico appositamente incaricato per il collaudo delle opere,
risulta che tali operazioni siano state concluse e che il
collaudatore abbia già redatto materialmente il certificato di
collaudo, al quale mancano, per essere sottoscritto, le valutazioni
in merito ai responsi dei predetti avvisi ai creditori e delle
liberatorie degli enti assistenziali e previdenziali. Si ritiene
ragionevole presumere che il certificato di collaudo possa essere
sottoscritto entro la fine del mese di febbraio.
Allo stato attuale, non è stata effettuata la gara per la
gestione dell'impianto. È stata predisposta la documentazione
necessaria all'indizione della gara d'appalto; tuttavia, sono in
fase di valutazione i meccanismi relativi alla tariffazione delle
differenti tipologie di rifiuto collocabili in discarica, ai fini
dell'individuazione del valore economico da porre a base di gara
dell'appalto. Al momento non sono stati quindi collocati rifiuti
all'interno della discarica. Come dicevo, siamo in fase di
predisposizione della documentazione per quanto riguarda l'appalto
della discarica stessa.
Le tipologie di rifiuto smaltibili nella discarica di Pontey
sono quelle individuate nelle macroclassi, vale a dire nel catalogo
europeo dei rifiuti: rifiuti dell'industria del ferro e
dell'acciaio; rifiuti da incenerimento o pirolisi di rifiuti urbani
ed assimilabili; imballaggi, stracci, materiali filtranti e
indumenti protettivi che non possono essere destinati al recupero;
rifiuti di costruzione e demolizione che non possono essere
smaltiti in discariche per inerti; rifiuti solidi urbani ed
assimilabili che non possono essere smaltiti in discarica di prima
categoria.
A titolo di esemplificazione, i rifiuti smaltibili nella
discarica di Pontey possono essere: scorie di acciaieria; fanghi
provenienti da lavorazioni dei materiali lapidei che, per loro
qualità, non possono essere smaltiti in discarica per "rifiuti
inerti"; fanghi da impianti di depurazione delle acque reflue al
servizio di insediamenti produttivi che, per loro qualità, non
possono essere smaltiti in discariche di prima categoria ed in
particolare: fanghi contenenti metalli pesanti, fanghi della
metallurgia dei metalli non ferrosi, fanghi di natura inorganica,
fanghi da attività di autolavaggio e di cabine di verniciatura;
rifiuti provenienti da demolizione che, per loro qualità, non
possono essere assimilati a rifiuti inerti; ceneri da combustione
di rifiuti urbani o assimilati. Tutte le attività industriali che
producono queste tipologie di rifiuto possono essere accettate
presso la discarica, tenendo presente che i quantitativi sono
evidentemente diversi.
Per quanto attiene le valutazioni in merito alla pericolosità
dei rifiuti speciali smaltiti e quindi della discarica, bisogna
considerare che l'impianto è stato realizzato secondo i criteri e
le norme tecniche di cui al DPR n. 915/1982 e della deliberazione
27 luglio 1984 del Comitato interministeriale di cui all'articolo 5
di questo stesso DPR. I criteri di sicurezza messi in atto si
fondano sulla realizzazione di differenti presidi ambientali atti a
scongiurare la possibilità di migrazione di sostanze inquinanti
nell'ambiente: aria, acqua e suolo. In particolare, il fondo della
discarica è stato impostato ad una quota sufficientemente elevata
dal massimo livello di escursione idrica della falda sottostante ed
il terreno è stato impermeabilizzato mediante l'interposizione di
un primo strato di bentonite lamellare e di 2 distinti manti di
polietilene ad alta densità. All'interno dei manti in polietilene è
posto un sistema di canalizzazioni fessurate per il controllo della
tenuta idraulica del dispositivo di impermeabilizzazione.
Lungo il perimetro della discarica è stata realizzata una serie
di pozzi piezometrici per la valutazione delle escursioni del
livello di falda e per l'esecuzione delle analisi delle acque
sotterranee ai fini del costante monitoraggio della loro qualità.
In caso di sversamento nel suolo di tali inquinanti, detti pozzi
potranno essere attivati per abbassare il livello idrico e
contrastare così la migrazione degli inquinanti in falda.
All'interno dell'invaso di discarica è stato realizzato il sistema
di raccolta del percolato originato dall'azione di dilavamento dei
rifiuti da parte delle acque piovane; attraverso l'azione di
aspirazione forzata tale liquame verrà costantemente aspirato ed
allontanato dal corpo della discarica in apposito bacino di
raccolta per il successivo smaltimento in altro impianto.
La sicurezza dell'impianto è inoltre garantita da un preciso
protocollo di accettazione dei rifiuti all'interno della discarica.
Tale protocollo si basa su operazioni di identificazione preventiva
delle partite di rifiuti da ammettere in discarica e su operazioni
analitiche di caratterizzazione chimico-fisica delle singole
partite pervenute in discarica per lo smaltimento. Ai fini della
sicurezza non saranno comunque ammessi rifiuti organici
putrescibili, infiammabili, che possono reagire con acqua o con
altre sostanze depositate in discarica, volatili o liquidi.
Nei documenti predisposti per la gara relativa all'affidamento
del servizio di conduzione dell'impianto è stato incluso un
disciplinare per la gestione tecnico-operativa della discarica, nel
quale vengono dettagliatamente individuate le modalità per
l'interramento controllato dei rifiuti con idonee garanzie di
sicurezza, per l'effettuazione dei controlli analitici per
garantire il rispetto delle prescrizioni autorizzative
dell'impianto e per l'esecuzione dei monitoraggi ambientali.
Con l'emanazione del decreto ministeriale n. 36/2003, che
recepisce la direttiva 1999/31/CEE relativa alle discariche di
rifiuti, sono entrate in vigore nuove norme tecniche concernenti la
realizzazione e la conduzione delle differenti tipologie di
discarica. Attualmente sono in corso di valutazione l'adeguatezza
rispetto alla nuova normativa, sia dell'impianto che delle
condizioni poste a base della gara per la sua gestione. Da un primo
esame è stato rilevato che l'adeguamento necessario riguarda
esclusivamente le condizioni di gestione dell'impianto e, in
particolare, le garanzie finanziarie ed assicurative che il gestore
deve rilasciare, nonché la loro durata al termine delle operazioni
di coltivazione; pertanto, per tutti gli altri aspetti di tipo
tecnico, la discarica è perfettamente a norma.
Accanto ai presidi di sicurezza della discarica bisogna anche
considerare che i rifiuti smaltibili presentano un grado di
pericolosità basso; la maggior parte di essi sono stati per lungo
tempo smaltibili anche in semplici discariche di inerti, anche
perché sono dislocati in modo da non creare problemi: ad esempio,
non potranno essere conferiti rifiuti polverulenti soggetti a
trasporto eolico, in mancanza di specifici sistemi di
contenimento.
Presidente - La parola al Consigliere Tibaldi.
Tibaldi (CdL) - Ringraziamo l'Assessore per averci fornito in
sede di risposta alcune novità in merito alla discarica costituenda
che si trova nel Comune di Pontey, soprattutto rispetto alle
indicazioni fornite a più riprese anche dai suoi predecessori,
perché questa discarica è stata oggetto di più iniziative ispettive
da parte della minoranza anche nella scorsa legislatura. Ci
riserviamo però di fare alcune considerazioni.
La prima, è che, a distanza di 10 anni - perché nel 1993, quando
venne privatizzata la "Ilva Cogne", venne siglato il protocollo di
intesa per bonificare l'area di Aosta e per stoccare in luogo
sicuro ed adatto i residui della lavorazione siderurgica dello
stesso stabilimento valdostano, e venne individuato appunto questo
sito nel Comune di Pontey -, sottolineiamo che ancora non si è
arrivati al completamento di questa opera.
Verifichiamo che la fase di realizzazione paradossalmente sembra
essere stata più breve di quelle di collaudo e di affido della
gestione. Collaudo che, è vero, è complesso, perché non si
riferisce solo ad un aspetto meramente tecnico, come ha ricordato
l'Assessore, e di cui abbiamo appreso essere in avanzata fase di
esecuzione, essendo state effettuate le verifiche con esito
positivo, ma non dimentichiamo che di "collaudo tecnico già in fase
di esecuzione" ci rese notizia l'Assessore Vallet il 19 febbraio
2003, quindi un collaudo che si sta procrastinando da ormai diverso
tempo! Il collaudo si riferisce anche all'aspetto amministrativo:
abbiamo appreso che vi sono problemi assicurativi e previdenziali
inerenti i lavoratori che hanno lavorato presso le imprese
realizzatrici del sito. Prendiamo atto della data entro la quale si
prevede di ottenere il certificato di collaudo, cioè la fine di
febbraio 2004.
Per quanto riguarda il sito nella sua essenza, notiamo questa
assenza di prosecuzione nella gestione, una gestione che è in fase
di predisposizione per l'appalto. Il sito lo vediamo luccicare nel
suo nero imponente, questa impermeabilizzazione in estate quando il
sole vi si riflette, lo vediamo congelato durante l'inverno, con
l'assunzione di una colorazione più bianca, e sono passate ormai
alcune stagioni senza che venga conferito alcun rifiuto.
Il fatto che sia di pericolosità bassa il grado dei rifiuti che
verranno stoccati ci fa sorgere qualche perplessità, perché il
liquame di cui parlava l'Assessore, anche se la prevalenza dei
rifiuti sarà di carattere inorganico, potrebbe contenere sostanze
chimiche pericolose. Sappiamo che la lavorazione siderurgica
produce come residui il cromo esavalente, che è un metallo
bioaccumulabile, ovvero un metallo che rimane imprigionato nel
corpo degli esseri viventi, in particolare degli esseri
animali.
Se partiamo da questa considerazione e ci ricordiamo,
allorquando vi fu il gravissimo evento alluvionale dell'ottobre
2000, che anche la discarica venne fortemente compromessa dal
dilavamento erosivo, quindi si fu costretti ad intervenire con
opere di ripristino e di ricostituzione dell'impermeabilizzazione,
non vorremmo che una ipotetica "alluvione futura" compromettesse in
maniera drastica il sito, destinato ad ospitare i rifiuti speciali,
e liberasse nell'ambiente questi liquami che possono contenere
materie chimiche dannose per la salute dell'uomo in particolare.
Sottolineiamo tale aspetto; ci auguriamo che il collaudo venga
fatto al più presto e nel migliore dei modi e che le operazioni di
stoccaggio siano conformi alle norme di legge e sanitarie.
Nel prendere atto di questa risposta e nella speranza che i
tempi vengano rispettati, verificheremo il corretto svolgimento di
tutte le procedure.
Presidente - La parola al Consigliere Comé.
Comé (SA) - Molto velocemente, perché il collega Tibaldi ha
anticipato le considerazioni che volevo fare.
I tempi del collaudo si stanno trascinando; speriamo che per il
mese di febbraio questo avvenga, anche se l'Assessore ha già detto
che nel frattempo sono entrate in vigore nuove norme per quanto
riguarda l'adeguatezza della gestione, tant'è vero che penso che il
disciplinare dovrà essere rivisto con l'inserimento delle nuove
norme entrate in vigore.
Pur avendo sentito l'Assessore affermare che vi sono tutti i
criteri per la salvaguardia dell'acqua, l'aria e il suolo, sono
anch'io preoccupato; vorrei capire bene ed eventualmente farò
un'altra iniziativa. Ha detto che i liquami vengono aspirati e
inviati ad altri impianti; sarà quindi mia cura predisporre
un'altra iniziativa, per capire che rapporto potrà esserci fra la
nostra discarica e gli altri impianti.
