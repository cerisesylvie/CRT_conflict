Classificazione
SPORT E TEMPO LIBERO
Enti e Società sportive


Resoconto integrale del dibattito dell'aula
Oggetto del Consiglio n. 2502 del 16 aprile 1997 - Resoconto
SEDUTA ANTIMERIDIANA DEL 16 APRILE 1997
OGGETTO N. 2502/X Interventi regionali a favore di società
calcistiche del campionato nazionale e di società sportive
valdostane. (Interrogazione con risposta scritta)
Interrogazione r. s. Premesso
che l'Amministrazione regionale ha stanziato diverse centinaia
di milioni per i raduni di alcune società calcistiche di serie A in
Valle d'Aosta;
che, al contrario, le associazioni sportive valdostane da tempo
lamentano un'asfissia economica che rende ardua la sopravvivenza
dello sport di squadra a certi livelli agonistici;
che anche quest'anno la nostra regione ospiterà prestigiose
formazioni di serie A e che quindi, a livello di Amministrazione
regionale si manterrà la stessa politica di cui sopra;
che, nonostante la cartellonistica pubblicitaria sia prevista
nei capitolati d'appalto per la gestione dei campi sportivi, con
ritorno economico percentuale anche per le società agonistiche,
risulta negata alle ditte e ai commercianti valdostani la
possibilità di utilizzare i cartelloni pubblicitari a bordocampo
durante le manifestazioni sportive delle grandi squadre di serie A,
le quali si riservano di utilizzare tali spazi a titolo
esclusivo;
il sottoscritto Consigliere regionale
Interroga
la Giunta regionale per conoscere:
1) gli importi stanziati dal 1993 sino ad oggi alle compagini
sportive valdostane delle diverse discipline agonistiche, dividendo
gli importi per singole società e precisando anche l'ammontare dei
singoli finanziamenti erogati per lo sviluppo del vivaio giovanile
delle diverse discipline sportive;
2) se non ritiene quantomeno doveroso, alla luce di quanto
sopra, predisporre un piano di finanziamento per le società
sportive valdostane che versano in situazione di grave disagio
economico, disagio che si ripercuote necessariamente sui risultati
sportivi, penalizzando i risultati agonistici delle "équipes"
valdostane.
3) se esiste una preclusione o un vincolo, determinato dalle
convenzioni tra la Regione e le squadre di calcio di massima
divisione ospiti in Valle o da altre forme di accordo, all'utilizzo
degli spazi pubblicitari a bordo dei campi sportivi da parte delle
aziende e dei commercianti locali.
F.to: Lanièce
Presidente È stata data risposta con lettera n. 2609 in data 15
aprile 1997.
