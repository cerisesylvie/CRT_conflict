Classificazione
FINANZA REGIONALE E LOCALE



Oggetto del Consiglio n. 2058 del 9 novembre 2011 - Resoconto
OGGETTO N. 2058/XIII - Interpellanza: "Iniziative per una
revisione dell'addizionale regionale IRPEF a carico delle
famiglie".
Interpellanza
Considerato che la Giunta provinciale di Bolzano, con un
provvedimento del 14 ottobre scorso, ha deciso di azzerare
l'addizionale regionale IRPEF per i redditi fino a 15 mila euro,
innalzando il limite di reddito precedente che era fissato a 12.500
euro;
Sottolineato che a tale provvedimento la Giunta sud-tirolese
ha aggiunto specifiche detrazioni per le famiglie con figli a
carico, tali da annullare di fatto l'ammontare dell'addizionale
IRPEF per i redditi fino a 28 mila euro (con un figlio) e fino a 56
mila euro (con due o più figli a carico);
Rilevato che tali misure sono efficaci, in un momento di
crisi economica come l'attuale, per sostenere il potere d'acquisto
delle famiglie, con un occhio di riguardo per il ceto
medio;
la sottoscritta Consigliera regionale
Interpella
la Giunta per sapere se intenda rivedere l'ammontare
dell'addizionale regionale IRPEF secondo le linee-guida tracciate
dalla Giunta Provinciale di Bolzano, con l'obiettivo di alleggerire
il carico fiscale per le famiglie in un momento di crisi economica
e di difficoltà come quello attuale.
F.to: Carmela Fontana
Presidente
- Sono pervenute le relazioni del Consigliere
Caveri sul disegno di legge n. 150, del Consigliere Rosset sul
disegno di legge n. 153, del Consigliere Comé sul disegno di legge
n. 154 e anche gli emendamenti sul disegno di legge n. 150, un
emendamento a firma dei Consiglieri Chatrian, Morelli, Bertin e tre
emendamenti a firma dei Consiglieri Chatrian, Bertin, Morelli,
Fontana, Donzel e Rigo; sul disegno di legge n. 153 un emendamento
dell'Assessore Lavoyer e due emendamenti dei Consiglieri Chatrian,
Morelli, Bertin; sul disegno di legge n. 154 due emendamenti
presentati dall'Assessore Marco Viérin e due emendamenti dei
Consiglieri Chatrian, Fontana, Rigo, Donzel.
La parola alla Consigliera Carmela Fontana.
Fontana (PD)
- Grazie Presidente.
La Giunta provinciale di Bolzano, con un provvedimento del 14
ottobre scorso, ha deciso di azzerare l'addizionale regionale IRPEF
per i redditi fino a 15.000 euro, innalzando il limite di reddito
precedente che era fissato a 12.500 euro. A tale provvedimento la
Giunta sudtirolese ha aggiunto specifiche detrazioni per le
famiglie con figli a carico, tali da annullare di fatto l'ammontare
dell'addizionale IRPEF per i redditi fino a 28.000 euro con un
figlio e fino a 56.000 euro con due figli a carico. Si tratta di
misure efficaci in un momento di crisi economica come l'attuale,
per sostenere il potere d'acquisto delle famiglie con un occhio di
riguardo per il ceto medio.
Vogliamo sapere dalla Giunta se intenda rivedere l'ammontare
dell'addizionale regionale IRPEF secondo le linee guida tracciate
dalla Giunta provinciale di Bolzano, con l'obiettivo di alleggerire
il carico fiscale per le famiglie in un momento di crisi economica
e di difficoltà come quello attuale. Grazie.
Presidente
- La parola all'Assessore al bilancio, finanze
e patrimonio, Lavoyer.
Lavoyer (FA)
- Grazie Presidente.
La Provincia di Bolzano ha pubblicato alcuni comunicati stampa,
a cui fa riferimento la collega Fontana, relativi al contenuto
della legge finanziaria provinciale per il 2012. In particolare, vi
è notizia che la misura di azzeramento dell'addizionale IRPEF, già
prevista nella finanziaria per il 2011, troverà una correzione con
la nuova legge nel senso di un innalzamento del reddito, per il
quale è previsto l'azzeramento, ed ulteriori agevolazioni sotto
forma di detrazioni per famiglie con figli. Si segnala che il testo
della legge finanziaria per il 2012 della Provincia di Bolzano non
è ancora disponibile, quindi non è stato possibile valutare
l'esatta formulazione della norma. Comunque la cosa coincide con
quanto illustrato dalla collega Fontana.
Le esenzioni e le detrazioni deliberate dalla Giunta provinciale
di Bolzano vanno oltre il potere di manovra su tale tributo
riconosciuto alle Regioni dalla legge statale n. 446/1997
istitutiva dell'IRAP e dell'addizionale regionale IRPEF, che
prevede infatti per l'addizionale IRPEF un'aliquota base fissata
allo 0,9 percento ed è riconosciuto alle Regioni solo il potere di
maggiorare tale aliquota sino all'1,4. Il potere di manovrare tali
tributi per la Provincia di Bolzano deriva dallo Statuto di
autonomia del Trentino, modificato nelle disposizioni finanziarie
dalla legge finanziaria dello Stato per il 2010, ossia una legge
ordinaria che ha introdotto il comma 1bis dell'articolo 73 dello
Statuto, che sancisce:
"Le Province, relativamente ai tributi
erariali per i quali lo Stato ne prevede la possibilità, possono in
ogni caso modificare aliquote e prevedere esenzioni, detrazioni,
deduzioni, purché nei limiti delle aliquote superiori definite
dalla normativa statale".
Si segnala inoltre che l'articolo
della legge finanziaria provinciale del 2011 della Provincia di
Bolzano, concernente le esenzioni dell'addizionale IRPEF, è stato
oggetto di impugnativa da parte del Consiglio dei Ministri dinanzi
alla Corte costituzionale, perché la norma, a giudizio del Governo,
eccede la competenza statutaria; il procedimento non si è ancora
concluso.
Lo Statuto speciale della Valle d'Aosta non contiene una norma
che attribuisce alla Regione il potere riconosciuto alle Province
autonome di Trento e Bolzano, non consente cioè di stabilire
esenzioni, detrazioni o deduzioni ai tributi e non possiamo
pertanto porre in essere manovre sui tributi che vadano al di là
dei poteri specificamente definiti nelle norme nazionali in
materia. Com'è noto, il nostro Statuto non può essere modificato
con una legge ordinaria; pertanto, non essendo le misure in parola
contemplate dal decreto legislativo n. 446/1997 che ha istituito
l'addizionale regionale all'IRPEF, non è per noi possibile attuarle
con legge regionale. Inoltre la Regione Valle d'Aosta non applica
direttamente quanto contenuto nel recente decreto n. 68/2011 (c.d.
federalismo delle Regioni a Statuto ordinario e delle Province), in
quanto le disposizioni ivi contenute sono esplicitamente riferite
solo alle Regioni a Statuto ordinario e non a quelle a Statuto
speciale.
Detto ciò, riteniamo positiva la sollecitazione della collega
Fontana; le strutture regionali sono al lavoro, in collaborazione
con gli uffici del Ministero dell'economia, per poter proporre
quanto prima una norma di attuazione che permetta anche alla
Regione Valle d'Aosta di manovrare tributi in maniera simile a
quanto già previsto per le Province autonome di Trento e
Bolzano.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore per la risposta che
mi ha dato.
Pur sapendo che è un argomento molto complesso e non di facile
soluzione, ho però la soddisfazione, visto l'impegno che ha messo
l'Assessore per vedere cosa si può fare per risolvere questo
problema. Al di là di quello che fa Bolzano, la questione
dell'IRPEF in Valle d'Aosta era già un problema che avevano
sollecitato anche i sindacati, perché non è adeguata ai redditi:
chi ha un reddito alto paga tot, chi ha un reddito basso paga
uguale. Questa è un'ingiustizia nei confronti di chi ha i redditi
bassi, perciò è un'occasione per rivedere questo e dare la
possibilità a chi ha un reddito basso di essere più agevolato.
Grazie.
