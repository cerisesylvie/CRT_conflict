Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 179 del 5 novembre 2003 - Resoconto
OGGETTO N. 179/XII - Progetto del "Country Hospital" a
Châtillon. (Interrogazione)
Interrogazione
Premesso
- che nel maggio scorso è stato presentato il progetto del
Country Hospital a Châtillon;
- che, malgrado l'enfasi di alcuni relatori, l'idea non
sembra avere raccolto particolari adesioni presso la comunità
locale, anche a livello di professionalità sanitarie;
ciò premesso, i sottoscritti Consiglieri regionali
Interrogano
l'Assessore delegato per sapere se l'ipotesi del Country
Hospital a Châtillon appare tutt'oggi praticabile oppure se essa è
già stata archiviata:
a) nel primo caso: com'è strutturata, quali sono le risorse
umane e finanziarie impiegate e quando si prevede che diventi
operativa;
b) nel secondo caso: perché le autorità sanitarie hanno
rinunciato a tale ipotesi ed eventualmente se c'è una soluzione
alternativa.
F.to: Tibaldi - Frassy
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - Due sole parole per illustrare cosa si intende per
"Country Hospital".
È una struttura sanitaria prevista a Châtillon, residenziale,
con attività sia diagnostiche che terapeutiche, che prevede quindi
la presenza di un'infermiera professionale. È un po' un piccolo
ospedale, con tutto quello che comporta avere un piccolo ospedale,
a poca distanza dall'Ospedale grande di Aosta.
Non si è dato corso - lei ha ragione - alla realizzazione
prevista, ma questo per alcune esigenze che abbiamo incontrato di
maggior spesa. La prima, sempre nella sua zona, è quella della
"RSA" di Antey, che doveva entrare in funzione quest'anno, ma a cui
abbiamo dovuto apportare alcune modifiche, cambiare alcune
strutture, le porte, e questo ha comportato una maggiore spesa;
così anche un altro intervento, che ha previsto più stanziamenti,
quello dell'adeguamento del Poliambulatorio di Donnas, a cui
teniamo molto perché è una sede sanitaria importante in una zona
molto più vicina alle altre sedi ospedaliere rispetto alla nostra.
In particolare è stato necessario un ulteriore finanziamento per
rendere la radiologia di questo poliambulatorio idonea a far fronte
alle esigenze. Non solo, ma la realizzazione del "Country" non è
stata portata avanti per una carenza di personale: anche se è una
struttura nuova, non è facile trovare del personale professionale
per lavorare in tali strutture, in particolare Antey; lei saprà che
ritardiamo l'entrata in attività proprio perché c'è una carenza di
personale.
Abbiamo dato precedenza nella realizzazione di queste strutture,
a cui crediamo molto, soprattutto la "RSA" di Antey, la prima "RSA"
della Valle d'Aosta, che non risolerà solo il problema della zona,
ma verrà incontro a diverse esigenze sanitarie di lungodegenti di
tutta la Valle. Inoltre, è vero, vi sono state delle difficoltà
organizzative sanitarie: coloro che avevano dato in un primo tempo
una disponibilità a prestare la loro opera all'interno di questo
"Country Hospital", al momento della realizzazione si sono tirati
indietro, per cui bisogna verificare di nuovo se c'è la possibilità
di utilizzare queste competenze mediche organizzative.
A che punto siamo oggi? Siamo in una posizione di "stand-by", di
verifica, anche se non abbiamo accantonato completamente il
progetto, anzi abbiamo previsto in bilancio degli stanziamenti.
Dicevo che siamo in uno "stand-by", ma non passivo, attivo, che
vuole verificare tutti i dati, anche quelli epidemiologici,
un'analisi dei bisogni, e in questo verranno sentite le comunità,
un'analisi dei costi e penso che sempre più, prima di partire con
questi progetti, dovremmo fare un'analisi precisa di tutti questi
fattori.
Vorrei solo concludere dicendo che questo Consiglio - in cui
credo - non è solo un luogo in cui si polemizza, ma è un luogo di
proposta. Chiedo che lei, nella sua replica, se lo crede giusto, si
esprima sull'esigenza o meno di questa struttura sanitaria in
Châtillon.
Président - La parole au Conseiller Tibaldi.
Tibaldi (CdL) - Per rispondere immediatamente al suo quesito
finale, penso che siano gli atti e i fatti presentati attraverso le
iniziative presentate dal nostro gruppo che depongono a favore
dell'attenzione e della sensibilità che abbiamo nei confronti della
sanità territoriale. Penso che lei, Assessore, non appena si è
seduto su quella poltrona, si sia subito confrontato con un
problema piuttosto spinoso e ancora irrisolto, che è la soluzione
dell'emergenza territoriale, dell'applicazione di quella legge la
quale prevede, oltre alla divisione in macrodistretti, anche le
soluzioni di emergenza territoriale sul territorio: problema
irrisolto!
Veniamo al "Country Hospital". Ci pare di cogliere dalle sue
parole una sostanziale sconfessione dei contenuti del piano
sociosanitario 2002-2004, perché in quel piano, a pagina 113, si
individua "l'ospedale di comunità" - per usare un termine italiano
- come soluzione strutturale e organizzativa, per attivare, anche
se in forma sperimentale, una struttura residenziale dove
ricoverare soggetti prevalentemente anziani.
Di fronte a questa importante affermazione contenuta in un piano
sociosanitario approvato dal Consiglio, a fronte dell'enfasi con la
quale è stato presentato questo progetto a Châtillon - guarda caso,
il 29 aprile, alla vigilia delle elezioni regionali, con una
massiccia partecipazione di pubblico e di professionalità locali,
oltre che delle autorità sanitarie regionali -, l'Assessore
Vicquéry si ricorderà, sembrava un progetto in dirittura di avvio,
sembrava che a monte vi fosse tutta quell'analisi propedeutica che
lei, Assessore, sosteneva di dover fare adesso - ha parlato di
"stand-by" attivo, intendendo un'opera di consolidamento di
conoscenze che ancora oggi sembrano non essere di dominio
dell'Assessorato - noi pensavamo - avendo anche partecipato
personalmente, in particolare il sottoscritto e il collega Frassy a
quella riunione - che certe cognizioni fossero già a monte di certe
determinazioni che poi sono state divulgate.
Oggi apprendiamo che il "Country Hospital" rimane ancora sulla
carta, tanto che quei locali di Châtillon sono già attrezzati, dove
non c'è una professionalità medica in grado di presidiarli, e
soprattutto dove vaga, piuttosto sconsolato, un paziente che non sa
chi lo assiste, perché deve essere assistito e come deve essere
assistito! Assessore, quali conclusioni? Lei parla di 2 problemi
fondamentali: la maggior spesa (a questo riguardo avete dato
precedenza alle "RSA" di Antey, dove anche lì ci saranno problemi
organizzativi, e poi all'adeguamento del Poliambulatorio di
Donnas); la carenza di personale (che esiste non solo per le "RSA"
di Antey o per il "Country Hospital" perché le professionalità
mediche, in questo caso i medici di base, non hanno trovato la
formula di accordo per poterlo gestire).
Ribadiamo che vi sono altri problemi come il "118" di Châtillon
che necessitano di una risposta, e non solo il "118" di Châtillon,
ma l'emergenza territoriale nel suo insieme. Ci pare di capire - lo
dico con rammarico - che il "Country Hospital", che è un tassello
del piano sociosanitario, rischia di finire - se non è già finito -
nel dimenticatoio!
Prendiamo in senso positivo l'affermazione da lei fatta prima,
di questo "stand-by" attivo, ma ci crediamo poco; saranno gli
eventi futuri a dimostrare se effettivamente c'è una volontà
politica di portare avanti questo progetto, ancorché in fase
sperimentale, o se è servito solo come vetrina in un'occasione
particolare - quella delle elezioni regionali - per qualcuno!
