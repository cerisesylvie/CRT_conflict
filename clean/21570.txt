Classificazione
CASA DA GIOCO



Oggetto del Consiglio n. 1329 del 25 maggio 2005 - Resoconto
OGGETTO N. 1329/XII - Contabilizzazione di provvidenze percepite
da alcune figure aziendali della Casa da gioco di Saint-Vincent.
(Interrogazione)
Interrogazione
Premesso
che, rispondendo a una recente interpellanza di codesto
gruppo consiliare in merito alle particolari provvidenze percepite
da alcune figure aziendali della Casa da gioco di Saint-Vincent,
l'Assessore regionale ha affermato, tra l'altro,
- che "per addivenire alla situazione in essere dei benefits
aziendali si sta svolgendo una laboriosa e complessa attività di
ricostruzione, sia sul versante contabile sia sul versante della
legittimità delle stesse erogazioni, sia ancora sul versante
contributivo e fiscale e ciò in quanto le fonti dei fringe benefits
esistenti trovano fondamento, per il passato, prevalentemente in
autorizzazioni non scritte e, come tali, poco trasparenti";
- che la loro scorretta contabilizzazione è causa di
ulteriori oneri e sanzioni;
ciò premesso, i sottoscritti Consiglieri regionali
Interrogano
il Presidente della Regione o l'Assessore delegato per
sapere:
1) entro quando prevede che si possa completare la
ricostruzione della situazione in essere dei benefits
aziendali;
2) qual è l'entità degli ulteriori oneri e sanzioni generati
dalla scorretta contabilizzazione delle provvidenze e a chi spetta
onorarne il pagamento;
3) quali iniziative concrete del cda hanno fatto seguito alla
volontà manifestata dall'azionista (Regione), in occasione
dell'assemblea del 30 giugno 2004, nel senso di rivedere l'intera
politica dei benefits.
F.to: Tibaldi - Lattanzi
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - L'interrogazione in oggetto riprende
l'interpellanza presentata nel precedente Consiglio, quindi,
prendendo a spunto le dichiarazioni fatte, chiede entro quando si
prevede si possa completare la ricostruzione della situazione in
essere dei "benefits" aziendali, qual è l'entità degli ulteriori
oneri e quali iniziative concrete sono state prese.
Questa interrogazione ha 2 interlocutori, perché stiamo parlando
di una parte pregressa che è di competenza della Gestione
straordinaria in liquidazione, perché tale ricognizione riguarda
una serie di anni passati dove la S.p.a. non era in funzione e
concerne la S.p.a. per i 2 anni trascorsi e soprattutto per la
riorganizzazione futura; quindi mi permetterò di rappresentare
entrambe le posizioni. A fronte dell'interrogazione è stato
interpellato il liquidatore, che ha fatto una prima indagine,
questo è un dossier che è in itinere. Il liquidatore evidenzia tale
situazione: i "benefits", quali definiti dalle prime indagini, non
sono mai stati oggetto di una verbalizzazione da parte degli organi
societari dell'ex Gestione straordinaria, né si sono rinvenuti
documenti autorizzativi. Si è per contro osservato che, nella
riunione del comitato di gestione del 26 luglio 2001, i revisori
dei conti hanno formulato, attraverso il loro Presidente, Dott.
Piaggio, le seguenti osservazioni che riporto testualmente:
"carenza di documentazione e di controlli di conformità nelle
note spese viaggio dei dipendenti; non coincidenza fra l'elenco dei
telefoni portatili in mano ai dipendenti e i dati di inventario;
rischio di una vertenza dell'incaricata dell'ufficio di Roma per
avere un contratto di lavoro subordinato, anziché di collaborazione
coordinata e continuativa..."
- questa viene riportata perché è
una nuova vertenza, che si aggiunge al numeroso contenzioso in
essere perché un'ex collaboratrice rivendica una posizione di
lavoro dipendente -
"...
altra documentazione relativa ai
"benefits" di carattere autorizzativo non è stata rinvenuta nei
documenti a mano del liquidatore. Ciò premesso, si pone il problema
della quantificazione monetaria del costo di detti "benefits",
tralasciando i telefoni portatili e tessere autostradali che si
possono giustificare come necessità di servizio. Ben più importante
sembra essere la quantificazione dei pernottamenti e dei pasti
abusivamente goduti; la ricerca di tali dati si può ottenere con
una verifica mirata presso i prestatori di questi servizi, pur
richiedendo tale analisi, per il periodo dall'istituzione della
Gestione straordinaria fino al 31 dicembre 2002, il tempo
necessario, che il liquidatore stima possa esaurirsi al 30
settembre 2005. A lato si raccoglierà l'informazione presso i
responsabili della Gestione straordinaria durante i rispettivi
mandati. L'indagine di cui sopra è ritenuta dallo scrivente come
atto dovuto, a meno che l'ente mandante ritenga di esonerare come
atto esplicito... la liquidazione... di procedere in tal senso.
Sicuramente non vi sarà nessuna indicazione in tal senso, ma
abbiamo invitato il liquidatore a proseguire in questa
analisi"
.
L'altra considerazione avviene dai responsabili della S.p.a.,
quindi anche in questo caso la prima domanda è:
"entro quando
prevede che si possa completare la ricostruzione della situazione
in essere dei "benefits" aziendali"
. In considerazione della
copiosità dei documenti da esaminare e delle circostanze:
l'archivio dell'ufficio amministrazione è sotto sequestro per un
procedimento penale, che era stato anche dibattuto in questa sala -
ricorderete l'utilizzo delle casse POS... -, possiamo ipotizzare la
conclusione del lavoro fra un paio di mesi.
In risposta alla seconda domanda, stante quanto sopra, non siamo
ancora in grado di conoscere l'entità degli oneri e delle sanzioni;
comunque per il pagamento di ulteriori oneri e sanzioni il
consiglio di amministrazione ha interpellato un legale per
verificare se sia possibile addebitare al dipendente non le
sanzioni, in quanto a carico dell'azienda, salvo eventuali
responsabilità, bensì gli oneri relativi a contributi previdenziali
per la parte di competenza e per le imposte dirette, per le quali
la società è sostituto di imposta con diritto di rivalsa.
Ovviamente questo è un discorso che dà per scontato - cosa che non
è scontata - che questi siano effettivamente dei "benefits", perché
non necessariamente questi sono "benefits": se non vi è nessun atto
autorizzativo, questa è semplicemente una distrazione di fondi, per
essere un "benefit" ci deve essere un procedimento autorizzativo,
formale, informale, verbale, scritto; in caso contrario, sono spese
che dovranno essere considerate. Credo che, nell'ambito della
valutazione del legale, vi sia anche tale aspetto, perché, se vi
sono dei "benefits", vi sono delle conseguenze e quindi vi sono
delle sanzioni per oneri fiscali o oneri previdenziali; se non sono
"benefits", non saranno dovute, ma sarà "dovuto" un altro tipo di
discorso. Lo dico perché nella fase istruttoria vi sono tutti tali
elementi, avete ascoltato la relazione del liquidatore, non sembra
esserci alcuna autorizzazione, per cui per semplicità definiamo
questi "benefits".
Per quanto riguarda la terza domanda, la società ribadisce
quanto già comunicato con il punto n. 3 della precedente
interpellanza, cioè che gli organi societari, in attesa di
traguardare l'obiettivo della ridefinizione dei "fringe benefits"
esistenti della società e della gestione dei profili fiscali e
contributivi ad essi collegati, stanno riesaminando il problema con
l'ausilio di un legale esperto di diritto del lavoro e hanno
disposto quanto segue: telefono cellulare, ritiro nel caso non
sussistano le motivazioni organizzative che avevano determinato la
decisione aziendale della messa a disposizione per ragioni di
reperibilità e richiamo ad un utilizzo solo per motivi di servizio
per coloro ai quali ne è stato mantenuto l'uso; gli abiti, il costo
sostenuto dall'azienda per l'acquisto di un abito, costituendo
reddito di lavoro dipendente, sarà assoggettato in busta paga ai
fini fiscali e contributivi per legge previsti; tessera
autostradale o "telepass", utilizzo per chi ne è in possesso solo
per il tragitto dal luogo di residenza/Saint-Vincent e ritorno, con
assoggettamento dell'importo in busta paga ai fini fiscali e
contributivi per legge previsti; pasti ad assistenti di Direzione
giochi, concessione di un importo non superiore a 50 euro a pasto,
assoggettabile in busta paga ai fini fiscali e contributivi per
legge previsti, esclusivamente nei casi in cui non sia funzionante
la mensa aziendale; pernottamenti e pasti ad alcuni dirigenti e
quadri, sospensione dei pagamenti in attesa di definizione. Con
l'occasione vi precisiamo che l'esame dei "benefits" di cui sopra
costituisce la "coda" del complessivo lavoro di ricognizione sui
"benefits" aziendali e gli unici per i quali sono emerse criticità
da risolvere sono quelli indicati sopra, per gli altri compensi in
natura: polizze assicurative, cassa assistenza, fondi di
previdenza, servizio mensa, alloggio dipendenti, auto uso
promiscuo, si è riscontrata una gestione conforme alle norme
fiscali e contributive; restiamo a disposizione per qualsiasi
ulteriore chiarimento.
Questo mi pare sia un quadro abbastanza chiaro del disordine
contabile e amministrativo che riguarda anche i vertici aziendali.
Credo che in questi giorni sia stato molto positivo che anche la
stampa intesa come "media" si sia occupata di Casinò e si sia
occupata di fare delle analisi approfondite sui bilanci dello
stesso, che saranno poi oggetto di una discussione in Consiglio.
Ritengo sia necessario affrontare l'argomento evitando di essere
"strabici", nel senso che sarebbe opportuno non ragionare sui conti
esclusivamente, ma sulle motivazioni. Questa lucidità di analisi ad
oggi non la vedo, perché le situazioni non sono mai un caso, sono
il frutto di un percorso. Ora io trovo che abbiamo un consiglio di
amministrazione che agisce con tante difficoltà e con tante persone
che, più che occuparsi dell'azienda, si "occupano" di mantenere i
loro benefici, si preoccupano di mantenere delle rendite di
posizione, cosa a cui credo sia venuto il momento di dire basta,
perché questa situazione è particolarmente scomoda e "mette in
croce" gli amministratori che, in una logica di riorganizzazione,
si trovano con i loro stretti collaboratori impegnati a difendere
delle loro posizioni, piuttosto che a difendere l'azienda. Questo è
il messaggio chiaro e forte che voglio dare da questi banchi con un
invito a ragionare sul percorso che ha avuto il Casinò negli ultimi
anni.
Président - La parole au Conseiller Tibaldi.
Tibaldi (CdL) - Abbiamo ascoltato con interesse la risposta che
l'Assessore ha dato alla nostra seconda iniziativa sui benefici
riconosciuti a certi dirigenti e funzionari della Casa da gioco di
Saint-Vincent. Abbiamo avuto occasione in queste 2 settimane che
sono intercorse rispetto all'ultima seduta consiliare, di leggere
quella copiosa corrispondenza che è intercorsa fra lei, da una
parte, e il liquidatore e gli attuali dirigenti e amministratori
della S.p.a, dall'altra, e vi è da scandalizzarsi non solo per le
parole che lui oggi ha pronunciato in aula, perché confermano quel
disordine gestionale che è ormai slegato da qualsiasi logica
economica: la casa da gioco - e noi lo denunciamo da tempo - non ha
più alcun principio economico che la regge, ma si sono creati dei
potentati in capo a certi personaggi che "fanno il bello e il
cattivo tempo"!
Leggendo questi documenti, abbiamo scoperto che, al di là dei
discutibili incrementi degli emolumenti che sono stati riconosciuti
agli amministratori, sono emersesituazioni di privilegio che non
hanno alcuna motivazione. Penso che la lettera che ha scritto il
Rag. Bo in risposta a una sua richiesta sia alquanto illuminante,
perché sottolinea come nulla sia stato indicato e sottoposto a fini
fiscali e contributivi per quanto in realtà usufruito da parte di
alcuni alti dirigenti ed oggi si riferisce in particolare
all'ospitalità. Vi è stato un vero e proprio "saccheggio" degli
accordi di ospitalità che sono stati stipulati nel sessennio
1996-2002 da parte di certe persone.
Assessore, ci limitiamo a fare un appello a lei, che rappresenta
il 99% di questa società: non è ammissibile che la Casinò S.p.a.
necessiti di tempi così lunghi per fare una semplice ricognizione
della situazione in essere fino ad adesso. Non possiamo aspettare
fino a settembre per sapere chi ha usufruito di quali privilegi e
benefits. Assessore, lei è prigioniero di una situazione dalla
quale deve svincolarsi, lei è il rappresentante qualificato di
questa S.p.a. e deve avere il coraggio di dire basta, come ha detto
oggi in aula "basta", questo termine deve essere ripetuto con
vigore e coraggio anche nell'assemblea dei soci!
Il 30 giugno 2004 l'assemblea dei soci ha deciso qualcosa, leggo
dal verbale:
"invita il consiglio di amministrazione ad
analizzare e rivedere l'intera politica dei "benefits" nei
confronti dei dipendenti della casa da gioco"
, ma si tratta di
un invito che, a distanza di un anno, non ha ancora avuto seguito,
prima osservazione. Seconda osservazione: parallelamente a questo
invito, vi è stata l'attribuzione di un maggior compenso annuo di
40 mila euro a ciascun consigliere titolare di delega. Questa
azienda non sta producendo utili, non sta generando quella
ricchezza attesa, ma sta collezionando gravi perdite - i primi mesi
del 2005 sono esaustivi come dati, purtroppo - e sta registrando un
calo di clienti vistoso. Ci sembra paradossale che, da una parte,
vi sia un'azienda "in picchiata", quanto a risultati economici e
gestionali, e, dall'altra, vi sia un aumento sconsiderato di
emolumenti e un riconoscimento di "benefits" sulle basi di una
semplice "pacca sulla spalla" da parte di un amministratore al suo
amico dirigente o al suo amico funzionario. Lei deve avere il
coraggio di dire basta a questo ginepraio di scorrettezze, noi lo
diciamo a lei, pur apprezzando le sue affermazioni, ma a tali sue
affermazioni deve far seguito una politica dei fatti, che finora
non abbiamo visto. Assessore, se lei c'è, finalmente "batta un
colpo", perché la situazione è veramente grave.
