Classificazione
ASSISTENZA SOCIALE
Alcolismo e tossicodipendenze
Assistenza socio-sanitaria
ORDINE PUBBLICO - FORZE ARMATE
Pubblica sicurezza


Resoconto integrale del dibattito dell'aula
Oggetto del Consiglio n. 2015 del 23 maggio 2001 - Resoconto
OGGETTO N. 2015/XI Iniziative per reprimere il traffico e lo
spaccio di droga in Valle. (Interpellanza)
Interpellanza A conoscenza della "Operazione Tarantella"
condotta dalle forze dell’ordine che ha portato al
sequestro di droga e all’arresto di spacciatori
nella nostra Regione;
Preso atto dell’espandersi del mercato delle
droghe sintetiche, hashish e cocaina;
Constatato il pericolo che continua ad incombere sui nostri
giovani, sia con le droghe tradizionali che con quelle nuove oggi
sul mercato;
Ritenuto che occorre un impegno umano istituzionale e sociale
sempre maggiore;
i sottoscritti Consiglieri regionali
Interpellano
il Presidente della Regione e l’Assessore
competente per conoscere:
1) i dati aggiornati ad oggi sulla diffusione tra i giovani
valdostani delle vecchie e nuove droghe sintetiche;
2) quali iniziative intende intraprendere unitamente alle forze
dell’ordine e alle autonomie locali per rafforzare
la lotta in corso per combattere il traffico e lo spaccio della
droga in Valle d’Aosta;
3) quale impegno ritiene di assumere sul piano umano,
istituzionale e sociale per quanto riguarda la prevenzione,
l’informazione e il reinserimento delle vittime
nella vita attiva, sociale e lavorativa.
F.to: Beneforti - Squarzino Secondina
Président
La parole au Conseiller Beneforti.
Beneforti (PVA-cU) Il problema della droga nella nostra regione
torna periodicamente alla ribalta, ma purtroppo non torna perché
come Regione assumiamo un'azione di rilievo contro la
tossicodipendenza, ma torna alla ribalta quando c’è
qualche operazione di Polizia, quando ci sono arresti di
spacciatori, quando la droga crea morti, furti, delitti e
suicidi.
Ultimamente c’è stata l’operazione
denominata "Operazione Tarantella", che ha portato al sequestro di
materiale e ad ordinanze di custodia cautelare da parte della
Magistratura. Da queste operazioni si apprende ciò che avviene
intorno a questo problema. Si viene a conoscenza di come può essere
acquistata la droga, come e dove viene consumata, dell'esistenza
dello spaccio e di come e dove avviene. Quello che è triste è
conoscere certi dati, ma ciò che è ancora più triste è che, dopo
qualche giorno, non se ne parla più. Magari non se ne parla più
fino a una nuova operazione della Polizia, o fino a quando qualcuno
muore per overdose.
A volte trascorrono dei periodi nei quali sembra che il problema
della droga non esista più, anche se è necessario, e lo abbiamo
sempre ripetuto tutti quanti, non abbassare mai la guardia! Come
gruppo più volte abbiamo presentato interpellanze, interrogazioni e
mozioni sull’argomento, perché abbiamo sempre
ritenuto che quanto è stato fatto dalla Regione, pur essendo molto,
i fatti dimostrano che non è ancora sufficiente. Infatti sembra che
il consumo di droghe, vecchie e nuove, aumenti anziché diminuire.
Soprattutto si ha l’impressione, a giudicare dai
fatti che accadono, che la situazione non sia sotto controllo né da
parte delle forze dell’ordine né, per quanto di
competenza, da parte delle istituzioni regionali.
Ci rendiamo conto che questo è un grosso problema, ma è chiaro
che non possiamo non farcene carico. Si tratta di tutelare la
salute dei nostri giovani, uomini e donne; si tratta di
approfondire il fenomeno sempre più e meglio, per rendersi conto di
cos’è che lo promuove, che porta tante persone a
divenirne succubi, così come avviene per
l’alcool.
Oggi sono convinto che il consumo di droghe non dipenda solo dal
disagio giovanile, da una mancanza di una cultura, vista
l’elevazione culturale che abbiamo nella nostra
regione. Non dipende neppure dal livello di vita, visto che da noi
non è poi tanto basso. Pertanto noi riteniamo che occorra una
maggiore attenzione. Occorre verificare se le direttive specifiche
dei competenti ministeri sono messe tutte in pratica, se gli
interventi investigativi mirati, di prevenzione e di controllo,
vengono tutti messi in atto. Occorre verificare se questo avviene
saltuariamente o in forma continuativa. Occorre verificare se le
strategie messe in atto sono le più idonee a concorrere alla
sconfitta della droga.
Con questa interpellanza non vogliamo colpevolizzare nessuno, né
ricercare un capro espiatorio; non sarebbe giusto né opportuno,
vista l’impotenza che può esserci di fronte a certi
problemi. Con la nostra interpellanza chiediamo di avere, visti i
dati riportati anche dagli organi di informazione, un aggiornamento
dei dati sulla diffusione della droga in Valle, gli ultimi ci erano
stati forniti in risposta ad una nostra interpellanza di oltre un
anno fa. Si richiede altresì, alla luce dei dati ad oggi
disponibili, quali iniziative la Giunta intende intraprendere,
unitamente alle forze dell’ordine e agli enti
locali, per combattere il consumo, il traffico e lo spaccio della
droga nella nostra regione.
Anche gli enti locali, comuni e comunità montane, devono
cominciare a giocare il ruolo che gli compete, in difesa delle loro
popolazioni, in quanto non possono sempre delegare
l’Assessorato, o altri enti o istituzioni, ad
occuparsi del problema. Questo è quanto volevo dire ad
illustrazione dell'interpellanza. Mi riservo di intervenire dopo la
risposta dell’Assessore.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
In effetti, non è la prima volta che
vengono presentate interpellanze sul problema della diffusione del
traffico di droga in Valle d’Aosta, e nel rispondere
vorrei innanzitutto esprimere vivo compiacimento per
l’attività grazie alla quale le forze
dell’ordine hanno portato a compimento la
"Operazione Tarantella", che ha consentito il sequestro di droga e
l’arresto di spacciatori nella nostra regione.
È un'operazione che esalta le capacità di investigazione e di
intervento delle nostre forze dell’ordine e che ne
evidenzia non solo la competenza, ma anche la conoscenza del
territorio e delle problematiche sociali, del sommerso in cui si
muovono quanti spacciano, vendono e consumano.
Detto questo, mi sento di dover chiedere al Consigliere
Beneforti se davvero ritiene che da quando presentò la sua
precedente interpellanza sull’argomento droga ad
oggi possa essere cambiato qualcosa. Nel settembre 2000 risposi in
Consiglio, fornendogli dati e indicazioni su quanto era in atto
nella nostra regione per contrastare il fenomeno, e anche in altre
occasioni precisai che in quest’opera, che è un
insieme di prevenzione, informazione, controllo, repressione
esercitate da diverse figure istituzionali della pubblica
amministrazione, come ha ribadito oggi anche il Consigliere
Beneforti, compresi gli enti locali, molti dei quali hanno attivato
una serie di progetti della "285", e delle forze
dell’ordine che operano in sintonia con il
Presidente della Regione nell’esercizio della sua
funzione prefettizia, dicevo, in questa materia nulla si improvvisa
e nulla viene fatto solo per specifiche ragioni di urgenza.
Le indagini della "Operazione Tarantella" sono state lunghe e
difficili, ma quell'operazione non deve servire per allarmarci,
deve invece portarci a constatare che di fronte a un problema di
cui tutti conosciamo l’esistenza e la gravità, senza
allarmismi e protagonismi, le forze dell’ordine
intervengono concretamente, come fanno ad esempio preventivamente
nelle scuole.
Posso rassicurare nuovamente gli interpellanti sul fatto che le
diverse iniziative di prevenzione e informazione, segnalate nella
precedente risposta ad interpellanze analoghe, oggi vanno avanti,
vengono attuate, diventano concreto e pianificato intervento che
risponde alla certezza della considerazione filosofica che il
problema è complesso e grave. Non si tratta quindi di assumere un
impegno per quanto riguarda la prevenzione,
l’informazione e il reinserimento delle vittime
nella vita attiva, perché questo impegno sussiste. Si tratta
piuttosto di rendersi conto che è necessaria una sorta di diagnosi
locale di un problema che comunque è di portata mondiale, e che non
riusciremo a stroncare noi soli, in Valle
d’Aosta.
Questa diagnosi ci porta a constatare che il problema del
traffico e del consumo di droghe, vecchie e nuove, è parte di una
situazione complessiva di disagio sociale e di disagio giovanile,
delle nuove condizioni di povertà e di emarginazione, della
devianza e della trasgressione. Tutti concordiamo più o meno sulle
diagnosi. Molti di noi, molti degli operatori e delle istituzioni,
ci troviamo su posizioni diverse sulle attività da mettere in atto
per superare questa grave situazione. Occorre però rendersi conto
che, così com’è per le indagini di polizia
indispensabili per portare a termine un'operazione, anche le azioni
di intervento, di prevenzione e di informazione non possono né
svilupparsi né dare risultati nell’arco di qualche
giorno o di qualche mese.
Fatta questa premessa, rispondo puntualmente
all'interpellanza.
Al punto 1) si chiedono i dati aggiornati ad oggi sulla
diffusione tra i giovani valdostani delle vecchie e nuove droghe
sintetiche. I dati aggiornati non possono essere che quelli
relativi ai casi di cui le forze dell’ordine, i
servizi di prefettura, il SERT dell’USL sono
ufficialmente a conoscenza. I primi sono relativi agli arresti o
alle segnalazioni, i secondi ai colloqui, ai sensi
dell’articolo 75 del DPR n. 309/1990, i terzi
all’azione di cura e riabilitazione non di quanti
sono nel problema della droga, ma di quanti lo sono al punto tale
da aver maturato la necessità e il bisogno di essere aiutati, cioè
di rivolgersi alle strutture istituzionalmente deputate a questo
servizio. Non esistono dati reali sulla dimensione complessiva del
fenomeno, che non è quantificabile se non per stime troppo
indicative, poco credibili fosse anche solo per costruirci sopra un
discorso di carattere generale.
Segnalo comunque che nella relazione al Parlamento che ogni anno
la Regione Valle d’Aosta e tutte le regioni
predispongono, al fine di fotografare la problematica,
l’andamento del fenomeno viene così evidenziato.
Nell’anno 2000 i tossicodipendenti presi in carico
dal SERT sono stati 331, circa l’11,7 percento in
meno rispetto al 1999, mentre quelli contattati per qualsiasi
motivo sono stati 532, circa il 3 percento in più
dell’anno precedente, 188 dei quali sono stati
contattati per la prima volta. Mentre i soggetti presi in carico
per la prima volta sono stati 33, il 10 percento, i casi di
soggetti ripresi in carico dagli anni precedenti sono in aumento,
298, cioè il 90 percento dei soggetti presi in carico nel 2000
erano già noti al SERT. Questo è un dato molto negativo
sull’attività di recupero dei ragazzi e denota le
difficoltà di reinserimento dei ragazzi, che ci ricascano.
L’88 percento dei soggetti che il SERT ha preso in
carico e il 75 percento di quelli contattati sono residenti in
Valle d’Aosta.
Il numero dei casi riguardanti i maschi è preminente, tra i
contattati sono l’83 percento, il 57 percento dei
quali ha un’età superiore ai 30 anni, fenomeno ormai
diffuso, chiaro e inequivocabile: non sono solo i ragazzini che "si
fanno". La sostanza di abuso rilevata in modo prevalente
nell’utenza del SERT è stata
l’eroina, 98 percento, seguita per il restante 2
percento dalla cannabis e dalla cocaina. I casi di utenti con
problematiche legate alle nuove droghe sono stati uno solo, ed è un
dato assolutamente fuorviante rispetto a quanto si sa. Ma il dato
ufficiale è questo. Il numero degli inserimenti in comunità è
uguale all’anno precedente: da 121 inserimenti del
1999 si passa ai 123 inserimenti del 2000, 39 dei quali in
strutture fuori regione. In Valle d’Aosta nel 2000
si sono registrati due decessi per eroina, tre i decessi per le
diverse patologie correlate alle tossicodipendenze, non si è
registrato nessun decesso legato all’AIDS. Questo è
quanto abbiamo riportato al Ministero della sanità.
Il fenomeno delle nuove droghe inoltre è talmente particolare,
da non poter essere immediatamente rilevabile. Lo sarà quando gli
effetti devastanti dell’abuso cominceranno a
produrre una casistica numericamente significativa di persone che
chiedono aiuto alle strutture. Non trovo costruttivo fornire delle
stime che non poggiano su nessun dato scientifico. Guardiamo allora
alla gravità del problema, rendendoci conto che esiste, che è tanto
più grave quanto più apriamo gli occhi su ciò che avviene negli
ambienti di ritrovo giovanile e quanto più prendiamo atto dei
risultati delle operazioni delle forze
dell’ordine.
Dati ufficiali sono invece quelli del Ministero
dell’interno, Dipartimento della pubblica sicurezza,
Direzione centrale per i servizi antidroga. Si tratta di dati
relativi al 1999, quando in Valle d’Aosta sono state
effettuate 33 operazioni antidroga, 11 delle quali riferite allo
spaccio di eroina, 2 allo spaccio di cocaina, 14 allo spaccio, 2 al
traffico e 3 al rinvenimento di cannabis, 1 allo spaccio di
anfetaminici. Queste operazioni hanno portato al deferimento alle
autorità giudiziarie di 41 persone, 20 per eroina, 5 per cocaina,
20 per cannabis, 2 per anfetaminici; 4 di queste persone sono state
deferite alla autorità giudiziaria per produzione e traffico, 37
per spaccio. Tra le persone deferite all’autorità
giudiziaria, 7 sono gli stranieri. Fra i deferiti figura un solo
minorenne, deferito per cannabis. Nel corso delle operazioni la
Polizia di Stato, l’Arma dei Carabinieri, la Guardia
di Finanza hanno sequestrato complessivamente 0,064 kg di eroina,
0,012 kg di cocaina, 8,037 kg di cannabis, 76 pasticche di ecstasy,
32 dosi di LSD e 0,004 kg di altre droghe.
Rispetto alla seconda domanda:
"quali iniziative intende
intraprendere?",
eccetera, rispondo che non vi sono iniziative
nuove da proporre, solo perché la "Operazione Tarantella" ha
evidenziato un problema di cui si conosceva comunque
l’esistenza. Ripeto, né le operazioni delle forze
dell’ordine, né le iniziative e gli interventi delle
istituzioni regionali e locali, si fanno dall’oggi
al domani, o perché si è conclusa un'operazione di Polizia che ha
avuto un certo clamore. Riprendo tout court quanto riferito
nell'interpellanza dello scorso anno e faccio riferimento a tutti i
finanziamenti previsti dal fondo antidroga e dalla legge n. 285,
che sono come ho antecedentemente detto in corso di attivazione e
di attuazione.
Rispetto alla terza domanda:
"quale impegno ritiene di
assumere sul piano umano?",
eccetera, rispondo che a quanto fin
qui ricordato posso aggiungere che è in attuazione un corso
predisposto dall’Istituto superiore della sanità,
per la preparazione di operatori che siano in grado di intervenire
nelle discoteche, con attività mirate di prevenzione e
informazione, ma anche in vista di un indispensabile monitoraggio
delle situazioni. A questi corsi prendono parte anche quattro
operatori della Valle d’Aosta: due del privato
sociale e due del SERT. Questo dovrebbe essere un timido tentativo
di istituire la figura dell’operatore di strada.
Ritengo che il corso organizzato dall’Istituto
superiore della sanità abbia una valenza scientifica, se poi la
ricaduta pratica sul terreno sarà quella che tutti ci aspettiamo,
benissimo. Dobbiamo sicuramente ancora testare il sistema e, ad
oggi, non siamo ancora in grado di concludere nulla.
Ribadisco infine che occorre rapportarsi correttamente al
problema. Non smetterò mai di sottolineare quanto siano errati gli
atteggiamenti culturali che portano, ad esempio, a considerare che
chi fa uso di droghe vecchie e nuove sia una vittima.
L’interpellanza stessa chiede quale impegno si
assume per il reinserimento delle vittime; il termine induce
nell’errore di attribuire una certa innocente
inconsapevolezza dei rischi e delle conseguenze che incorre chi fa
uso di queste droghe, mentre così non è. Una recente intervista ad
un ragazzo su un quotidiano regionale esplicita chiaramente che i
ragazzi sono informatissimi dei rischi e dei risultati
dell’assunzione di droga, e malgrado questo
continuano!
Il nostro dovere è tentare di intervenire.
Président
La parole au Conseiller Beneforti.
Beneforti (PVA-cU) Ringrazio l’Assessore per la
risposta che mi ha dato e devo dire che la trovo completa. Forse è
la prima volta che mi viene data una risposta di questo tipo, e
quando le risposte sono concrete non rimane che prenderne atto!
Voglio dire solo questo; nella mia esposizione non ho voluto
assolutamente criticare ciò che è stato fatto. Ho citato la
"Operazione Tarantella" per il semplice fatto che è stata
l’occasione che ha messo in evidenza, ancora una
volta, una situazione che esiste nella nostra regione, e questo
deve farci impegnare ancora di più per far fronte alle esigenze che
abbiamo. Per cui anch'io sono grato alle forze
dell’ordine, a coloro che si occupano di questi
problemi e che riescono a fare certe operazioni e a consegnare alla
giustizia certi spacciatori; non si può che essere soddisfatti di
questa situazione.
Però è indispensabile, e lo ha detto anche lei, Assessore,
continuare e battersi per portare avanti un'azione di prevenzione
la più larga possibile, e portarla avanti soprattutto con
l’informazione. È in questa direzione della
prevenzione e dell'informazione, che dobbiamo compiere tutti gli
sforzi necessari, se vogliamo far valutare a tutti appieno le
conseguenze provocate dall’assunzione di sostanze
stupefacenti.
Ringrazio l’Assessore dei dati che ci ha fornito,
dell’impegno che ha rinnovato, e quello che mi
auguro è di lavorare il più possibile assieme per cercare di far
fronte a questo grosso fenomeno, che purtroppo non è ancora
debellato neppure nella nostra regione.
