Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 545 del 22 aprile 2021 - Resoconto
OGGETTO N. 545/XVI - Interpellanza: "Valutazioni sull'avvio
di un'interlocuzione con le autorità sanitarie nazionali per la
sperimentazione del vaccino Sputnik V in Valle d'Aosta".
Bertin (Presidente)
- Punto n. 58. Per l'illustrazione,
il collega Aggravi ne ha facoltà.
Aggravi (LEGA VDA) -
L'interpellanza prende spunto da una
serie di anticipazioni e di notizie apparse sui giornali riguardo
all'avvio di tentativi o di campagne per creare delle zone Covid
free, in particolare le piccole e medie isole italiane, in vista
della stagione estiva. Sostanzialmente in alcuni luoghi e in alcune
aree si diceva - adesso lo semplifico - "Dateci i vaccini in
maniera tale da poter essere completamente coperti e immunizzati e
poter avviare in sicurezza la stagione estiva, considerata anche la
tipologia territoriale che consente il controllo degli
accessi".
Contemporaneamente a questa notizia è anche apparsa la richiesta
che il nostro Assessore ha fatto al Commissario straordinario per
potenziare la campagna vaccinale attualmente in corso, anche con
l'utilizzo di esuberi provenienti da altre regioni.
Presidente -
Consigliere, lei ha un tono di voce alto
però il brusio di fondo dell'Aula disturba immagino lei e chi vuole
ascoltare. Mi scusi, le passo di nuovo la parola.
Aggravi (LEGA VDA) -
A fronte di questo, ovviamente per
quello che riguarda la Valle d'Aosta, se da un lato c'è una
preoccupazione in termini ovviamente di evoluzione pandemica,
dall'altro c'è soprattutto una preoccupazione che, persa la
stagione invernale, si rischi anche di vedere una stagione estiva
in difficoltà e soprattutto si teme, giustamente, una concorrenza
da parte di realtà che ovviamente si stanno preparando in maniera
diversa o comunque, almeno dal punto di vista promozionale, stanno
portando avanti politiche diciamo "Covid free", che sta diventando
un po' una sorta di leitmotiv un po' come il Recovery Fund, di cui
domani finalmente avremo notizia e contezza; anche in questo caso
c'è il rischio appunto che diventi più uno slogan se vogliamo
promozionale ma che comunque preoccupa.
A tal riguardo, l'interpellanza vuole chiedere appunto quali
siano i dettagli della richiesta formulata al Commissario
straordinario per l'emergenza a favore di una Valle d'Aosta Covid
free, capire soprattutto se il Governo regionale, anche di concerto
con gli enti locali e con le associazioni di categoria, abbia
valutato o voglia valutare la possibilità di promuovere la
creazione di aree turistiche Covid free - si pensa alle vallate, a
Comuni, a comprensori al fine di controbattere la concorrenza
promossa da altre realtà turistiche; o comunque al fine di
effettuare un tentativo, anche di sperimentazione, soprattutto
anche di futura convivenza con questo virus e soprattutto, in tale
ottica, capire se l'Assessorato, di concerto ovviamente con le
autorità sanitarie regionali, abbia valutato o intenda valutare
l'opportunità di avviare un'interlocuzione con le autorità
sanitarie nazionali per la conduzione della sperimentazione del
vaccino Sputnik in Valle d'Aosta, come stanno facendo altre
realtà.
È ovvio che ci sono delle difficoltà, lo leggiamo, lo
apprendiamo, soprattutto l'EMA non si è ancora pronunciata, ci sono
dei dubbi, però il parallelo che voglio fare è quello che sta
riguardando lo Stato di San Marino, dove è stato utilizzato
principalmente lo Sputnik, circa l'80% delle vaccinazioni, - e per
il resto sono dosi Pfizer da quello che si apprende dai giornali -,
una sperimentazione che non è soltanto legata allo Stato di San
Marino ma anche allo Spallanzani di Roma che, insieme all'Istituto
sanitario della Repubblica di San Marino e l'Università di Ferrara,
sta valutando l'efficacia di questa campagna, considerando tra
l'altro dei numeri, si parla di circa 23 mila persone immunizzate,
quindi siamo nell'intorno dei 30 mila, sono numeri che in qualche
modo si avvicinano alla Valle d'Aosta.
È ovvio che quando si parla di questi temi si rischia in qualche
modo a volte anche di sfociare in considerazioni banali, oppure
anche in considerazioni molto più ampie, perché sappiamo benissimo
che dietro al discorso vaccinale c'è anche un conflitto
geopolitico, geoeconomico che sta interessando, con varie
sfaccettature, ovviamente anche il veicolare delle informazioni e
soprattutto anche in quota parte, se vogliamo, la
sperimentazione.
Però si voleva capire in tal senso se c'erano stati dei contatti
o se si vuole valutare questa opportunità, considerando l'efficacia
di una campagna vaccinale che possa ovviamente essere di maggior
respiro e consentire un'immunizzazione maggiore e più rapida in
vista non soltanto della stagione invernale ma io direi per tornare
a vivere.
Presidente -
Per la risposta, l'assessore Barmasse.
Barmasse (UV) -
Per quanto riguarda i dettagli della
richiesta, il 2 febbraio il Presidente della Regione ha inviato una
lettera al Commissario straordinario dell'emergenza in cui si
proponeva la disponibilità a testare in Valle d'Aosta - data la sua
particolare costituzione di territorio di piccole dimensioni con
una piccola popolazione, soprattutto di confine - un progetto
pilota che prevedeva la vaccinazione di tutti i suoi abitanti in un
tempo ristretto con uno stock di vaccini supplementare, proprio per
valutare l'efficacia del vaccino come azione di contrasto alla
pandemia.
A tale lettera sinceramente non abbiamo avuto risposte.
L'incontro del 14 aprile con il Commissario Figliuolo e il capo
della Protezione Civile Curcio è stato l'occasione importante per
ribadire la disponibilità della Valle d'Aosta a imporre
un'accelerazione alla campagna vaccinale, in stretta collaborazione
con la struttura commissariale, avendo potuto toccare con mano
l'operatività della campagna vaccinale in Valle d'Aosta, così come
ha riconosciuto il Generale Figliuolo.
In questa occasione abbiamo ottenuto risposte positive in tal
senso e quindi ci attendiamo un incremento delle forniture, diciamo
che le risposte positive non sono state comunque dettagliate in
termini numerici. Noi abbiamo chiesto anche e soprattutto che per
lo meno ci venissero forniti quei circa 15 mila vaccini in meno che
- in proporzione alla popolazione della Valle d'Aosta e
relativamente ad altre regioni del nord-ovest - non sono stati
consegnati, tant'è vero che facendo un rapido esame, vedendo la
capacità vaccinale della Valle d'Aosta, che in quel periodo era di
circa il 92-95%, abbiamo avuto una copertura vaccinale sulla
popolazione inferiore a regioni che avevano utilizzato l'82% dei
vaccini. Quindi questo vuol dire che ci erano stati dati meno
vaccini proporzionalmente rispetto ad altre regioni.
Alla domanda "se il Governo regionale, anche di concerto con gli
enti locali e le associazioni di categoria interessate, abbia
valutato o intenda valutare la possibilità di promuovere la
creazione di aree turistiche Covid free al fine di controbattere la
concorrenza oggi promossa di altre realtà turistiche", devo dire
che non abbiamo pensato in questa direzione, anche perché riteniamo
che sarebbe difficilmente sostenibile e praticabile - mentre invece
avevamo valutato fattibile l'altra ipotesi, quella di far diventare
tutta la Valle Covid free - diciamo poco praticabile perché
rispetto a regioni di grosse dimensioni, grandi dimensioni, grandi
numeri come Lombardia e Piemonte, questo potrebbe aver avuto più
senso mentre da noi, essendo una piccola regione con dei numeri
piccoli, ci sembrava più normale e più utile, visto anche il nostro
tipo di conformazione territoriale, portare a copertura la maggior
parte della popolazione valdostana.
Nel giro di qualche mese dovrebbe essere comunque disponibile in
tutti gli Stati membri dell'Unione Europea il passaporto vaccinale,
che è un lasciapassare che permetterà una maggiore libertà di
movimento durante la pandemia: chi ha ottenuto la vaccinazione
contro il Covid-19 e ha già avuto in passato l'infezione ed è
guarito, risulta negativo al tampone. Il green pass non sarà una
precondizione per esercitare i diritti di libera circolazione e non
sarà un documento di viaggio nel rispetto del principio di non
discriminazione, in particolare nei confronti delle persone non
vaccinate che dovranno comunque poter viaggiare. Ogni Stato membro
potrà decidere quali misure di precauzione attuare per chi è in
possesso di un green pass e se renderle meno stringenti rispetto a
chi non possiede il certificato.
Alla domanda "se l'Assessorato alla sanità, di concerto con
l'autorità sanitaria regionale, abbia valutato o intenda valutare
l'opportunità di avviare un'interlocuzione con le autorità
sanitarie nazionali per la conduzione della sperimentazione del
vaccino Sputnik V in Valle d'Aosta, così come stanno facendo altre
realtà italiane ed europee", in effetti partirà a breve una
sperimentazione di Sputnik che utilizza due diversi Adenovirus - e
non uno solo come Astrazeneca - presso lo Spallanzani di Roma.
Subito l'istituto russo metterà a disposizione cento dosi per
partire. Il vaccino sarà dunque testato con seicento volontari.
Nonostante il pressing di molte Regioni, questo è vero, per
l'utilizzo di questo vaccino, finora manca per il vaccino russo
l'autorizzazione dell'EMA, l'Agenzia Europea del Farmaco, che ha
pubblicamente già dichiarato l'interesse nei confronti del vaccino
russo, iniziando da circa un mese la cosiddetta
rolling
review
, ovvero il processo di revisione continua del farmaco.
Questo però ancora non si è concluso e gli stati membri
dell'Unione, compresa l'Italia, non possono quindi al momento
avviare l'ultimo passaggio prima dell'utilizzo, cioè l'approvazione
delle agenzie nazionali, in Italia l'AIFA. Per cui questo vaccino
non può essere ancora utilizzato né le Regioni possono entrare
nella contrattazione per l'acquisto del vaccino, attività riservate
all'Unione Europea e al limite allo Stato membro.
Quanto ai contratti per la fornitura dei vaccini stipulati
dall'Unione Europea è innegabile che ci siano stati ritardi e
alcuni errori nella negoziazione e certo l'Unione Europea ha
scontato la propria debolezza nella produzione autonoma di vaccini
a cui si sta provando a porre rimedio, ma una competizione a tutto
campo, una guerra di tutti contro tutti avrebbe prodotto e
produrrebbe uno scenario disastroso. Fare meglio non significa fare
da soli.
La decisione di comprare insieme i vaccini è stata giusta e
forse è l'unico modo per equilibrare le forze delle multinazionali
farmaceutiche su beni pubblici fondamentali come i vaccini.
Per concludere ed essere un po' più chiari, per quanto riguarda
la sperimentazione in Italia la farà lo Spallanzani assieme ad
altre Università e mi sembra anche che sia giusto così.
Riguardo alla Repubblica di San Marino, per quel che sono a
conoscenza io, è comunque un altro Stato, pur con tutti gli accordi
con lo Stato italiano ma è comunque un'altra giurisdizione, dal
punto di vista del territorio.
Presidente -
Per la replica, il consigliere Aggravi.
Aggravi (LEGA VDA) -
Sul discorso di San Marino, così lo
liquido, sì è vero, è un'altra giurisdizione, però poi,
approfondendo, di fatto c'è un accordo con lo Spallanzani di Roma e
di fatto la valutazione è stata anche fatta in considerazione dei
numeri che sono interessati e per capire - appunto su una
popolazione definita - quello che può essere l'effetto di questa
applicazione.
Ovviamente, in parte la domanda era anche una sorta di
provocazione per cercare di capire quali potessero essere le
opportunità: così come ha chiesto giustamente un incremento di
fornitura o comunque ha fatto un tentativo di potenziare le dosi
potenziando l'immunizzazione della popolazione, io la invito a
mantenere alta la guardia sull'eventualità, anche in prospettiva -
vedendo anche quale sarà l'evoluzione della sperimentazione
condotta dallo Spallanzani - per poter ovviamente aumentare, al di
là di tutto, le quantità vaccinali sul nostro territorio.
Per quanto riguarda il discorso "Covid free", comprendo anche
che considerato il nostro territorio, considerati i punti di
accesso e i numeri in oggetto, ovviamente la volontà di definire
Covid free tutto il territorio della regione è giustamente la
strategia prioritaria, però a mio giudizio - soprattutto se la
campagna vaccinale dovesse non avere, ma ci auguriamo il contrario,
un'accelerazione -potrebbe essere utile valutare in prospettiva una
possibilità, soprattutto per quelle realtà che rischierebbero di
essere totalmente tagliate fuori da un mercato che sta diventando
sempre più aggressivo e lo sarà, soprattutto considerando che la
ripresa per tutti sarà molto difficile.
