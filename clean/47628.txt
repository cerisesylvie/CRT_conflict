Classificazione
ARTIGIANATO



Oggetto del Consiglio n. 3834 del 24 luglio 2024 - Resoconto
OGGETTO N. 3834/XVI - Interrogazione: "Informazioni in merito
alle sedi utilizzate dalla Cooperativa 'Lou Dzeut'".
Bertin (Presidente) -
Punto n. 12. Risponde l'assessore
Bertschy.
Bertschy (UV) -
Sono tre domande.
"Se la Cooperativa "Lou Dzeut" ha acquistato i telai previsti
con un contributo del GAL a cui si è fatto riferimento nelle
precedenti iniziative, in quale sede si trovano e se sono
funzionanti": la Cooperativa conferma l'acquisto dei due telai; il
bando del GAL prevede che le spese di acquisto delle attrezzature
vengano rendicontate entro il 7 febbraio 2025.
"Se la Cooperativa è operativa in entrambi le sedi e per quale
attività": la Cooperativa conferma che nella sede legale di
Champorcher, presso i locali di Maison de Thomas, si svolge sia
l'attività produttiva che quella espositiva. Dal 20 luglio sono
partiti anche dei corsi di formazione per l'utilizzo del telaio e
l'unità operativa aggiuntiva di Donnas è in fase di
allestimento.
"Se è corretta l'affermazione per cui a carico della Cooperativa
risultano due affitti e per quali importi complessivi": la
Cooperativa, interpellata nel merito, informa che gli affitti dei
locali sono conformi a quanto indicato negli atti stipulati con i
due Comuni interessati; si precisa a tale proposito che l'ufficio
artigianato di tradizione, ai sensi della legge 44/91, effettuerà
le verifiche sulle spese sostenute nel corso del 2024 ai fini
dell'erogazione del contributo nel corso del 2025.
Presidente -
Per la replica, consigliera Minelli.
Minelli (PCP) -
Assessore, stamattina vedo che ha fretta,
ha letto con grande velocità le risposte che le hanno scritto,
ovviamente anche questa è una tecnica che conosciamo e che qualche
volta viene adottata anche per non rispondere nel merito a tutti i
punti che si chiedono, e così è stato anche oggi.
Siamo tornate sulla questione della Cooperativa "Lou Dzeut" per
la lavorazione della canapa a Champorcher, e dico a Champorcher,
per comprendere qual è lo stato dell'arte, considerato che, come
sappiamo tutti, mesi fa era stato deciso questo spostamento della
produzione a Donnas - o meglio, di gran parte della produzione -
oltre che il trasferimento delle attività didattiche per
l'apprendimento della particolare tessitura.
Sapevamo che era stato assegnato il primo piano della Maison de
Thomas da parte del Comune di Champorcher alla Cooperativa con un
affitto a decorrere dal mese di giugno, ma sapevamo anche che, di
fatto, i locali a Donnas sono affittati dal mese di gennaio; volevo
capire gli importi perché non li conoscevo e non li conosco nemmeno
ora.
Sull'acquisto dei telai con il contributo del GAL, lei dice che
la Cooperativa conferma l'acquisto di due telai - che dovevano
essere tre, ma comunque conferma l'acquisto di due telai. Io ho
chiesto in quale sede si trovino e a questa domanda non mi è stato
risposto; ho anche chiesto se siano funzionanti, perché è dirimente
se questi telai siano funzionanti o meno ai fini della produzione.
A noi risulta che ci sarebbe qualche problema legato al sistema di
ancoraggio al pavimento o alle pareti, anche perché dove c'è un
riscaldamento a pavimento diventa difficile bucare per ancorare i
telai, e credo che lo stesso problema si ponga quando ci sono delle
pareti che sono coibentate in maniera precisa per quello che
riguarda i lavori di efficientamento energetico. Insomma, non credo
che sia tutto così semplice e lineare da quello che si poteva
evincere dalla risposta.
Ricordo i locali di Donnas, affittati a Donnas, per i quali lei
dice che il tutto è in allestimento... lei mi ha risposto che a
Champorcher è in attività, la Cooperativa lo era già
precedentemente, e che a Donnas è ancora tutto in fase di
allestimento, e siamo al mese di luglio, anzi, siamo alla fine del
mese di luglio, quindi, se ancora non è partito nulla, credo che
per la stagione estiva ormai ci sia poco da fare.
Ricordo che quei locali sono nella sede dell'ex Comunità
montana, sulla Statale 26, dove non c'è parcheggio, e questo
renderà anche difficile l'afflusso dei visitatori, ma poi se
l'attività non è partita, non possono nemmeno andarci a
vederla.
Qualche giorno fa è apparso sul muro esterno dell'edificio la
scritta "Lou Dzeut", con il disegno stilizzato di un telaio; è un
telaio, non c'è nessun riferimento che in qualche modo rimandi alla
lavorazione della canapa e della canapa a Champorcher, mentre la
specificità è proprio quella.
Poi, a fronte delle immagino numerose altre spese di gestione
per un'attività del genere, noi crediamo che sarà davvero oneroso
per la Cooperativa sostenere due affitti - di cui non conosciamo
ancora adesso gli importi e a cui ovviamente si aggiunge il
pagamento degli stipendi che dovrebbe essere regolare - affitti che
cubano quanto non lo sappiamo, credo che non sia però una cifra
indifferente, perché quella di Champorcher di Mason Thomas
l'abbiamo vista, perché c'era una determina, ed è di oltre 3 mila
euro, quindi non sono cifrette.
Certo è che, se la sede di Donnas è ancora in allestimento e non
sarà operativa, immagino, prima di metà agosto o anche dopo, sarà
difficile pareggiare i costi.
