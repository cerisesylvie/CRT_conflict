Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1823 del 23 gennaio 1991 - Resoconto
OGGETTO N. 1823/IX - Proposta di legge: "Pubblicazione di una
rivista di informazione sull’attività degli organi e
degli uffici della Regione".
(Reiezione di ordine del
giorno)
Presidente: Il Vicepresidente Bich ha chiesto di illustrare la
proposta di legge n. 249, presentata dai Consiglieri Aloisi,
Andrione, Gremmo, Lavoyer, Limonet, Mafrica, Milanesio, Riccarand e
Rusci, iscritta al punto 25 bis dell’ordine del
giorno; ne ha facoltà.
Bich (PSI):
Questa proposta di legge ha avuto una
gestazione più lunga dei nove mesi, per cui la "fretta" non
dovrebbe essere riuscita a far partorire dei gattini ciechi. La
proposta discende da un’iniziativa, sottoscritta dai
vari Capigruppo, che era finalizzata all’edizione di
una rivista di informazione sull’attività dei vari
organi ed uffici della Regione.
Tale rivista si compone di tre parti:
- una prima sull’attività generale
dell’Amministrazione regionale (mostre,
convegni...), con l’illustrazione delle peculiarità
e delle caratteristiche della Regione, nonché della sua attività
amministrativa;
- una seconda, suddivisa in parti uguali,
sull’attività della Giunta e del Consiglio
regionali;
- una terza lascia libero accesso ai gruppi, secondo una
regolamentazione in funzione delle iniziative e
dell’attività di ciascun gruppo.
La legge prevede che tale rivista abbia per titolo: "Regione
Autonoma della Valle d’Aosta - Notiziario
mensile/Région Autonome de la Vallée d’Aoste -
Bulletin mensuel" e che sia scritta nelle due lingue.
Alla gestione della rivista, in funzione della correttezza
dell’informazione e dell’accesso, è
delegato un comitato di direzione, composto dal Presidente della
Giunta o suo delegato, dal Presidente del Consiglio o suo delegato,
dai Vicepresidenti del Consiglio, dal direttore responsabile e dal
condirettore della pubblicazione, mentre alla sua direzione, in
funzione del contenuto, è delegato un comitato di redazione
coordinato dal capo ufficio stampa della Presidenza della Giunta,
condiretto dal capo ufficio stampa della Presidenza del Consiglio e
composto da tre redattori, aventi adeguata professionalità ed
iscritti all’ordine dei giornalisti.
Mi sembra che su quest’ultimo punto il
Consigliere Milanesio proporrà un apposito emendamento.
Per non irrigidire troppo l’aspetto burocratico,
la gestione della pubblicazione verrà demandata
all’Ufficio di Presidenza del Consiglio.
Le dimensioni della rivista, che avrà una cadenza mensile,
saranno di 21x28 centimetri, con un numero massimo di 36 pagine
senza pubblicità.
Con questo provvedimento ci poniamo in linea con le espressioni
esterne e con i sistemi di informazione, dei quali siamo a
conoscenza, di molte altre Regioni.
I destinatari della rivista, che sarà gratuita, saranno
stabiliti dall’Ufficio di Presidenza, ma in un modo
un po’ restrittivo, per non dar luogo a sprechi, nel
senso che il bollettino non dovrebbe essere inviato a tutti i capi
famiglia, come succede in tanti altri settori o zone, senza averne
alcun adeguato riscontro.
Detto questo, non avrei altro da aggiungere.
Presidente
: Ha chiesto la parola il Consigliere
Milanesio; ne ha facoltà.
Milanesio (PSI):
Preannuncio la presentazione di un
piccolo emendamento, anche perché, quando si esaminò questa
proposta di legge, sottoscritta da quasi tutti i capigruppo, era
rimasto in discussione un piccolo aspetto, che esigeva
un’ulteriore precisazione o definizione.
Mi riferisco, per l’esattezza, al terzo comma
dell’articolo 4, che recita testualmente: " La
redazione della rivista è affidata ad un comitato diretto dal capo
ufficio stampa della Presidenza della Giunta, condiretto dal capo
ufficio stampa della Presidenza del Consiglio e composto da non più
di tre redattori incaricati, aventi adeguata professionalità ed
iscritti all’ordine dei giornalisti". Noi riteniamo
che questa formulazione sia giusta e corretta, ma forse un
po’ limitativa, al punto da sembrare
corporativa.
Pertanto, sempre rimanendo nell’ambito o nel
settore dell’informazione, propongo un emendamento
aggiuntivo, in modo che, dopo "iscritti all’ordine
dei giornalisti", si possa aggiungere "o direttori di pubblicazione
periodica". Formalizzo l’emendamento e lo consegno
al Presidente del Consiglio.
Presidente
: Ha chiesto la parola il Consigliere
Riccarand; ne ha facoltà.
Riccarand (VA): Questa proposta di legge, come ha detto il
Consigliere Bich, è stata esaminata a lungo in sede di Conferenza
dei Capigruppo ed è frutto di una ricerca di equilibrio, fra chi
voleva uno strumento informativo molto grosso e chi voleva qualcosa
di più modesto ed essenziale. Alla fine si è trovato questo punto
di equilibrio, che mi sembra abbia trovato la convergenza di tutta
la Conferenza dei Capigruppo, tant’è che è stato
sottoscritto da tutti i Capigruppo.
E’ chiaro che, quando si raggiungono questi
accordi, sarebbe bene rispettarli sino in fondo, perché tutte le
clausole dell’articolato si reggono in equilibrio
l’una con l’altra. Ecco perché
ritengo che l’emendamento annunciato e presentato
dal Consigliere Milanesio sia del tutto estraneo allo spirito con
cui questo argomento è stato discusso e sul quale è stato trovato
un accordo in sede di Conferenza dei Capigruppo.
Il fatto, ad esempio, che i redattori che lavorano a questa
rivista siano iscritto all’ordine dei giornalisti, è
una delle condizioni fondamentali che hanno reso possibile la
stesura dell’intera proposta di legge, per cui credo
che l’emendamento presentato dal Consigliere
Milanesio non sia né giustificabile né accettabile.
Affermare poi che, oltre agli iscritti all’ordine
dei giornalisti, possono essere redattori incaricati anche i
direttori di giornali periodici, sembra essere una contraddizione
in termini, perché il direttore di un periodico, regolarmente
registrato presso un tribunale e con edizioni regolari, tranne,
quindi, che non si tratti di un periodico fantasma, deve per forza
di cose essere iscritto all’albo dei pubblicisti e
dei giornalisti. Non essendoci alcun dubbio in proposito, non so
quali potrebbero essere i direttori di periodici non iscritti
all’albo. Potrebbe forse trattarsi di direttori di
periodici senza alcuna veste legale. Poiché, per poter pubblicare
un periodico, si deve seguire una procedura che, tra i vari atti,
documenti e condizioni, esige anche la presenza di un direttore
responsabile regolarmente iscritto all’albo, non
riesco proprio a comprendere il senso
dell’emendamento del Consigliere Milanesio.
Tuttavia, oltre che esprimere il consenso sulla proposta di
legge presentata dai Capigruppo e il dissenso
sull’emendamento del Consigliere Milanesio, il mio
intervento vuole affrontare anche un altro problema strettamente
connesso a questa proposta di legge: l’informazione
sull’attività della Regione.
Sappiamo però che, mentre andava avanti l’esame
di questa proposta di legge che, come ha detto il Consigliere Bich,
tra interruzioni e rianalisi è durato oltre nove mesi e si era
quasi giunti a sottoscrivere la proposta, la Giunta regionale, in
data 2 novembre 1990, ha approvato una deliberazione, già oggetto
di discussione in questo Consiglio a seguito di
un’interpellanza dell’Union
Valdôtaine, con la quale ha affidato all’agenzia di
pubblicità "Carrara & Péaquin" di Saint-Christophe,
l’incarico di preparare un notiziario radiofonico
dell’Amministrazione regionale della Valle
d’Aosta ("Il Presidente della Giunta regionale,
Giovanni Bondaz, riferisce sull’opportunità di
procedere alla realizzazione di un notiziario radiofonico
dell’Amministrazione regionale della Valle
d’Aosta da mettere in onda....).
Ora, questa convenzione, che per un notiziario radiofonico
impegna 233 milioni, configura un intervento
sull’informazione radiofonica di dimensioni
superiori a quello ipotizzato da questa proposta di legge. Però,
mentre sul provvedimento oggi in discussione, si sono svolti un
esame ed una discussione in sede di Conferenza dei Capigruppo e si
è cercato di inserire nel testo della legge un delicato equilibrio
di settori e di rapporti, in modo che ci sia spazio per la Giunta,
per il Consiglio e per i gruppi ed è stato definito con un certo
rigore anche il numero, la titolarità e la professionalità dei
redattori, per il provvedimento della Giunta invece non esiste
nulla di tutto questo, pur essendo finanziariamente, torno ancora a
ripeterlo, ancora più impegnativo.
Ne consegue che di questo provvedimento, che non è mai stato
discusso in nessuna sede, né in Consiglio, né in Commissione e né
nella Conferenza dei Capigruppo, pur attenendo ad un notiziario
dell’Amministrazione regionale, non si capisce qual
è lo spazio per i vari organi del Consiglio, se si tratta solo di
una iniziativa che riguarda solo la Giunta, tutto il Consiglio o
chi altri. Non si capisce da chi viene redatto, quali sono le
competenze di chi redige il notiziario radiofonico e non si
capiscono infine le ragioni dei costi molto elevati e che mi
sembrano ingiustificati per un bollettino radiofonico.
Credo allora che, nel momento in cui noi facciamo una legge di
finanziamento e sappiamo che siamo già in presenza di altri
strumenti di informazione sull’attività regionale -
mi riferisco in specie alla legge sulla pubblicazione della pagina
della Valle, "Nouvelles de l’Administration
régionale" - dobbiamo evitare una proliferazione non programmata di
strumenti informativi, che si affiancano l’uno
all’altro forse senza alcun coordinamento tra
loro.
Tenendo presente che purtroppo, rispetto a questa deliberazione
della Giunta, si è avuto un comportamento scorretto, perché
l’argomento avrebbe dovuto perlomeno essere discusso
da parte del Consiglio, considerato che l’iniziativa
è stata ormai avviata, perché mi risulta essere già in funzione e
proprio perché qui si parla di informazione
dell’Amministrazione regionale, noi presentiamo un
ordine del giorno affinché ci si impegni quantomeno a porre una
scadenza a questo notiziario radiofonico. Si prevede che la durata
della convenzione sia di un anno, però essa è tacitamente
rinnovabile di anno in anno, salvo che intervenga disdetta, da
effettuarsi da una delle parti tre mesi prima della scadenza.
Per questo motivo noi chiediamo: che si decida fin
d’ora che questa scadenza non verrà tacitamente
rinnovata; che verrà a scadere quando finirà l’anno
di convenzione ormai avviato; che fin d’ora si mandi
una lettera di disdetta affinché non sia tacitamente rinnovata la
convenzione e che, se la si vorrà rinnovare, la stessa dovrà prima
essere sottoposta ad una discussione che coinvolta tutto il
Consiglio.
In secondo luogo chiediamo che l’uso del
notiziario radiofonico, deciso e gestito al di fuori del Consiglio,
sia oggetto di discussione: si venga nella II Commissione
consiliare che, come è detto nel libretto verde, è quella
competente, a dirci come è organizzato il notiziario radiofonico,
chi vi ha diritto di accesso, chi materialmente lo redige, su quali
radio viene mandato in onda e come si giustificano questi
prezzi.
Detto questo, noi presentiamo un ordine del giorno che recita
testualmente:
Ordine del giorno
Evidenziata la necessità di una programmazione e coordinamento
nell’attuazione di strumenti di informazione
sull’attività dell’Amministrazione
regionale della Valle d’Aosta;
Preso atto che oltre al Notiziario quindicinale "Nouvelles de la
Région Autonome de la Vallée d’Aoste" ed alla
rivista di cui alla proposta di legge n. 245/90, la Giunta
regionale ha provveduto a stipulare una convenzione con
un’agenzia di pubblicità per la produzione di un
notiziario radiofonico dell’Amministrazione
regionale;
Sottolineato che l’incarico alla citata agenzia
non è stato oggetto di esame e di valutazioni né in Consiglio, né
in Commissione, né nella Conferenza dei Capigruppo;
Il Consiglio regionale della Valle d’Aosta
delibera
di impegnare la Giunta regionale:
1) a considerare del tutto eccezionale e temporaneo il
provvedimento di cui alla deliberazione n. 9541/90 e ad inviare
subito una lettera di disdetta per evitare il tacito rinnovo della
convenzione con l’agenzia di pubblicità "Carrara
& Péaquin" che scade alla fine del mese di novembre 1991;
2) ad illustrare alla Commissione consiliare affari
generali:
a) l’organizzazione del bollettino
radiofonico;
b) i nomi dei direttori responsabili del notiziario radiofonico,
dei giornalisti e redattori che lavorano alla preparazione del
notiziario;
c) il preventivo di spesa ed i contratti stipulati con le radio
che trasmettono il notiziario;
d) lo spazio riservato ai gruppi consiliari
all’interno del notiziario;
3) a fornire a tutti i capigruppo del Consiglio regionale i
testi redazionali dei notiziari finora mandati in onda".
Presidente: Ha chiesto la parola il Consigliere Andrione; ne
ha facoltà.
Andrione (UV): Nous avions de fortes perplexités sur cette loi,
parce qu’il nous paraissait qu’il y
avait trois points fondamentaux à bien envisager, à bien
calibrer.
Le premier: la quantité d’argent, les sommes
qu’on dépenserait pour l’information.
Le deuxième: la ventilation des espaces mis à dispositions de la
Junte, du Conseil des Groupe. Le troisième: le sérieux au point de
vue professionnel de cette revue.
Après de longues discussions et des réunions nous avions trouvé
un accord et il faut dire qu’on se demande à quoi
servent ces réunions et à quoi ça sert de dire que nous sommes tous
d’accord sur un texte de loi, quand, lors de la
discussion en Conseil, on arrive avec un amendement, qui est
exactement un des points de préoccupation que nous avions et sur
lequel nous avions trouvé un accord, pour que cette préoccupation
soit respectée et qu’il y ait du professionnalisme,
au point de vue du journalisme, dans la direction de cette
revue.
Nous sommes sûr qu’on a déjà repéré le personnage
en question; ce personnage n’a pas ces titres, donc
il faut amender la loi pour pouvoir donner cette charge et il nous
semble que c’est une façon de procéder contraire aux
intérêts de l’information et de la Région parce que,
quand on ouvre des portes de ce genre, on finit toujours pour faire
des mauvais bulletins d’information.
C’est pour ces raisons que nous voterons contre
l’amendement présenté par Monsieur Milanesio et nous
voterons en faveur de l’ordre du jour de Monsieur
Riccarand qui a quand même posé un problème de compétence du
Conseil en matière d’information régionale
Presidente
: Ha chiesto la parola il Presidente Bondaz; ne
ha facoltà.
Bondaz (DC):
E’ abbastanza strano sentir
dire dal Capogruppo dell’Union Valdôtaine che, pur
avendo delle perplessità sulla legge, la voterà lo stesso...
(...Interruzione del Consigliere Andrione...)
... L’emendamento è un’altra cosa,
ma tu hai cominciato il discorso dicendo: "Abbiamo delle grosse
perplessità..."; probabilmente per delle ragioni anche logiche, che
però dovrebbero essere state superate nel corso della discussione,
visto che poi dichiari di votare a favore della legge.
Io non mi riferisco al testo di legge, perché credo che vada
bene, visto che è stato concordato. Penso che
l’emendamento del Consigliere Milanesio rientri
nell’ottica di un sempre maggior utilizzo di
giornalisti, a qualunque categoria essi appartengano.
Nel merito dell’ordine del giorno presentato dal
Consigliere Riccarand, non ho alcuna difficoltà a dire che il
comunicato radiofonico settimanale toccherà abbastanza rapidamente
le questioni inerenti ai gruppi consiliari, perché non abbiamo
alcuna velleità di fare cose di esclusiva competenza della Giunta
regionale, anche se quest’ultima, checché se ne
dica, ha sicuramente la competenza per agire in tal senso.
Mi stupisce, poi, che in quest’aula si parli
molto dei termini in cui stabilire le convenzioni e si parli molto
della convenzione con l’agenzia "Carrara &
Péaquin", ma non si parli di altre convenzioni tuttora in corso,
sempre in ordine al tema dell’informazione, che però
noi non abbiamo disdetto ed abbiamo lasciate andare avanti
tranquillamente.
Il Consigliere Riccarand dice che bisogna provvedere alla revoca
o, quantomeno, a mandare una lettera di disdetta. Tengo a precisare
che l’iniziativa del bollettino di informazione,
l’abbiamo avviata in via sperimentale e che
valuteremo il suoi risultati. Potrei anche aggiungere che
provvederemo a disdire questa convenzione, ma allora provvederemmo
a disdire altre cose, perché non si possono usare due pesi e due
misure.
Fatte queste precisazioni, che mi auguro possano soddisfare il
Consigliere Riccarand, anche se ne dubito, a nome della maggioranza
dico che voteremo il testo di legge e l’emendamento
del Consigliere Milanesio, ma voteremo contro
l’ordine del giorno presentato dal Consigliere
Riccarand se, malgrado le mie pur modeste assicurazioni, vorrà
mantenerlo.
Presidente
: Ha chiesto la parola
l’Assessore alle Finanze, Lavoyer; ne ha
facoltà.
Lavoyer (ADP): Ho chiesto la parola per proporre due
emendamenti alla parte finanziaria.
Il primo è relativo all’articolo 9, che viene
così modificato:
"1. L’onere derivante
dall’applicazione della presente legge, previsto in
annue Lire 200 milioni a decorrere dal 1991, grava sul capitolo
20000 (Fondo per il funzionamento del Consiglio regionale) sul
quale si rende disponibile, quindi, la maggior somma di Lire
6.247.000.000
2. Alla copertura dell’onere di cui al comma 1 si
provvede, per l’anno 1991, mediante utilizzo dello
stanziamento iscritto al cap. 67000 (Fondo globale per il
finanziamento di spese correnti) a valere
sull’apposito accantonamento previsto
all’allegato n. 8 al bilancio per
l’anno in corso (Area istituzionale - A 0.5)".
Il secondo emendamento istituisce il seguente articolo 10,
concernente le variazioni di bilancio:
"1. Alla parte spesa del bilancio di previsione della Regione
per l’anno finanziario 1991, sono apportate le
seguenti variazioni:
in diminuzione
Cap. 67000 "Fondo globale per il finanziamento di spese
correnti"
Lire 200.000.000.
in aumento
Cap. 20000 "Fondo per il funzionamento del Consiglio regionale"
legge regionale 27 dicembre 1989, n. 90, articolo 68
Lire 200.000.000".
Presidente: Colleghi Consiglieri, in questo momento vi
vengono distribuiti l’ordine del giorno presentato
dal Consigliere Riccarand, che deve essere votato al termine della
discussione generale, ma prima dell’inizio
dell’esame dell’articolato, ed anche
gli emendamenti tecnici di carattere finanziario presentati
dall’Assessore alle Finanze Lavoyer.
Ha chiesto la parola il Consigliere Riccarand; ne ha
facoltà.
Riccarand (VA): La deliberazione di Giunta regionale n. 9541
del 2 novembre 1990 è una grossa porcheria, perché è totalmente in
contrasto con le affermazioni di trasparenza e di centralità del
Consiglio, con cui si era giustificata inizialmente questa
maggioranza, ma è una porcheria perché con essa si vanno a dare dei
soldi senza minimamente sapere perché si spendano 233 milioni per
un notiziario radiofonico. Qui non c’è nessun
rapporto fra il servizio fornito ed i costi del servizio, per cui
si tratta proprio di una regalia concessa a questa agenzia di
pubblicità.
Di fronte a questo provvedimento, il Consiglio avrebbe
semplicemente dovuto dire alla Giunta: "Questo non è né il metodo
né la sostanza", chiedendone quindi la revoca.
Ora, tenuto conto che il Consiglio venuto a conoscenza in
ritardo, quando la cosa era già operativa, credo di aver presentato
un ordine del giorno di una certa responsabilità, nel senso che non
propone neanche di interrompere la convenzione, ma, visto che la
convenzione è stata fatta in un modo scorretto, visto che si presta
a tutta una serie di interpretazioni molto dubbie e gravi e visto
che può essere tacitamente rinnovata in assenza di una tempestiva
lettera di disdetta, propone che quantomeno si dica fin
d’ora che questa disdetta va fatta e che andremo a
discutere in Commissione come verrà utilizzato questo notiziario
radiofonico. Non mi sembra corretto, del resto, che si discuta per
nove mesi sul come utilizzare gli spazi di una rivista, quando non
si discute neanche un minuto sul come utilizzare gli spazi più
grandi e più costosi di un notiziario radiofonico. Sono due metri e
due misure completamente diversi.
Dico, quindi, che questo ordine del giorno mi sembra di una
tranquillità e di un buonsenso eccezionali: se la maggioranza
ritiene di votar contro, voti contro, però dopo non venga più a
parlare di trasparenza, perché, se già prima c’erano
dei dubbi in proposito, a maggior ragione ce ne saranno dopo.
Presidente: Ha chiesto la parola il Consigliere Bich; ne ha
facoltà.
Bich (PSI) :
Vi esenterò dall’attribuirmi
la qualifica di sfasciacarrozze della maggioranza, per cui confermo
la mia disciplina alla richiesta del Presidente della Giunta di
votare contro l’ordine del giorno del Consigliere
Riccarand.
Detto questo, però, mi devo lagnare dell’uso del
potere pubblico per sollecitare, riorganizzare e concertare
l’indirizzo dell’informazione, su cui
non sono assolutamente d’accordo. Di ciò ne è prova
la legge oggi in discussione, con la quale vogliamo dare gambe ed
anche un po’ di fiato,
all’informazione delle istituzioni, con correttezza,
con garanzie e contropoteri e con la quale, quindi, intendiamo dare
più voce al momento istituzionale.
Molto spesso osserviamo invece una certa trasversalità, con
rapporti di causa-effetto, tra il potere pubblico e
l’informazione, attraverso provvedimenti
amministrativi di dubbia qualità, come del resto lo è gran parte
dell’informazione resa, che in certe circostanze -
se ne potrebbe fare anche una casistica molto allungata, tanto che
non ne sortirebbe un
court bouillon,
ma un
bouillon
molto lungo e salato - è cortigiana, al punto che in taluni
frangenti si potrebbe parlare addirittura di oscurantismo delle
antenne ed in altri di esaltazione. Comunque non ho nulla da
insegnare in merito.
Pertanto, con senso di disciplina, voto a favore del diniego
verso l’ordine del giorno proposto dal Consigliere
Riccarand, ma mi farò promotore, nell’ambito della
II Commissione, di un’indagine o di un accertamento
sui finanziamenti in direzione dell’informazione,
tra enti pubblici ed enti collegati, perché non c’è
assolutamente di che esserne soddisfatti...
(...Interruzione...)
...Per carità! Queste cose io le dico da parecchio tempo e
quindi non sono un nuovo usignolo, che improvvisamente si mette a
parlare in questo senso. Credo però che, per poter andare avanti,
sia assolutamente necessario definire con correttezza alcune minime
regole o canovacci sui quali correre.
Preannuncio quindi il mio voto contrario, accompagnato però da
questa contraddittoria istanza, tesa a chiedere, a tutti polmoni,
che all’interno della II Commissione si discuta una
volta per sempre ed in modo preciso su questo argomento.
Già ebbi a dire qualcosa in passato sul Corerat e ne nacque una
polemica non da poco. Ritorno ora su questi argomenti, perché mi
sembrano indispensabili per la correttezza
dell’informazione.
Presidente: Ha chiesto la parola il Consigliere Mafrica; ne
ha facoltà.
Mafrica (PCI): Noi abbiamo preso atto delle affermazioni del
Presidente della Giunta, che da una parte ha rivendicato
l’autonomia della Giunta per tutta una serie di
competenze che le sono proprie, dall’altra ha
dichiarato una certa disponibilità a verificare il lavoro fatto
dall’agenzia "Carrara & Péaquin" per il
notiziario radiofonico e le modalità con cui questa iniziativa
potrà interessare anche i gruppi consiliari.
Nelle sue parole, ci pare di aver inteso anche
l’osservazione che l’ordine del
giorno del Consigliere Riccarand, riguardi solo una delle
molteplici convenzioni in atto per bollettini e giornali che
interessano l’attività della Regione.
Credo che la strada migliore per risolvere bene le controversie
in questa materia, sia quella che si è cercato di seguire con
questa proposta di legge: devono essere i gruppi regionali nelle
sedi competenti e, quindi, anche la II Commissione per quello che
la riguarda, ad esaminare il complesso delle attività informative
della Regione ed a proporre validi strumenti di controllo e di
procedura, che valgano sia per la Giunta sia per il Consiglio
regionale; altrimenti si rischia di discutere su casi singoli,
avendo o meno ragione, secondo le rispettive competenze, ma senza
avere di fronte il quadro nel suo complesso.
Noi quindi siamo disponibili ad un riesame di tutta la materia e
per oggi prendiamo atto delle espressioni di volontà manifestate
dal Presidente della Giunta regionale.
Presidente
: Ha chiesto la parola il Consigliere Viérin;
ne ha facoltà.
Viérin (UV): Nous voterons l’ordre du jour
présenté par Monsieur Riccarand. A ce sujet, nous avions déjà
présenté une interpellation, qui faisait suite à une prise de
position de l’Association des journalistes, quant
aux procédures suivies pour attribuer cette mission à
l’agence de publicité "Carrara &
Péaquin".
A cet égard, nous ne pouvons que solliciter une discussion, un
examen de la part de cette assemblée de ce problème important
concernant l’information. Nous ne pouvons, par
ailleurs, accepter la logique ou les affirmations du Président du
Gouvernement, qui parle à mi-mots en posant presque un chantage. Il
nous dit de faire attention, de ne pas trop nous exposer, de ne pas
demander certaines choses parce qu’on pourrait
découvrir... je ne sais pas quoi.
Ce sont vos propos Monsieur le Président! C’est
vous qui l’avez affirmé! Vous vous êtes même étonné
de certaines propositions et de certaines requêtes, en disant:
"Comment, vous sollicitez des informations, mais, attention, vous
serez surpris des réponses". C’est une façon de
s’exprimer par énigmes. Nous aurons la possibilité,
au sein de la deuxième Commission, d’avoir toutes
les données du problème.
Nous sommes également étonnés qu’il y ait une
opposition quant à l’approbation de cet ordre du
jour. L’on ne demande pas, comme
c’était produit avant, de révoquer une délibération.
Simplement, avant de procéder automatiquement à renouveler cette
mission, l’on sollicite un débat pour en définir la
portée, mieux préciser la place réservée aux différents groupes du
Conseil et disposer des données et renseignements nécessaires.
Je sais en reprenant Macbeth de Shakespeare,
"qu’il faut servir son roi fidèlement". Mais quand
cela intéresse, on parle de centralité du Conseil. Pour
d’autres problèmes par contre l’on
redécouvre ou l’on prône l’autonomie
du Gouvernement.
A notre sens, il s’agit
aujourd’hui d’un problème important
concernant la centralité du Conseil et la transparence. Nous ne
pouvons donc que constater encore une fois la contradiction
évidente existant entre certaines affirmations et les actions et
les agissements concrets.
Pour toutes ces raisons, nous voterons l’ordre du
jour présenté par Monsieur Riccarand.
Presidente
: Do lettura dell’ordine del
giorno presentato dal Consigliere Riccarand.
ORDINE DEL GIORNO
Evidenziata la necessità di una programmazione e coordinamento
nell’attuazione di strumenti di informazione
sull’attività dell’Amministrazione
regionale della Valle d’Aosta;
Preso atto che oltre al Notiziario quindicinale "Nouvelles de la
Région Autonome de la Vallée d’Aoste" ed alla
rivista di cui alla proposta di legge n. 245/90, la Giunta
regionale ha provveduto a stipulare una convenzione con
un’agenzia di pubblicità per la produzione di un
notiziario radiofonico dell’Amministrazione
regionale;
Sottolineato che l’incarico alla citata agenzia
non è stato oggetto di esame e di valutazioni né in Consiglio, né
in Commissione, né nella Conferenza dei Capigruppo;
Il Consiglio regionale della Valle d’Aosta
delibera
di impegnare la Giunta regionale:
1) a considerare del tutto eccezionale e temporaneo il
provvedimento di cui alla deliberazione n. 9541/90 e ad inviare
subito una lettera di disdetta per evitare il tacito rinnovo della
Convenzione con l’agenzia di pubblicità "Carrara
& Péaquin" che scade alla fine del mese di novembre 1991;
2) ad illustrare alla Commissione consiliare affari
generali:
a) l’organizzazione del bollettino
radiofonico;
b) i nomi dei direttori responsabili del notiziario radiofonico
dei giornalisti e redattori che lavorano alla preparazione del
notiziario;
c) il preventivo di spesa ed i contratti stipulati con le radio
che trasmettono il notiziario;
d) lo spazio riservato ai gruppi consiliari
all’interno del notiziario;
3) a fornire a tutti i capigruppo del Consiglio regionale i
testi redazionali dei notiziari finora mandati in onda.
Presidente
: Se nessuno chiede la parola, pongo in
votazione l’ordine del giorno testé letto
Esito della votazione:
Presenti: 32
Votanti: 32
Favorevoli: 14
Contrari: 18
Il Consiglio non approva
Presidente
: Passiamo ora all’esame
dell’articolato della proposta di legge n. 249.
Do lettura dell’articolo 1.
Articolo 1
(Finalità)
1. La Regione Valle d’Aosta, allo scopo di dare
la più ampia diffusione all’informazione
sull’attività degli organi e degli uffici regionali,
pubblica una rivista, in lingua italiana e francese, avente cadenza
mensile.
2. Gli spazi della rivista sono suddivisi in tre settori: una
prima parte dedicata alla cronaca informativa sulle attività
dell’Amministrazione regionale quali mostre,
convegni, attività della Consulta regionale per la condizione
femminile, notizie utili; una seconda suddivisa in parti uguali per
le informazioni riservate all’attività del Consiglio
regionale e dei suoi organi e per quelle della Giunta regionale;
una terza per garantire ad ogni gruppo consiliare uno spazio
adeguato autogestito.
Presidente
: Se nessuno chiede la parola, pongo in
votazione l’articolo 1 testé letto.
Esito della votazione:
Presenti: 32
Votanti: 31
Favorevoli: 31
Astenuti: 1 (Lanivi)
Il Consiglio approva
Presidente
: Do lettura dell’articolo
2.
Articolo 2
(Criteri e modalità)
1. L’Ufficio di Presidenza del Consiglio
regionale, nei limiti fissati dalla presente legge e
nell’ambito della normativa attinente
l’autonomia funzionale e contabile del Consiglio, è
incaricato di stabilire criteri e modalità per la redazione, la
stampa e la diffusione della pubblicazione.
Presidente
: Se nessuno chiede la parola, pongo in
votazione l’articolo 2 testé letto.
Esito della votazione:
Presenti: 32
Votanti: 31
Favorevoli: 31
Astenuti: 1 (Lanivi)
Il Consiglio approva
Presidente
: Do lettura dell’articolo
3.
Articolo 3
(Titolo)
1. La rivista s’intitola: "Regione Autonoma della
Valle d’Aosta - Notiziario mensile/Région autonome
de la Vallée d’Aoste - Bulletin mensuel".
Presidente: Se nessuno chiede la parola, pongo in votazione
l’articolo 3 testé letto.
Esito della votazione:
Presenti: 32
Votanti: 31
Favorevoli: 31
Astenuti: 1 (Lanivi)
Il Consiglio approva
Presidente
: Do lettura dell’articolo
4.
Articolo 4
(Comitati di direzione e redazione)
1. La direzione della rivista è affidata ad un comitato di
direzione composto dal Presidente del Consiglio regionale o suo
delegato, dal Presidente della Giunta o suo delegato, dai due
Vicepresidenti del Consiglio regionale, dal direttore responsabile
e dal condirettore della pubblicazione.
2) Spetta al comitato di direzione stabilire, attraverso un
apposito regolamento interno, le procedure atte a garantire le
finalità espresse nell’articolo 1, nel rispetto del
confronto politico e culturale.
3. La redazione della rivista è affidata ad un comitato diretto
dal capo ufficio stampa della Presidenza della Giunta, condiretto
dal capo ufficio stampa della Presidenza del Consiglio e composto
da non più di tre redattori incaricati, aventi adeguata
professionalità ed iscritti all’ordine dei
giornalisti.
4. Per una migliore presentazione grafica della rivista e per
ottenere una pubblicazione di più facile lettura, il comitato di
redazione si avvale dell’opera di un grafico
impaginatore.
Presidente
: Do lettura di un emendamento
all’articolo 4, presentato dal Consigliere
Milanesio.
EMENDAMENTO
Articolo 4, punto 3
Dopo
"iscritti all’ordine dei
giornalisti."
aggiungere
"o direttori di pubblicazione
periodica.".
Presidente
: Ha chiesto la parola il Consigliere
Riccarand; ne ha facoltà.
Riccarand (VA): Io non so cosa si intende per "pubblicazione
periodica, perché il direttore di un giornale o di un periodico a
stampa, deve per forza essere iscritto all’ordine
dei giornalisti e dei pubblicisti. Vorrei proprio capire a quale
tipo di pubblicazione ci si intende riferire.
Presidente: Ha chiesto la parola il Consigliere Milanesio; ne
ha facoltà.
Milanesio (PSI): Il problema è molto semplice: ci si
riferisce a qualunque pubblicazione registrata presso il tribunale
ed avente carattere di periodicità.
Presidente: Ha chiesto la parola il Consigliere Riccarand; ne
ha facoltà.
Riccarand (VA): Ribadisco che questo emendamento è totalmente
privo di giustificazione ed è in contrasto con quanto era stato
deciso all’interno della Conferenza dei Capigruppo.
Votare l’emendamento, significa stravolgere
l’accordo intervenuto in sede di Conferenza dei
Capigruppo. Se lo si vuole accettare, si sappia che, non essendo
questo il senso dell’intesa che era stata raggiunta,
noi siamo assolutamente contrari.
Presidente: Se nessuno chiede la parola, pongo in votazione
l’emendamento presentato dal Consigliere Milanesio e
del quale abbiamo già dato lettura.
Esito della votazione:
Presenti: 32
Votanti: 32
Favorevoli: 18
Contrari: 14
Il Consiglio approva
Presidente
: Do lettura dell’articolo 4 del
testo emendato.
Articolo 4
(Comitati di direzione e redazione)
1. La direzione della rivista è affidata ad un comitato di
direzione composto dal Presidente del Consiglio regionale o suo
delegato, dal Presidente della Giunta o suo delegato, dai due
Vicepresidenti del Consiglio regionale, dal direttore responsabile
e dal condirettore della pubblicazione.
2) Spetta al comitato di direzione stabilire, attraverso un
apposito regolamento interno, le procedure atte a garantire le
finalità espresse nell’articolo 1, nel rispetto del
confronto politico e culturale.
3. La redazione della rivista è affidata ad un comitato diretto
dal Capo Ufficio stampa della Presidenza della Giunta, condiretto
dal Capo Ufficio stampa della Presidenza del Consiglio e composto
da non più di tre redattori inca-ricati, aventi adeguata
professionalità ed iscritti all’ordine dei
giornalisti o direttori di pubblicazione periodica.
4. Per una migliore presentazione grafica della rivista e per
ottenere una pubblicazione di più facile lettura, il comitato di
redazione si avvale dell’opera di un grafico
impaginatore.
Presidente: Se nessuno chiede la parola, pongo in votazione
l’articolo 4 emendato testé letto.
Esito della votazione:
Presenti: 32
Votanti: 30
Favorevoli: 18
Contrari: 12
Astenuti: 2 (Lanivi e Riccarand)
Il Consiglio approva
Presidente: Do lettura dell’articolo
5.
Articolo 5
(Nomina dei redattori)
1. La nomina dei redattori e del grafico impaginatore spetta
all’Ufficio di Presidenza del Consiglio regionale,
sentita la Conferenza dei Capigruppo.
2. I redattori incaricati prestano la loro opera secondo il
tariffario del Consiglio nazionale dell’ordine dei
giornalisti.
3. Il grafico impaginatore presta la sua opera ai sensi
dell’articolo 2230 del codice civile.
Presidente
: Se nessuno chiede la parola, pongo in
votazione l’articolo 5 testé letto.
Esito della votazione:
Presenti: 32
Votanti: 31
Favorevoli: 31
Astenuti: 1 (Lanivi)
Il Consiglio approva
Presidente
: Do lettura dell’articolo
6.
Articolo 6
(Segreteria di redazione)
1. Il Comitato di redazione è coadiuvato da apposita
segreteria.
2. La segreteria di redazione ha sede presso
l’ufficio stampa della Presidenza del Consiglio
regionale.
Presidente
: Se nessuno chiede la parola, pongo in
votazione l’articolo 6 testé letto.
Esito della votazione:
Presenti: 32
Votanti: 31
Favorevoli: 31
Astenuti: 1 (Lanivi)
Il Consiglio approva
Presidente
: Do lettura dell’articolo
7.
Articolo 7
(Caratteristiche e distribuzione)
1. Il formato della rivista è fissato nella misura di 21x28
centimetri e comprende un numero massimo di trentasei pagine. Per
la stampa deve essere preferita la carta riciclata.
2. La rivista viene distribuita gratuitamente e non è previsto
l’inserimento di alcuna forma pubblicitaria. Il
numero delle copie è fissato dal comitato di direzione.
3. Per problemi di particolare rilevanza e
d’interesse collettivo, sono previsti inserti
evidenziati con carta di differente colore.
Presidente
: Se nessuno chiede la parola, pongo in
votazione l’articolo 7 testé letto.
Esito della votazione:
Presenti: 32
Votanti: 31
Favorevoli: 31
Astenuti: 1 (Lanivi)
Il Consiglio approva
Presidente
: Do lettura dell’articolo
8.
Articolo 8
(Procedure per gli appalti dei contratti)
1. L’Ufficio di Presidenza del Consiglio
regionale, è autorizzato ad adottare ogni provvedimento
amministrativo necessario per l’appalto del
contratto di stampa e spedizione della rivista.
Presidente: Se nessuno chiede la parola, pongo in votazione
l’articolo 8 testé letto.
Esito della votazione:
Presenti: 32
Votanti: 31
Favorevoli: 31
Astenuti: 1 (Lanivi)
Il Consiglio approva
Presidente
: Do lettura dell’articolo
9.
Articolo 9
(Norme finanziarie)
1. L’onere derivante
dall’applicazione della presente legge, previsto in
annue Lire 200 milioni a decorrere dal 1991, grava sul capitolo
20000 (Fondo per il funzionamento del Consiglio regionale), sul
quale si rende disponibile, quindi, la maggior somma di Lire
6.247.000.000.
2. Alla copertura dell’onere di cui al comma 1 si
provvede, per l’anno 1991, mediante utilizzo dello
stanziamento iscritto al cap. 67000 (Fondo globale per il
finanziamento di spese correnti) a valere
sull’apposito accantonamento previsto
all’allegato n. 8 al bilancio per
l’anno in corso (Area istituzionale - A 0.5.).
Presidente
: Do lettura dell’emendamento
sostitutivo dell’articolo 9, presentato
dall’Assessore alle Finanze, Lavoyer.
EMENDAMENTO
L’articolo 9 è così modificato:
Articolo 9
1. L’onere derivante
dall’applicazione della presente legge, previsto in
annue Lire 200 milioni a decorrere dal 1991, grava sul capitolo
20000 (Fondo per il funzionamento del Consiglio regionale), sul
quale si rende disponibile, quindi, la maggior somma di Lire
6.247.000.000
2. Alla copertura dell’onere di cui al comma 1 si
prov-vede, per l’anno 1991, si provvede, per
l’anno 1991, me-diante utilizzo dello stanziamento
iscritto al cap. 67000 (Fondo globale per il finanziamento di spese
correnti) a va-lere sull’apposito accantonamento
previsto all’allegato n. 8 al bilancio per
l’anno in corso (Area istituzionale - A 0.5).
Presidente
: Se nessuno chiede la parola, pongo in
votazione l’emendamento sostitutivo testé letto.
Esito della votazione:
Presenti: 32
Votanti: 31
Favorevoli: 31
Astenuti: 1 (Lanivi)
Il Consiglio approva
Presidente
: Do lettura dell’emendamento
aggiuntivo dell’articolo 10, presentato
dall’Assessore alle Finanze, Lavoyer..
EMENDAMENTO
E’ istituito il seguente articolo 10, concernente
le variazioni di bilancio:
Articolo 10
1. Alla parte spesa del bilancio di previsione della Regione per
l’anno finanziario 1991, sono apportate le seguenti
variazioni:
in diminuzione
Cap. 67000 "Fondo globale per il finanziamento di spese
correnti"
Lire 200.000.000.
in aumento
Cap. 20000 "Fondo per il funzionamento del Consiglio regionale"
legge regionale 27 dicembre 1989, n. 90, articolo 68
Lire 200.000.000.
Presidente
: Se nessuno chiede la parola, pongo in
votazione l’emendamento aggiuntivo testé letto.
Esito della votazione:
Presenti: 32
Votanti: 31
Favorevoli: 31
Astenuti: 1 (Lanivi)
Il Consiglio approva
Presidente
: Se nessuno chiede la parola, il Consiglio è
chiamato ora a pronunciarsi sul complesso della legge.
Esito della votazione:
Presenti: 32
Votanti: 19
Favorevoli: 19
Astenuti: 13 (Agnesod, Andrione, Faval, Lanivi, Louvin, Marcoz,
Mostacchi, Perrin, Rollandin, Stévenin, Vallet, Viérin e Voyat)
Il Consiglio approva
