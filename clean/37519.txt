Classificazione
AMMINISTRAZIONE REGIONALE
Amministrazione della giustizia
OPERE PUBBLICHE
TRASPORTI E VIABILITÀ
Viabilità



Oggetto del Consiglio n. 1270 del 10 giugno 2015 - Resoconto
OGGETTO N. 1270/XIV - Interpellanza: "Azioni poste in essere
per la riqualificazione della viabilità della zona est della città
di Aosta a seguito della sentenza del TAR".
Presidente
- La parola al collega Roscio.
Roscio (ALPE) -
Grazie Presidente.
Con quest'interpellanza intendiamo ritornare su una questione
che era già stata discussa allora in termini diversi: si trattava
praticamente di capire cosa sarebbe avvenuto del tratto di strada
che è compreso tra l'uscita dell'autostrada e l'ingresso di Aosta.
La mia collega Certan aveva già fatto anche un'iniziativa dove si
parlava di questa questione, dove erano interessati sostanzialmente
i due comuni di Quart e di Saint-Christophe e la zona,
evidentemente sotto gli occhi di tutti, che ha negli anni avuto uno
sviluppo piuttosto disordinato e ancora oggi ci sono problemi
legati alla sicurezza che bisogna mettere a posto. Il progetto
dell'ANAS per la riqualificazione di quel tratto di strada quindi
era stato ipotizzato, anzi visto di buon occhio come un intervento
che bisognava realizzare, ovviamente realizzandolo con certi
criteri e coinvolgendo comunque le comunità dei Comuni interessati.
Siamo venuti a sapere per mezzo della stampa di vicende
giudiziarie, in particolar modo c'è una sentenza del TAR che pone
delle domande sulla prosecuzione di questo piano e quindi una cosa
che siamo qui a chiedere è cosa avverrà in futuro, quali sono le
intenzioni, se questo progetto di cui è stata dichiarata la
valenza, l'importanza di pubblica utilità continua ad avere ancora
per il Governo regionale questa pubblica utilità con quel progetto
che era stato presentato, oppure se ci sono stati dei cambiamenti.
Se a seguito della sentenza ci saranno delle varianti, se i costi
subiranno delle variazioni o sono previste...perché alcuni costi
sono già stati previsti, sono già stati pagati perché la Regione è
stata condannata alle spese. Su questo, visto che siamo nella
discussione, sarebbe anche interessante capire perché la Regione
non si è costituita, così come leggendo la sentenza del TAR
risulta, per difendere le proprie posizioni nelle sedi opportune.
Questo non era minimamente chiaro, anche perché poi la sentenza del
TAR andava...come dire? a coinvolgere non tanto una parte relativa
ad aspetti più ampi come leggi nazionali, ma riguardava proprio
delle pecche che erano state fatte sulle leggi regionali, quindi il
mancato ricorso alla valutazione ambientale, la valutazione
sull'archeologia, eccetera. Ecco, su queste motivazioni noi
vorremmo avere chiarezza e vorremmo anche capire se, mantenendo la
validità del progetto, ci saranno dei ritardi, se i costi saranno
aumentati oppure no, o se ci sono stati altri tipi di alternative,
o se si intendono prendere iniziative con chi ha fatto il ricorso
per vedere un po' di mantenere e di riqualificare una zona che
francamente da decenni attende di essere risistemata in maniera più
adatta sia dal punto di vista urbanistico, sia dal punto di vista
della sicurezza. Grazie.
Presidente -
La parola all'Assessore Baccega.
Baccega (SA) -
Sì, grazie Presidente.
Ringrazio il Consigliere Roscio per quest'interpellanza che ci
permette di dare informazioni chiare e precise rispetto a quanto si
è verificato. L'intervento di riqualificazione è quello del tratto
di strada tra l'ingresso di Aosta, Saint-Christophe e Quart verso
l'autostrada, che è stato oggetto di una procedura di intesa ai
sensi del DPR 182 del febbraio del 1982, promossa dal soggetto
attuatore che è l'ANAS e conclusasi, per quanto compete alla
Regione Valle d'Aosta, con l'espressione di un parere favorevole
condizionato proprio dal progetto presentato dall'ANAS. L'ANAS ha
successivamente emesso un provvedimento del Condirettore generale
avente per oggetto l'approvazione del progetto esecutivo e la
dichiarazione di pubblica utilità dei lavori, proprio nella logica
della sicurezza da lei evidenziata. Questo provvedimento è stato
successivamente impugnato dinnanzi al TAR della Valle d'Aosta dalla
società Black Oils S.p.A. proprietaria di un complesso immobiliare
nel comune di Saint-Christophe, che comprende un albergo e uno
spazio verde adibito a campo pratica per il golf, con la richiesta
di annullamento del sopracitato atto, per plurimi vizi, fatti
valere con il ricorso e, successivamente, con motivi aggiuntivi. Il
Tribunale amministrativo regionale della Valle d'Aosta si è
limitato ad accogliere due censure dedotte, all'interno della
richiesta di impugnazione, tra l'altro, con i motivi aggiuntivi di
ricorso, assorbendo le ulteriori censure di legittimità. In
particolare il TAR ha ritenuto illegittimo il provvedimento
dell'ANAS, da un lato, con riferimento ad aspetti motivazionali di
un atto presupposto, vale a dire il provvedimento regionale di VIA,
verifica di assoggettabilità alla valutazione di impatto
ambientale, dall'altro, il mancato richiamo del provvedimento ANAS
alla valutazione di impatto archeologico. Il TAR nell'annullare il
provvedimento dell'ANAS, non mette quindi in discussione la
fondatezza della valutazione di pubblica utilità e neppure il
procedimento seguito per la procedura espropriativa.
Rispondendo alle domande che lei ha posto nell'interpellanza:
"se si ritiene che il progetto di riqualificazione rivesta
ancora una valenza di pubblica utilità e se si è provveduto a
regolare le procedure amministrative per consentire la successiva
realizzazione dei lavori..."
, sulla base di quello che ho
appena detto, ovviamente il valore di pubblica utilità dell'opera,
peraltro non messo in discussione nella sentenza del TAR, rimane
tutto. La procedura di valutazione del rischio archeologico di cui
si contesta l'avvenuta esecuzione era già stata effettuata da ANAS
preliminarmente all'emanazione del provvedimento del Condirettore
generale, così come la verifica di assoggettività al VIA era stata
regolarmente espletata, tutti e due i provvedimenti contestati
erano stati realizzati. Le iniziative da adottarsi sotto il profilo
amministrativo consistono essenzialmente nella valutazione delle
motivazioni della sentenza per procedere ad una revisione degli
atti contestati dal TAR, già intrapresa da parte di ANAS e dalle
competenti strutture regionali che se ne occupano: la struttura
dell'ambiente e la struttura dei lavori pubblici.
Secondo quesito:
"quali azioni sono state fatte o si
intendono fare per evitare che, a seguito della sentenza del TAR,
la riqualificazione dell'area di cui sopra sia pregiudicata e vi
siano ulteriori costi aggiuntivi a carico della Regione"
,
premesso che si è in attesa di conoscere appunto le determinazioni
di ANAS in ordine all'eventuale ricorso al Consiglio di Stato
avverso la sentenza in questione, è in atto un'azione congiunta tra
quest'ultima e le nostre strutture a diverso titolo coinvolte, al
fine di non pregiudicare la riqualificazione dell'area. Dalle
verifiche effettuate non si evidenziano possibili costi aggiuntivi
a carico della Regione.
Terzo quesito:
"se sono previsti ritardi nei tempi di
realizzazione dei lavori o varianti nel progetto"
, beh, certo è
prevedibile che a questo punto l'opera subirà certamente un ritardo
nella sua realizzazione imputabile all'espletamento delle procedure
amministrative e legali sopra descritte, allo stesso tempo però ad
oggi non si rilevano necessità di apportare varianti al progetto.
Nella logica della sicurezza ci siamo confrontati la settimana
scorsa con l'ANAS e tutte le strutture. Noi intendiamo fermamente
proseguire l'iter che porta alla realizzazione dell'opera così come
era stata progettata e tenendo conto di tutte le osservazioni che
erano pervenute nell'andare a modificare sensibilmente il progetto,
dando delle risposte a quelle che erano le richieste dei centri
commerciali, che a suo tempo erano stati contattati. Grazie.
Presidente -
Grazie Assessore. La parola al collega
Roscio.
Roscio (ALPE) -
Grazie Assessore.
Per la risposta che in parte soddisfa le richieste, nel senso
che apprendiamo che le intenzioni che erano state espresse prima
della sentenza vengono mantenute, a livello politico vi è
l'intenzione di riqualificare la zona. C'è una parte che però nella
sua risposta non è chiara: lei ha detto che la parte che il TAR ha
contestato di fatto si era già provveduto a realizzarla, quindi la
parte sul VIA e la parte sulla valutazione archeologica. Allora, la
domanda viene spontanea: ma perché allora la Regione, visto che
aveva già fatto tutte le procedure come bisognava farle, non è
andata a difendersi nelle sedi opportune, praticamente obbligando
adesso ad andare al Consiglio di Stato, che è una cosa che poteva
essere decisa prima. Questo comporterà sicuramente dei ritardi e
comporterà anche delle spese in più, perché comunque, per andare a
ricorrere al Consiglio di Stato, ci sono delle spese aggiuntive.
Ecco, questo forse...solo l'ANAS occuperà questo...comunque il
ritardo ci sarà per forza e si sarebbe potuto evitare se si fosse
provveduto per tempo ad andare...questa forse è una pecca che
bisogna far osservare. Speriamo comunque che i ritardi non siano
eccessivi e che l'area finalmente trovi una riqualificazione di cui
si sente il bisogno, ascoltando non solo magari i centri
commerciali, ma anche i Comuni sulla questione, che forse ha un
senso forse ancora maggiore, perché alla fine chi vive sono sì i
centri commerciali, ma anche la popolazione che si trova a vivere
tutti i giorni e che quindi ha bisogno di avere più sicurezza e
anche una maggiore fruibilità come livello di qualità di vita della
zona. Grazie.
Presidente -
Grazie collega. Punto 19 all'ordine del
giorno.
