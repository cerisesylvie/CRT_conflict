Classificazione
BILANCIO E CONTABILITA' REGIONALE



Oggetto del Consiglio n. 1617 del 30 novembre 2015 - Resoconto
OGGETTO N. 1617/XIV - Illustrazione del disegno di legge n.
63 (Legge finanziaria per gli anni 2016/2018) e disegno di legge n.
64 (Bilancio di previsione per il triennio 2016/2018).
Presidente
- Passiamo ai punti 5.01 (Relazione sul
rendiconto generale della Regione per l'esercizio finanziario 2014,
approvata dalla sezione di controllo della Corte dei Conti), del
punto 8 (Projet de loi n° 63 présenté par le Gouvernement régional
en date du 4 novembre 2015: "Disposizioni per la formazione del
bilancio annuale e pluriennale della Regione autonoma Valle d'Aosta
(Legge finanziaria per gli anni 2016/2018). Modificazioni di leggi
regionali") e del punto 9 (Projet de loi n° 64 présenté par le
Gouvernement régional en date du 4 novembre 2015: "Bilancio di
previsione della Regione autonoma Valle d'Aosta per il triennio
2016/2018").
Prima di passare la parola al collega La Torre, voglio
annunciare ai colleghi che è in distribuzione la relazione
dell'Assessore Perron sui disegni di legge 63 e 64 e la relazione
presentata dal Presidente della Regione ai sensi della legge
regionale 6 del 2007. La relazione del collega La Torre era già
stata inviata con l'ordine del giorno suppletivo.
La parola al collega La Torre.
La Torre (UV)
- Grazie Presidente. Credo che tutti i
colleghi abbiano la relazione; abbiamo cercato di farla arrivare
per tempo, anche per permettere quest'anno ai Consiglieri di avere
una lettura anticipata e di poter poi fare delle valutazioni più
approfondite.
Signor Presidente, colleghe e colleghi, come ogni anno la
presentazione del bilancio previsionale della Regione autonoma
Valle d'Aosta al Consiglio regionale diventa un'occasione utile non
solo per esaminare progetti ed obiettivi da raggiungere mediante la
finanza pubblica a nostra disposizione, ma diventa anche e
soprattutto un'opportunità per analizzare a fondo la situazione
sociale presente nella nostra Regione e riflettere sulle
prospettive politiche, finanziarie ed istituzionali.
Come prima cosa va riconosciuto che negli ultimi anni è cambiata
la percezione delle autonomie speciali sia nel quadro nazionale,
dove viene identificata superficialmente come area di privilegio,
sia sul piano locale dove viene vissuta stancamente in difesa nel
tentativo di continuare a resistere in un vortice di leggi e norme
centraliste dello Stato, senza essere più in grado di portare gli
effettivi benefici alle popolazioni che dovrebbero essere garantite
dagli statuti originari di autonomia speciale. È una percezione
dello stato di salute dell'autonomia negativa, condizionata
fortemente dalla crisi che ormai tocca tutti i livelli della
società anche in Valle d'Aosta; queste sensazioni si confrontano
ora con la nostra capacità politica di esercitare le funzioni di
autogoverno che ci sono riconosciute in maniera nuova e
responsabile, che superi di fatto il concetto della sola buona
amministrazione oggi non più sufficiente a garantire un sereno
futuro.
Meno finanze regionali e forte crisi economica europea impongono
logiche di Governo nuove, scelte coraggiose che non rinneghino
certamente il passato, ma che inducano a un vero e radicale
cambiamento che possa dare risposte leggibili a tutti i cittadini,
alle imprese, in tutti i settori sociali, dall'agricoltura
all'allevamento, al commercio, al turismo ed all'industria,
rappresentando con forza che questa Regione vuole reagire, ne ha le
qualità ed è in grado di mettere in campo una classe manageriale e
politica all'altezza della situazione.
Per approfondire perciò il terreno su cui nasce il bilancio, ma
soprattutto le prospettive che ci aspettano in una piena presa di
coscienza sociale, politica e finanziaria, mi sono avvalso in
questa relazione delle audizioni della II Commissione e di alcune
opinioni ed interviste che molto modestamente cercherò di
rappresentare nel modo migliore possibile.
Ciò detto, al di là di alcuni dati confortanti legati a
specifici aspetti della nostra realtà produttiva, per effetto della
crisi economica nazionale ed europea, ma soprattutto per la
drastica riduzione delle risorse attribuite all'Ente Regione, non
vi è dubbio che la ricchezza e la disponibilità dei valdostani
abbia subito un duro arretramento. E non può considerarsi
allarmistica la considerazione che i livelli di benessere fin qui
raggiunti sono minacciati e compromessi da una recessione in atto
destinata a coinvolgere l'intero tessuto economico e sociale
valdostano e a durare per tutto l'arco della presente
legislatura.
Come reagire, non solo emotivamente ma razionalmente e
concretamente a tale dato di fatto ineludibile e comunque sempre
più percepito dalla gente comune? Trasformando la recessione in una
decrescita ristrutturante. Questo concetto non è un semplice gioco
di parole o uno slogan. Se si lascia libero corso alla recessione
sperando che prima o poi finisca o la si contrasta semplicemente
con la tecnica dei tagli lineari, il rischio che si presenta è
quello di togliere altro ossigeno ad attività in potenziale
crescita facendo vivacchiare altre destinate a un inevitabile
fallimento: come si suol dire, si rischia di buttare via il bambino
con l'acqua sporca. Perché decrescita e per giunta ristrutturante?
Perché la decrescita è comunque iscritta nell'ordine delle cose
inevitabili che attengono a un destino amaro in corso di
svolgimento e che peraltro non abbiamo né scelto, né incoraggiato.
Non apparteniamo al club che predica la "decrescita felice" come
panacea di tutti i mali della società occidentale e dei suoi
eccessi consumistici. Tuttavia prendiamo atto della sua cogenza e
cercheremo di domarla e di indirizzarla a fini "ristrutturanti",
ristrutturanti di tutto quanto mostri inadeguatezza, sterile
ripetitività, pigrizia mentale. Il corpo del bilancio regionale
presenta ancora margini di tessuto adiposo e può essere interessato
da una decisa e mirata cura di dimagrimento. Tutto ciò comporta
l'intervento cosciente e determinato della volontà politica. È un
sentiero duro, difficile e pieno di insidie quello che ci
prepariamo a percorrere insieme, ma è l'unico che ci porterà a
scollinare questa lunga crisi.
Il cambio delle regole del gioco. A partire dalla riforma del
Titolo V del 2001, sono stati propugnati, in forza dei contenuti
del nuovo articolo 119 della Costituzione, principi di "federalismo
fiscale" (legge 5 maggio 2009, n. 42), puntando con un sistema che
avrebbe dovuto essere coordinato e integrato tra i vari livelli di
Governo a una proporzionalità diretta fra le imposte riscosse in un
dato territorio e le imposte effettivamente utilizzate in quello
stesso territorio. Malgrado l'adesione della nostra Regione, al
pari delle altre Autonomie speciali alpine (Sicilia e Sardegna
nella ridefinizione dei rispettivi assetti finanziari) a questa
nuova impostazione mediante un accordo politico e la successiva
norma di attuazione, gli interventi statali successivi in materia
finanziaria si sono sviluppati in modo estremamente confuso,
parziale e contradditorio. I provvedimenti normativi sono stati
però fondamentalmente incoerenti e la politica dell'annuncio ha
prevalso sulla dimensione reale. Per parte nostra abbiamo
correttamente e costantemente interpretato la specialità nel senso
dell'esercizio di maggiori funzioni, per cui era necessario
disporre di maggiori risorse garantite per mezzo di un giusto
meccanismo di compartecipazione al gettito di tributi erariali.
Solo così si può produrre un giusto e autenticamente federalista
effetto di sostituzione regionale nei confronti dell'azione
statale. Se in questa logica la "clausola di maggior favore"
espressa nell'articolo 10 della legge costituzionale n. 1 del 2001
ha prodotto solo modesti benefici per le Regioni speciali, la più
recente riforma votata l'8 ottobre scorso dal Senato apre scenari
diversi e ancora meno rassicuranti orientandosi verso il
riaccentramento di competenze in numerose materie in capo allo
Stato rispetto alle Regioni ordinarie e limitandosi, per le regioni
speciali, ad un congelamento dello
status quo
(fatta salva
la possibilità di successive nuove attribuzioni) con un'apposita
clausola di salvaguardia.
La finanza di eccezione e la crisi del metodo pattizio. Il
susseguirsi di provvedimenti di eccezione per far fronte alla crisi
economica, la cui durata e i cui effetti sono stati di gran lunga
superiori ad ogni stima iniziale, hanno portato a uno smarrimento
dello stesso metodo negoziale caratteristico della specialità
regionale da noi sempre rivendicata e difesa. Si sono pertanto
susseguiti interventi all'insegna della straordinarietà e si sono
ripercossi in maniera anomala sul nostro sistema economico e
finanziario. La crisi economica globale ha in sostanza prodotto una
risposta rozza e semplificata con una pressante richiesta di
verticalizzare e centralizzare la decisione politica. Il principio
autonomista, pur costituzionalmente sancito (articolo 5 della
Costituzione), è stato interpretato come una pura duplicazione e
costosa sovrapposizione di apparati burocratici, andando ben al di
là del giusto contenimento della spesa pubblica e producendo il
rischio di effetti di progressivo sostanziale inaridimento della
spesa regionale anche in settori vitali per la nostra comunità. Le
autonomie regionali e locali, nel frattempo, sono state così date
in pasto all'opinione pubblica come fonte esclusiva di spreco,
acuendo ulteriormente la gravissima crisi di tutto il regionalismo
italiano con una evidente incapacità di capire le ragioni della
diversità e l'emergere di una inquietante visione sostanzialmente
deterritorializzata del nostro futuro. Intendo dire con questo che
si spiegano pubblicamente gli effetti delle politiche pubbliche
facendo sempre più spesso riferimento a dati statistici generali ed
astratti (come la spesa pro capite e il PIL) senza riflettere sulle
diversità di contesto in cui la spesa pubblica interviene (quindi
non tenendo conto delle realtà geografiche: montana, di pianura,
urbana o rurale).
Occorre uscire dalla "illusione ottica" delle statistiche
parziali falsate dalla comparazione della spesa pubblica
territoriale a situazioni totalmente disomogenee. Mentre in Valle
d'Aosta lo Stato copre solo il 13 percento della spesa pubblica
globale pro capite e la Regione oltre l'80 percento, il rapporto
nelle Regioni ordinarie è praticamente invertito. In Sicilia,
nonostante quote erariali devolute dalla Regione molto simili a
quelle valdostane, lo Stato continua a coprire la spesa pubblica
per quasi il 40 percento, facendosi carico fra l'altro di
istruzione, assistenza sociale, eccetera. Per questo, affermare che
la nostra Regione "spende tanti soldi" è oggi assolutamente privo
di significato, in quanto li spende "al posto dello Stato". Questa
totale asimmetria - in particolare con le Regioni a statuto
ordinario - deve essere capita e spiegata. Occorre a questo punto
un massiccio sforzo informativo per spiegare i concetti di "spesa
standard" del singolo territorio e di residuo fiscale delle
Regioni. Il dogma delle dimensioni, con l'apparentemente
ineluttabile conseguenza di fusioni progressive di enti,
istituzioni, società fino a far sparire ogni forma di articolazione
di ridotte dimensioni, non deve essere accettato, ma sottoposto a
un vaglio puntuale, settore per settore.
In materia di servizi ci si è limitati a ragionare
pedissequamente solo per costi e servizi prospettando modelli
organizzativi astratti sulla base di un pensiero unico e
standardizzato, di cui vicende come quella del servizio postale
sono un esempio illuminante: depauperare i territori per far
prosperare anche in settori lontani dalla
mission
naturale
dell'ente) potenti capacità finanziarie centralizzate. Per quanto
riguarda le regole, come nel caso degli aiuti alle imprese o della
separazione tra la politica e la burocrazia nell'amministrazione
locale, ci siamo adattati passivamente a regole lontane dalla
nostra tradizione gestionale e spesso inadatte alle nostre
dimensioni. Quelle che, come ha di recente notato giustamente
Lorenzo Dellai, oggi Deputato e già Presidente della Provincia di
Trento, dovrebbero essere le parole chiave per tracciare "la terza
via tra omologazione centralista da un lato e dissoluzione dei
vincoli in chiave localista e micro nazionalista dall'altro",
ossia: "comunità, partecipazione, condivisione, solidarietà,
democrazia economica, diversità, valorizzazione delle minoranze e
delle piccole dimensioni" sono quasi scomparse dal vocabolario
politico pubblico sotto il peso della logica del decidere in
fretta, da soli, senza dialogo con i corpi politici e sociali
intermedi. Quanto ai vincoli di finanza pubblica derivanti dalle
regole europee, il loro parziale allentamento conseguente allo
sforzo regionale di ottenere maggiori spazi di manovra di cui è
prova l'accordo sottoscritto tra il Ministro dell'economia e delle
finanze e il Presidente della Regione il 2 luglio 2015 deve
assumere connotati maggiormente strutturali e portare ad un
definitivo assestamento dei rispettivi impegni, facendo uscire la
Regione dalla situazione di permanente incertezza che ha
contraddistinto gli ultimi esercizi finanziari.
Alcune risposte necessarie. Un segnale netto, nel senso della
sobrietà nell'uso delle risorse dell'apparato pubblico e della
rappresentanza politica è già stato dato in questi anni e
l'ulteriore indebolimento delle risorse finanziarie rischia di
compromettere la tenuta d'insieme del nostro modello di
autogoverno. Il nesso che intercorre tra l'autonomia politica e
l'autonomia finanziaria dev'essere più correttamente declinato.
Poiché la nostra Regione aspira ad esercitare un'autonomia politica
reale, da non confondersi con il puro decentramento di funzioni,
dobbiamo sdoganarci dalle logiche di controllo implicito legate al
concetto di un'assegnazione di risorse correlata all'esercizio di
specifiche funzioni, ossia della logica dei cosiddetti "costi
standard". Bisogna impegnarsi a fondo per superare la logica
dell'emergenza, vincendo soprattutto le diffuse resistenze
ministeriali ad accettare ed applicare correttamente il modello
autonomistico. Occorre guardare con molta lucidità alla
problematica di disagio demografico con l'invecchiamento della
popolazione e la necessità sempre attuale di contrastare lo
spopolamento montano attraverso l'erogazione di servizi adeguati.
Si deve sempre ricordare che lo spopolamento montano ha prodotto
effetti devastanti in quasi tutto il Paese, con la sola eccezione
delle regioni alpine della Valle d'Aosta e del Trentino-Alto Adige.
La principale
exit strategy
per la Regione sta oggi
nell'esercizio di una responsabilità finanziaria trasparente. Al
centro di questa strategia ci potrebbe essere anche la
rivendicazione di un ruolo diretto della Regione, come già avviene
per la Provincia di Bolzano) nella riscossione delle imposte, in
modo da contrastare efficacemente l'evasione fiscale e segnando
ulteriormente il carattere di originalità della nostra autonomia in
cui molte funzioni possono essere esercitate direttamente su scala
regionale. Si può così rafforzare il profilo della responsabilità
mettendo in forte relazione le due esigenze di esercizio
dell'autonomia di spesa e di reperimento delle risorse necessarie
per finanziare la spesa pubblica. Una migliore gestione degli
accordi raggiunti con il Governo in materia di finanze presuppone
anche la definizione definitiva di un meccanismo onnicomprensivo,
stabile e preciso della nostra partecipazione allo sforzo di
solidarietà e di risanamento della finanza pubblica statale, non
più ancorato a interventi estemporanei che purtroppo hanno avuto in
questi ultimi anni l'avallo anche della Corte costituzionale. Se
"il principio negoziale pattizio" si sta consolidando, ciò non deve
avere come fine esclusivo il reperimento di risorse "a breve", ma
la generale messa in sicurezza del nostro ordinamento finanziario.
Di questo disegno dovrebbero far parte sia una revisione rapida
dello Statuto di autonomia nella parte relativa alle garanzie
finanziarie, attraverso la finestra aperta dell'articolo 39, comma
13, della recente riforma Renzi-Boschi, che un aggiornamento della
normativa di attuazione che recepisca le misure adottate in seno di
legislazione ordinaria. In prospettiva, occorre guardare a un nuovo
modello per l'autogoverno della Valle d'Aosta, con una reazione
politica "alta" all'idea strisciante del superamento della
specialità con un rilancio del vissuto autonomistico della
popolazione non solo delle sue
élite
. Sono tutte le
istituzioni regionali, con il concorso delle forze vive della
comunità, a doversi impegnare in un'azione politica legislativa a
carattere non episodico e frammentario. Occorre uscire dalla lunga
stagione di "stasi legislativa" che dura ormai da troppi anni e che
interessa tutto il quadro delle regioni italiane con il fenomeno
delle leggi fotocopia o ispirate solo a logiche
nimby
e a
scudo della realtà locale accrescendo, di converso, la nostra
capacità di introdurre soluzioni e procedure innovative.
Comunicarsi ed allearsi. Se manca in questo momento una vera
"politica nazionale regionale", cioè un atteggiamento coerente da
parte delle autorità centrali e della politica nazionale rispetto
al "fatto regionale" nel suo insieme, è anche evidente che le
regioni speciali non sono organicamente parte della politica
nazionale, oscurate come sono dal teatro mediatico
politico-parlamentare romano anche laddove conseguono risultati di
rilievo.
Far sapere che cosa si è e come si opera è fondamentale. Il
nostro "
brand
regionale", ossia il legame simbolico e
comunicativo tra la nostra identità profonda e l'organizzazione di
questo territorio dev'essere percepito come espressione di una
comunità sana, operosa, integra nei suoi valori culturali, civici e
ambientali. In questo resta essenziale un'alleanza di strategia con
i territori alpini e in particolare con quelli istituzionalmente
omologhi (Trento e Bolzano, Friuli Venezia Giulia) oltre che con i
territori contigui in un'ottica macroregionale correttamente
delineata, dando vita a una rete strutturata di raccordi (per
esempio in campo formativo, nel credito, nella ricerca, e in altri
ancora) per conseguire economie di scala e rafforzare la nostra
posizione negoziale. Un'intelligente politica di collaborazione è
d'altra parte l'unico possibile contrappeso alla concentrazione di
risorse, servizi e competenze che lo Stato sta attualmente mettendo
in campo attraverso la costruzione del sistema di Governo delle
città metropolitane. Se queste logiche non saranno adeguatamente
contrastate, l'autonomia regionale è destinata a indebolirsi
significativamente, facendo di noi tutti solo dei "consumatori" di
politica e non più dei "produttori" di politica regionale.
Mi accingo ora, colleghi - non so se gradite, perché è anche
piuttosto lungo - a presentare anche un'analisi del bilancio per
leggi, a meno che avendolo ricevuto prima non vogliate darlo per
letto...come preferite, non vorrei sottrarre spazio...va bene, è
piuttosto lungo. La previsione delle entrate della Regione per
l'anno 2016, senza considerare le partite di giro, è di un 1
miliardo e 223 milioni, ma se si esclude la voce di recupero dai
Comuni dell'extra gettito IMU che è stata inserita quest'anno già
in sede di bilancio di previsione, sia in entrata, sia nella spesa
la riduzione effettiva delle risorse disponibili rispetto al 2015 è
di 79 milioni.
Di seguito si propone l'analisi delle spese di bilancio
regionale con la prospettiva per legge esaminando quelle più
significative.
Le spese previste nella funzione del Personale ammontano a 259,1
milioni (nel 2015 erano 253,59) e ricomprendono tutto il personale
dipendente, ovvero il personale dei servizi regionali (arrotondo)
per 130 milioni, il personale direttivo e docente delle scuole per
119 milioni, e quelle per il personale assunto con il contratto
nazionale nel settore dell'agricoltura, delle risorse naturali e
dei lavori pubblici per circa 8 milioni, di cui 4 milioni sono
destinati al finanziamento della legge regionale n. 44 dell'89
concernente i cantieri forestali, lo stato giuridico e il
trattamento economico dei relativi addetti.
Le spese stanziate nella funzione Sanità sono pari a 233,33
milioni e sono principalmente ripartite in: spesa sanitaria
corrente per 231 milioni (che comprende i trasferimenti all'Azienda
ASL per il finanziamento ordinario e aggiuntivo dei LEA, della
mobilità sanitaria, del
pay-back
e degli oneri per il
personale della Centrale Unica di Soccorso; il finanziamento
aggiuntivo corrente regionale per un milione da trasferire
all'Azienda USL; altri interventi nel settore sanitario per 0,34
milioni nell'ambito dei quali rientrano anche quelli finanziati con
risorse statali.
Gli interventi di finanza locale. Per la finanza locale il
disegno di legge 63 stanzia 181 milioni e avviene nelle more dei
meccanismi del finanziamento degli enti locali di cui alla legge 48
del '95. La competenza a effettuare la ripartizione e la
destinazione di tali risorse è temporaneamente demandata alla
Giunta regionale, previo parere del Consiglio permanente degli enti
locali e della commissione consiliare competente.
Gli interventi della Regione per la funzione dello Sviluppo
economico, cui sono stati stanziati 71,17 milioni, sono stati
destinati principalmente nei seguenti settori:
- interventi di contesto, nell'ambito dei quali si segnalano: la
legge regionale 7 concernente gli interventi della gestione
speciale della società finanziaria regionale Finaosta S.p.a. per la
quale sono stati stanziati 19 milioni per gli interventi di
indebitamento ventennale per gli investimenti presso i fondi in
gestione speciale di cui all'articolo 40, comma 2, della legge
quadro; la legge regionale n. 7 del 20 maggio 2002 concernente il
riordino dei servizi camerali della Valle d'Aosta per la quale sono
stati previsti 540 mila euro;
- turismo e impianti a fune, nell'ambito del quale si segnalano:
per le azioni promozionali ed eventi volti alla veicolazione
dell'immagine turistica della Regione (la legge regionale di
riferimento è la n. 6) ha complessivamente previsto 1,3 milioni; la
legge regionale n. 9 del 2009 relativa al finanziamento
dell'
Office régional du tourisme
-Ufficio regionale del
turismo che prevede un impegno di 3,3 milioni;
- industria, nell'ambito della quale si segnala in particolare
la legge regionale n. 3 del 2009 concernente gli interventi
regionali per lo sviluppo dell'imprenditoria giovanile, per la
quale sono stati stanziati 103.900;
- artigianato, nell'ambito del quale si segnalano: la legge
regionale n. 2 del 21/1/2003 per la tutela e valorizzazione
dell'artigianato tipico per la quale il rendiconto registra un
finanziamento di quasi 937 mila euro, quasi interamente destinati
all'organizzazione di manifestazioni fieristiche, iniziative varie
relative all'artigianato di tradizione; la legge regionale n. 10
del 2007 che disciplina
l'Institut valdôtain de l'artisanat de
tradition
(IVAT), per la quale sono stati previsti quasi 886
mila euro;
- cooperazione, nell'ambito della quale si segnala la legge
regionale 27 del 1998 che disciplina il Testo Unico in materia di
cooperazione, per la quale sono stati previsti 276 mila euro;
- energia, nell'ambito della quale si segnala la legge regionale
n. 13 e, in particolare, il Titolo III (Energia attuazione della
direttiva 2010 della Comunità europea) che disciplina le modalità
per contribuire al raggiungimento degli obiettivi di risparmio
energetico, di efficienza energetica e di sviluppo delle fonti
rinnovabili in conformità alla normativa europea e statale vigenti
in materia di energia e di cambiamenti climatici, per la quale è
stato stanziato un importo complessivo di 1 milione (di cui 900
mila nella funzione 11, Sviluppo economico regionale, e 98.500
nella funzione 13, Infrastrutture per mobilità e reti) le cui
risorse sono principalmente destinate alle spese per convenzioni
con la Finaosta S.p.a. per lo svolgimento delle funzioni di natura
tecnica-amministrativa del Centro di Osservazione e Attività
sull'energia (COA) e alle spese per la redazione del piano volto
alla promozione dell'efficienza energetica del patrimonio
edilizio;
- politica del lavoro e della formazione professionale,
nell'ambito della quale si segnalano le seguenti: la legge
regionale 7 del 2003 relativa alle disposizioni in materia di
politiche regionali del lavoro, di formazione professionale e di
riorganizzazione dei servizi per l'impiego, per le quali nell'anno
2016 sono stati stanziati 1,86 milioni (di cui 1 milione nella
funzione Finanza locale, 180 mila euro nella funzione Sviluppo
economico per gli interventi di Politica del lavoro di formazione
professionale e 688.100 euro nella funzione Personale per il
trattamento economico e gli oneri di legge del personale
dell'Agenzia regionale del lavoro; si segnala la legge regionale n.
12 dell'82 relativa alla fondazione per la formazione professionale
agricola e per la sperimentazione agricola che ha stanziato 4,5
milioni di euro per l'anno 2016, e la legge regionale n. 20 del '91
istitutiva della "Fondazione per la formazione professionale
turistica" (il contributo regionale per il funzionamento della
Fondazione e del relativo Istituto alberghiero è previsto nel 2016
all'incirca 4 milioni di euro).
Nella funzione Oneri non ripartibili sono state previste
complessivamente risorse per 64,99 milioni di euro di cui 37,9 per
rimborso di mutui e prestiti e 23,67 per interessi passivi.
Nella funzione Infrastrutture per mobilità e reti sono state
previste risorse per 48,63 milioni destinate ai seguenti
settori:
- viabilità, con uno stanziamento di 5,89 milioni destinati alla
manutenzione e realizzazione di opere stradali;
- trasporto pubblico, per il quale sono stati previsti
complessivamente 21,26 milioni destinati principalmente: al
finanziamento di una parte della legge regionale n. 29 del '97 in
materia di servizi di trasporto pubblico di linea per l'importo di
17,91 (di cui 17,69 per il trasporto pubblico e 225 mila euro per
il trasporto su rotaia); al finanziamento della legge regionale n.
19 del 4 agosto 2006, relativa all'attuazione dei contratti
collettivi nazionali di lavoro nel settore del trasporto pubblico
locale con autobus, per la quale sono previsti 1,42 milioni; al
finanziamento delle spese per la gestione della funivia di
proprietà regionale Buisson-Chamois per l'importo di 1 milione; al
finanziamento della legge regionale n. 5 del 16 febbraio '95
relativa alla gestione della telecabina Aosta-Pila per la quale
sono stati stanziati 855 mila euro;
- trasporti su rotaia, per il quale sono stati stanziati 17,25
destinati per 17 milioni al finanziamento della spesa per
corrispettivi a Trenitalia, per i servizi di trasporto pubblico
locale ferroviario effettuati nella Regione Valle d'Aosta;
- aeroporto: si segnala il finanziamento delle spese di gestione
dell'aeroporto regionale per le quali sono stati stanziati quasi 2
milioni di euro;
- infrastrutture informatiche e telematiche: le risorse sono
destinate al finanziamento di una parte (2 milioni) della legge
regionale n. 16 del '96 che complessivamente prevede uno
stanziamento di quasi 13 milioni (di cui 9,9 nei servizi generali e
circa 960 mila euro alla finanza locale).
Per quanto riguarda la funzione Servizi Generali, che ha uno
stanziamento per il 2016 di 37,56 milioni, si segnala in
particolare la legge regionale n. 16 del '96 che concerne gli
interventi relativi alla programmazione, organizzazione e gestione
del sistema informativo regionale, per la quale sono stati
stanziati quasi 13 milioni di euro (di cui 9,9 nella funzione
servizi generali).
Le risorse destinate alla funzione Governo del territorio
ammontano a 28,24 e si ricomprendono principalmente gli interventi
di tutela dell'ambiente e urbanistica in cui assume particolare
rilievo il finanziamento della legge regionale n. 41 del '95
istitutiva dell'Agenzia regionale per la protezione dell'ambiente,
per la quale sono stati stanziati complessivamente 5,79 milioni (di
cui 5 milioni nella funzione Governo del territorio per il
funzionamento e gli investimenti dell'ARPA e 650 mila euro nella
funzione Sanità per trasferimenti all'ASL per il rimborso all'ARPA
per prestazioni di controllo in materia di igiene, sanità pubblica
e veterinaria;
- parchi e riserve naturali: il principale intervento riguarda
la legge regionale n. 16 del 2004 concernente la gestione e il
funzionamento del Parco del Mont Avic, per la quale sono stati
previsti 890 mila euro, e si rammenta inoltre il finanziamento
della legge regionale n. 14 del 2004 concernente la nuova
disciplina della Fondazione Gran Paradiso, per la quale è previsto
uno stanziamento di 315 mila euro;
- gestione dei rifiuti: si segnala in particolare la legge
regionale 31 del 2007 che disciplina le nuove disposizioni in
materia di gestione dei rifiuti, per la quale nell'anno 2016 sono
stati previsti 165 mila euro, nell'ambito dei quali 55 mila euro
per la realizzazione delle opere e degli impianti necessari
all'attuazione del piano regionale gestione dei rifiuti, 50 mila
euro per il funzionamento dell'Osservatorio regionale dei rifiuti e
50 mila euro per le iniziative di informazione e sensibilizzazione
in materia di rifiuti;
- tutela e utilizzo delle risorse idriche: si segnala che tutte
le risorse stanziate nell'anno 2016 pari a 1,6 milioni sono
finanziate con fondi assegnati dallo Stato e sono destinate, per
1,46 milioni, a trasferimenti ad associazioni di Comuni e alla
Unité des Communes valdôtaines
per il finanziamento di un
piano straordinario di tutela e gestione della risorsa idrica
finalizzato a potenziare la capacità di depurazione dei reflui
urbani;
- tutela di risorse forestali e faunistiche: si rammenta
principalmente il finanziamento della legge regionale n. 44 del 20
dicembre 2010 relativa alla costituzione di una società per la
gestione dei servizi della pubblica amministrazione dell'importo
complessivo di 2,29 milioni, di cui 1,3 milioni destinati nella
funzione 8 (Diritti sociali, politiche sociali e famiglia -
interventi di finanza locale con vincolo settoriale di
destinazione) e 985 mila euro nella funzione 14 (Governo del
territorio) sono stati previsti per l'acquisto di servizi di
supporto alle attività di progettazione e di direzione
tecnico-amministrativa nei settori della forestazione, della
sentieristica e delle sistemazioni montane;
- tutela dai rischi naturali e derivanti dall'attività
dell'uomo: si evidenzia il finanziamento della legge regionale n. 5
del 2001, Organizzazione delle attività regionali di protezione
civile, per la quale sono stati stanziati complessivamente 1,98
milioni di cui 1,96 nell'ambito della funzione Governo del
territorio;
- antincendio e protezione civile: si rammentano la legge
regionale n. 35 del '97 concernente il servizio di trasporto a
mezzo elicotteri, per la quale sono stati previsti 5,7 milioni; la
legge regionale n. 7 del 2 aprile 2008 concernente l'organizzazione
della Centrale Unica per le chiamate di soccorso, per la quale sono
stati previsti complessivamente 3 milioni (di cui 1 nella funzione
Governo del territorio per le spese di gestione e funzionamento
della Centrale Unica di Soccorso e di cui 2 nella funzione Sanità
per il trasferimento all'ASL per il finanziamento degli oneri del
personale in servizio presso la Centrale Unica di Soccorso);
- la legge regionale n. 5 del 2007 relativa all'organizzazione
del soccorso alpino valdostano per la quale sono stati stanziati
1,4 milioni;
- la legge regionale 37 del 2009 relativa agli interventi per
l'organizzazione dei servizi antincendio della Regione, per la
quale sono stanziati complessivamente 1,4 milioni di cui 1 milione
previsto nella funzione 7 (Antincendi e protezione civile);
- assetto idrogeologico: si ricorda il finanziamento della legge
regionale n. 12 del 2000 relativa alle disposizioni in materia di
cartografia per il sistema cartografico e geografico regionale che
ammonta a 300 mila euro per il 2016.
Nell'ambito della funzione Cultura e sport, per l'anno 2016 sono
stati previsti complessivamente 16,18 milioni di cui 10,92 alla
cultura e 5,26 allo sport. Nel settore della cultura si segnalano
principalmente gli interventi attuati ai sensi del decreto
legislativo 42 (Codice dei beni culturali e del paesaggio) che
riguardano gli investimenti per il restauro e la manutenzione di
immobili di interesse artistico e storico e per il restauro del
patrimonio archeologico, nonché l'acquisto di servizi concernenti
la valorizzazione e la custodia dei beni culturali e la gestione di
attività culturali o fieristiche, per uno stanziamento complessivo
pari a 3 milioni per le attività di prima necessità cui si
aggiunge, come detto, il piano in ambito culturale per 50 milioni
nel triennio (articolo 11, comma 2, della finanziaria).
Si evidenzia inoltre il finanziamento della legge regionale 10
del '96 per il completamento degli interventi di recupero
valorizzazione del Forte e del Borgo di Bard per 2,3 milioni, di
cui 2,15 destinati quale quota straordinaria all'Associazione Forte
di Bard per la valorizzazione del turismo culturale del Forte e 150
mila euro per il funzionamento e finanziamento dell'attività
dell'Associazione Forte di Bard, e la legge regionale 89 del
21/12/1993 in materia di promozione culturale e scientifica per la
quale sono stati previsti 1,8 milioni.
Per quanto riguarda le assegnazioni agli enti culturali, per il
loro funzionamento sono stati previsti 5 milioni per l'anno 2016 e
si segnala in particolare la legge regionale n. 8 del '92 che
disciplina gli interventi regionali a favore della Fondazione Maria
Ida Viglino per la valorizzazione e la divulgazione del patrimonio
musicale tradizionale e per lo sviluppo e la diffusione della
cultura musicale in Valle d'Aosta, per i quali sono stati stanziati
1,29 milioni.
Per quanto riguarda il settore dello sport si segnalano: la
legge regionale n. 16 del 2007, concernente la realizzazione di
infrastrutture ricreativo-sportive di interesse regionale, per la
quale sono stati stanziati complessivamente 3 milioni e mezzo di
cui 3,4 saranno finanziati dall'apposito mutuo che verrà attivato
mediante la sottoscrizione di una convenzione con l'Istituto per il
Credito Sportivo, e la legge regionale n. 3 del 2004 concernente
gli interventi a favore dello sport per la quale è stato previsto
quasi 1 milione.
Nella funzione istruzione primaria e secondaria, nell'anno 2016,
risultano stanziati 15,66 milioni che comprendono: i trasferimenti
alle istituzioni scolastiche sia dipendenti dalla Regione (2
milioni e mezzo) che quelle non regionali (4,63 milioni); le spese
generali nell'ambito dell'istruzione primaria e secondaria per 3,94
milioni (di cui 3,77 per le spese relative all'acquisto di servizi
nell'ambito dell'istruzione primaria e secondaria); per l'edilizia
scolastica 2,58 milioni e per la tutela del diritto allo studio 2
milioni.
Le principali leggi regionali finanziate sono: la legge
regionale 55 dell'86 per il funzionamento delle scuole gestite da
istituti ed enti morali, per 3,68 milioni; la legge regionale 19
del 2000 che sancisce l'autonomia delle istituzioni scolastiche e
per il cui funzionamento sono stati previsti 2,34 milioni; la legge
regionale 56 del '93 che determina il concorso finanziario della
Regione alle spese per il funzionamento del Liceo linguistico di
Courmayeur, per la quale sono stati stanziati 947.500 euro; la
legge regionale n. 40 dell'agosto del '75 relativa all'assegnazione
gratuita dei libri di testo agli alunni delle scuole secondarie
della Regione, per la quale sono stati stanziati 886 mila euro, e
la legge regionale 46 del 7 agosto '86 relativa alla fornitura
gratuita dei libri di testo agli alunni delle scuole elementari,
per la quale sono previsti 327 mila euro.
Le previsioni di spesa per il Funzionamento degli organi
istituzionali ammontano a complessivi 11,79 milioni. Le somme
previste nell'anno 2016 nella funzione Istruzione universitaria
ammontano a 10,55 milioni e finanziano in particolare: la legge
regionale 25 del 2001 che ha istituito l'Università della Valle
d'Aosta-
Université de la Vallée d'Aoste
per la quale sono
destinati 6 milioni; la legge regionale 22 del 2012 concernente gli
interventi regionali in materia di promozione e sviluppo della
formazione culturale e musicale in Valle d'Aosta e di
valorizzazione e divulgazione del patrimonio musicale tradizionale,
con la quale viene previsto il finanziamento annuo a titolo di
concorso delle spese di funzionamento dell'Istituto Musicale
pareggiato della Valle d'Aosta, il Conservatorio della Valle
d'Aosta, che per l'anno 2016 ammonta a 2,3 milioni; la legge
regionale 30 dell'89 che attua il diritto allo studio nell'ambito
universitario per la quale sono destinati 1,25 milioni; l'articolo
35 della legge regionale 30 del 2006 concernente la promozione di
servizi formativi e ricerca scientifica per lo sviluppo e
l'innovazione tecnologica da parte della Regione e il nuovo polo
costituito nell'edificio denominato "ex cotonificio Brambilla" in
comune di Verrès, per il quale sono stati complessivamente
stanziati quasi 510 mila euro.
Alla funzione Agricoltura nell'anno 2016 sono stati destinati
7,55 milioni. In questo ambito alla legge regionale n. 32 del 2007
che, al Titolo III, disciplina gli interventi regionali in materia
di agricoltura e sviluppo rurale per la quale la Regione per l'anno
2016 ha stanziato 1,62 milioni, i fondi sono destinati
principalmente nel seguente modo: 800 mila euro per contributi a
consorzi di miglioramento fondiario e consorterie; 290 mila euro
per contributi nel settore della trasformazione e
commercializzazione dei prodotti agricoli; 180 mila euro per
contributi nel settore della trasformazione di prodotti agricoli
per canoni di locazione di strutture e impianti.
Nel settore zootecnico le leggi di riferimento sono le seguenti:
la legge regionale n. 21 del 2001 in materia di allevamento
zootecnico e dei relativi prodotti, per la quale nell'anno 2016
sono stati stanziati 2,82 milioni, quasi complessivamente e
interamente destinati a contributi per interventi nel settore
dell'allevamento zootecnico, e la legge regionale n. 3 del 2002
relativa a incentivi per l'attuazione degli interventi sanitari a
favore del bestiame di interesse zootecnico, per la quale la
Regione ha stanziato 850 mila euro destinati principalmente
all'erogazione di contributi per la salvaguardia delle produzioni
mediante il risanamento degli allevamenti.
Si evidenzia infine il finanziamento della legge regionale n. 7
del 26 aprile 2007 concernente l'istituzione dell'Agenzia regionale
per le erogazioni in agricoltura (AREA VdA) per circa 900 mila euro
destinati al trasferimento all'ente suddetto per il suo
funzionamento.
Infine un ringraziamento a tutti i membri della II Commissione
per l'impegno che è stato profuso all'interno dei lavori della
commissione, al personale dei gruppi consiliari che hanno assistito
i lavori della commissione e un particolare ringraziamento anche
alla dirigenza e al personale delle finanze, per la collaborazione
che mi ha permesso di presentare oggi questa relazione.
Presidente
- Grazie collega. La parola all'Assessore
Perron.
Perron (UV)
- Grazie Signor Presidente.
Gentili colleghi, i lavori di preparazione dei disegni di legge
che riguardano la legge finanziaria e il bilancio di previsione
della Regione per il triennio sono stati particolarmente intensi ed
impegnativi in quanto ci troviamo in una situazione economica
estremamente difficile. Voglio iniziare anch'io questa relazione
ringraziando il dottor Bieler, la dottoressa Borney, il dottor
Nuvolari, la dottoressa Fanizzi, e tutti i dirigenti delle varie
strutture della Regione e gli uffici dell'Assessorato -
permettetemi di dirlo - per la loro capacità, il loro impegno e
anche la serietà nel collaborare alla stesura di questi due disegni
di legge. Ringrazio il Presidente La Torre anche nella sua qualità
di relatore, i componenti della II Commissione, il Consiglio
permanente degli enti locali, tutte le associazioni di categoria, i
sindacati, Confindustria, la
Chambre
, Finaosta e le Confidi
che, nel corso delle audizioni con la commissione e a seguito dei
confronti con il Governo regionale, hanno portato alla nostra
attenzione riflessioni utili per approfondire alcune problematiche
ai fini della predisposizione del bilancio.
Dibattito e partecipazione, a mio modo di vedere, sono state le
linee guida di questo documento. Dopo una prima condivisione
dell'assetto e dell'impostazione del lavoro con la maggioranza, già
a settembre sono stati comunicati i primi valori, seppur di
tendenza, al mondo politico ed economico. È un cambiamento di
metodo che è stato utile e necessario per cercare di arrivare oggi
alla presentazione di un bilancio che sia il più possibile
condiviso con tutte le componenti politiche presenti all'interno di
questo Consiglio e, in generale, con il tessuto socio-economico
della Regione.
L'anno scorso nella mia relazione al bilancio avevo fornito
degli spunti di riflessione su come in questi anni la crisi si
fosse trasformata. Quel ragionamento ci aveva portato ad
individuare un percorso graduale di superamento delle misure
anticrisi. Così, come avevamo concordato con le rappresentanze
economiche, si decise di mantenere ancora per un anno la
sospensione di una rata dei mutui regionali al fine di creare le
condizioni finanziarie per sostenere, con i fondi di rotazione,
nuovi investimenti. È stato sottoscritto il contratto con la Banca
Europea degli Investimenti per 40 milioni di euro, dei 100 milioni
complessivi autorizzati. È uno strumento questo che permette di
garantire la disponibilità di risorse sui fondi di rotazione a
condizioni certe e fisse a sostegno delle piccole e medie imprese,
con il fine di stimolare una ripresa degli investimenti. Questa è
la chiave di volta per reagire ad una situazione economica
recessiva: riprendere ad investire. Lo dobbiamo fare tutti, lo
devono fare le imprese e le famiglie, ma per attivare questo
circolo virtuoso la prima che deve agire è l'Amministrazione
regionale, per il ruolo evidente di stimolo, di propulsione, di
traino che questa ha all'interno del sistema economico, ma più in
generale all'interno del sistema Valle d'Aosta e di tutta la
comunità che rappresenta. La legge finanziaria contiene più di un
articolo rivolto a dare concretezza a questa prospettiva.
Nel 2015 abbiamo chiuso un importante accordo con lo Stato per
il Patto di stabilità. Pensavamo che dal 2016 ci sarebbe stato il
passaggio all'equilibrio di bilancio, lo pensavamo perché così ci
era stato fatto intendere. Questo purtroppo non è avvenuto e lo
abbiamo saputo all'esame delle prime bozze della legge di
stabilità. Ne abbiamo parlato durante il Consiglio, ma voglio
rievocarlo perché dal dibattito è scaturita l'approvazione di
un'importante risoluzione sull'impegno per la revisione dei
rapporti finanziari tra lo Stato e la Regione. Al momento attuale
il Patto di stabilità per il 2016 è ancora applicabile e il livello
di spesa dovrà essere oggetto ancora una volta di accordo tra il
Ministro dell'economia e delle finanze e il Presidente della
Regione, in modo analogo a quanto avvenuto in passato. Infatti per
l'anno 2016 l'articolo 1 del disegno di legge finanziaria determina
- ed è un atteggiamento prudenziale - la spesa in termini
eurocompatibili ai fini del Patto di stabilità interno. Il bilancio
accantona nella parte spesa un apposito stanziamento di 206 milioni
di euro per l'anno 2016 a titolo di concorso della Regione al
riequilibrio della finanza pubblica. Voglio ricordare come tale
contributo venga trattenuto direttamente dallo Stato, traducendosi
così in una diminuzione della disponibilità anche di cassa, il che
comporta una riduzione degli avanzi di amministrazione. Lo stesso
contributo, a cui vanno aggiunti 37 milioni di extra-gettito IMU
recuperati dai Comuni, incide complessivamente per il 20 percento
del totale dei primi Titoli di bilancio. Il Governo nazionale si è
impegnato ad individuare una soluzione alle problematiche
finanziarie della Regione entro 1 mese; tuttavia fino alla sua
definizione, che auspichiamo, permane un'incertezza sul livello di
spesa che potremo sostenere nel 2016. Per superare tutte queste
incertezze e proseguire senza indugio nel sostegno agli
investimenti è stata proposta una rimodulazione del mutuo già
autorizzata dall'articolo 40 della legge 40 del 2010, che stanzia e
addebita a ciascuna annualità di bilancio soltanto la rata di
rimborso e degli interessi relativi agli investimenti
effettivamente liquidati e pagati. Questa relazione riguarderà
entrambi i disegni di legge, è corredata anche da una fotografia
del quadro economico della realtà della nostra Regione, che è in
allegato e della quale ometto la lettura.
Il processo di formazione del bilancio è iniziato con
l'elaborazione di 4 linee programmatiche prioritarie: il sostegno
allo sviluppo e alla ripresa economica, il sostegno
all'occupazione, l'utilizzo dei fondi europei e statali e
l'efficienza della spesa.
Un punto personale di orgoglio di questo bilancio è che la
Regione continua ad investire. Nelle diverse occasioni di confronto
politico è emersa la necessità di investimenti finalizzati alla
ripresa economica con interventi non solo concentrati in grandi
opere, ma distribuiti sul territorio. Una realtà socio-economica
che necessita quindi di investimenti e le cui linee strategiche di
orientamento hanno come obiettivo primario il reperire fondi per
proseguire le attività già avviate, per creare nuove progettualità
e aprire percorsi per permettere nuovi interventi concreti che
siano volti ad un reale rilancio finalizzato allo sviluppo di
un'economia che, diversamente, proseguirebbe la sua dinamica
involutiva e di contrazione. Quindi investimenti in vari settori
che siano da volano non soltanto per l'edilizia, ma per tutte le
attività strategiche della Valle d'Aosta: penso in prima battuta al
turismo, che include nella sua accezione più ampia i beni culturali
e ambientali, ma anche all'agricoltura e all'industria, che
attraverso la garanzia di interventi regionali mirati devono
trovare una loro eccellenza e una loro sostenibilità attraverso la
ricerca e l'innovazione. Abbiamo voluto mantenere
quell'investimento che riteniamo fondamentale e che ci distingue da
tante altre realtà nazionali, ed è l'investimento nelle nostre
scuole, per un sistema scolastico attento anche ai più deboli, che
sappia dare delle basi a tutti i ragazzi per la loro formazione,
per renderli cittadini capaci di costruirsi il proprio percorso di
vita e di lavoro, ma anche investimenti per un'attenta cura ai
nostri anziani, per una rete di servizi accessibili nei piccoli
centri di montagna, per una sanità sempre all'altezza dei servizi
erogati a tutti e su tutto il territorio, per una sicurezza
ambientale e sociale che ancora ci contraddistingue. Certamente in
tutti i settori abbiamo dovuto operare una razionalizzazione, ma il
welfare
è anche per questo bilancio una priorità e per
questa Regione è un progetto ancora da perseguire.
Lavori pubblici: nell'ottica di fare sistema per la tutela e la
salvaguardia del territorio regionale e delle infrastrutture
viarie, è stato predisposto un piano dedicato ai lavori di
manutenzione, agli interventi straordinari in seguito ad eventi
calamitosi, alle opere di contenimento di fenomeni franosi o
valanghivi su tutto il territorio regionale. È un piano volto non
solo ad un intervento di cura del territorio, ma è uno strumento
per creare lavoro a favore soprattutto delle piccole e medie
imprese edili e artigiane, che sono la vera ossatura
dell'imprenditoria valdostana.
Lavori per il patrimonio regionale dei beni culturali e dei beni
ecclesiastici: sempre nell'intento di dare impulso all'impresa e
all'economia, l'Amministrazione ha dedicato parte del proprio
documento finanziario ad un piano di interventi destinati alla
conservazione, al restauro, alla valorizzazione dei castelli, case
forti e siti archeologici, ma anche al patrimonio dei beni
ecclesiastici, per avviare così un percorso coordinato che pone la
cultura come una priorità politica al servizio di un più ampio
progetto di Valle d'Aosta turistica che sappia sfruttare e
promuovere le proprie risorse archeologiche e monumentali.
Interventi nel settore agricolo: rientrano negli investimenti in
cui crede il Governo regionale per un rilancio dell'economia della
Valle d'Aosta il finanziamento di progetti portati avanti dai
Consorzi di miglioramento fondiario, il mantenimento dei cantieri
forestali e lo sviluppo di un piano lavori in questo settore
coordinato su tutto il territorio.
Interventi nel settore industria, attività produttive e
politiche del lavoro: accanto al nuovo piano di politica del
lavoro, che speriamo sarà varato a gennaio, gli interventi a favore
della crescita e dell'occupazione arriveranno da un più ampio
utilizzo dei fondi europei, utilizzo per il quale l'Amministrazione
regionale si sta organizzando al fine di promuovere su tutto il
territorio una maggiore sensibilità allo sfruttamento di queste
opportunità finanziarie che arrivano dall'Unione europea. Fondi
europei quindi volti alla
green economy
, alla ricerca
industriale, all'adeguamento normativo ed energetico degli impianti
industriali esistenti, all'implementazione di nuovi insediamenti
sul territorio.
Politica del turismo: nella consapevolezza che il turismo è per
la Valle d'Aosta settore trainante, il progetto economico e
politico del Governo regionale intende convogliare risorse e
finanziamenti a favore di tutti quegli interventi che possono in
qualche modo contribuire ad un arricchimento dell'offerta
promozionale della Regione. Negli scorsi anni il Governo regionale
si è operato allo sviluppo e alla conclusione di grandi opere per
il turismo (penso al Forte di Bard, piuttosto che a Skyway). Oggi
l'intento è quello di proseguire a sostenere gli operatori
economici del settore, in particolare attraverso il mutuo contratto
per 100 milioni di euro con la BEI, di cui 40 milioni sono già
stati erogati e il 90 percento è a favore degli albergatori.
Rientra nella politica del turismo anche il piano dei lavori sui
beni culturali di cui si è già fatto cenno.
Edilizia scolastica: la costruzione e la ristrutturazione degli
edifici scolastici è organizzata attraverso un piano di interventi
cui sono destinati 7 milioni di euro nel triennio, cui si
aggiungono gli interventi già previsti nel programma FOSPI.
Sanità e politiche del welfare: con questo bilancio viene
tutelato il sistema regionale delle politiche sociali per il quale
è autorizzato un investimento complessivo di 54 milioni di euro.
Viene assicurato un significativo impegno finanziario per tutte le
politiche a favore della casa, dei mutui prima casa e delle
politiche abitative per le quali è previsto un aumento di oltre 2
milioni di euro. Il progetto di welfare vede confermato il
bon
de chauffage
, finanziato attraverso il nuovo fondo per il
contrasto alla povertà e per il sostegno all'economica locale, con
uno stanziamento di 11 milioni, due in più rispetto allo scorso
anno. Per quanto riguarda la spesa sanitaria, autorizzata in oltre
233 milioni di euro, riteniamo che potranno essere mantenuti gli
attuali livelli di servizio. Il finanziamento per la realizzazione
del presidio ospedaliero, pari oggi ad euro 5,8 milioni di euro,
permette il prosieguo dell'attività di progettazione e le prime
realizzazioni; a questi, rimanendo in ambito sanitario, si
aggiungono i 17 milioni di finanziamento degli investimenti
dell'Azienda USL, di cui 7 milioni del 2016.
Confidi: sempre nell'ambito del sostegno agli investimenti
continua il supporto della Regione alle Confidi valdostane, che
hanno un ruolo rilevante nel sostegno dello sviluppo economico
locale. Per queste finalità il disegno di legge 63 stanzia 2
milioni di euro per 2 annualità, assicurando certezza di intervento
a tante piccole e medie imprese.
In sintesi, solo con la rimodulazione del mutuo di cui
all'articolo 11 della legge finanziaria sono autorizzati nuovi
investimenti: 44 milioni per l'anno 2016, 34 milioni per il 2017,
39 milioni per il 2018. L'onere del mutuo viene sostenuto solo a
fronte di un utilizzo reale, ovvero a fronte di un'attivazione
degli investimenti oggetto di autorizzazione. A tale fine per il
2016 sono già stati stanziati 19 milioni di fondi che saranno in
parte utilizzati per sostenere l'onere dei finanziamenti già
contratti, in parte per quelli che verranno attivati nel secondo
semestre 2016.
Un secondo
volet
riguarda il sostegno all'occupazione.
Per il sostegno all'occupazione i fondi per i piani straordinari
dei cantieri forestali e delle opere stradali finanziati nel 2014 e
nel 2015 sono stati confermati nella previsione iniziale del 2016.
Sono previste inoltre le risorse necessarie per le prosecuzioni di
interventi rivolti alle fasce deboli e marginali nell'ambito del
piano triennale delle politiche del lavoro 2016/2018. In
particolare sono confermati i finanziamenti per: lavori di utilità
sociale, per sostenere l'inserimento lavorativo e il
riavvicinamento al mercato del lavoro delle persone gravemente a
rischio di esclusione sociale e lavorativa attraverso progetti
regionali promossi dalla
Unité des Communes
della Valle
d'Aosta e realizzate dalle cooperative; le borse lavoro in favore
di persone in situazione di grave svantaggio sociale o grave
disabilità, il cui inserimento nel mercato del lavoro non può
avvenire con gli strumenti tradizionali; sempre la legge
finanziaria prevede l'erogazione di incentivi alle assunzioni che
sono effettuate nel 2015; nel corso del 2016 si provvederà a dare
attuazione alla recente legge regionale 18, "Misure di inclusione
attiva e sostegno al reddito", con lo scopo - noto al Consiglio -
di contrastare la marginalità, rafforzando così le politiche attive
finalizzate al sostegno economico e all'inserimento sociale; a
questi interventi si aggiungono quelli in materia di politiche del
lavoro, di formazione professionale e di azioni per favorire
l'impiego e l'occupazione che saranno finanziate in particolare
attraverso i fondi europei.
Terzo capitolo: i fondi europei e statali. La linea di azione
del Governo è stata rivolta a utilizzare al massimo i fondi europei
che oggi sono uno degli aspetti prioritari sui quali lavorare al
fine di reperire possibili finanziamenti; per questo abbiamo
chiesto in modo forte ai vari Assessorati interessati da questi
programmi di attivarsi per cogliere e seguire da vicino tutte le
opportunità. Indicativamente i fondi che trovate iscritti sono
finanziati per il 50 percento dall'Unione europea, per il 35
percento dallo Stato italiano e per il restante 15 percento dalla
Regione. Trovate nella relazione una tabella che riporta il valore
della spesa autorizzata nel triennio per ciascun programma europeo
e trovate anche i principali investimenti riferiti ai fondi-Stato.
Tralascio tutto questo e segnalo: il Programma investimenti per la
crescita e l'occupazione 2014/2020 (FESR); il Programma
competitività regionale 2007/2013, che giunge a conclusione ma
prevede ancora degli impegni e una prosecuzione nel semestre
successivo; il Programma per lo sviluppo e la coesione; il
Programma investimenti in favore della crescita e dell'occupazione
e il Programma di sviluppo rurale, che nella relazione è molto
dettagliato e credo meriti due rilievi. In quest'ultimo programma
sono previste 12 misure a regia diretta dell'Amministrazione
regionale che verranno attivate a favore del settore primario, del
settore forestale e delle relative filiere. Il PSR 2014/2020, i cui
principali beneficiari sono potenzialmente tutti gli agricoltori
valdostani, vale 138 milioni di euro. Il pacchetto di misure più
importanti è quello delle cosiddette "misure a superficie": fra
queste vi sono l'indennità compensativa per le zone montane per 43
milioni di euro, le misure agro-climatico-ambientali per 28 milioni
di euro, l'agricoltura biologica per 3 milioni di euro e le misure
a favore del benessere degli animali, che nel settennio conta 8
milioni di euro. Nel PSR sono previsti inoltre importanti aiuti per
l'ammodernamento delle aziende agricole, complessivamente 23
milioni di euro nel settennio. Oltre a questi settori il PSR
sostiene lo sviluppo dei territori rurali attraverso il cosiddetto
"approccio Leader" e le funzioni GAL, per cui sono complessivamente
messi a disposizione 7 milioni di euro.
Ultimo passaggio: l'efficienza della spesa. Vorrei dire due
parole su questo punto per sintetizzare dove sono intervenuti i
principali contenimenti di spesa, con la duplice finalità di
confermare il superamento della problematica dei tagli lineari ed
evidenziare l'attenzione che è stata posta per attutire al massimo
gli interventi sui servizi dei cittadini.
La spesa del personale stanziata nella Funzione obiettivo 2, al
netto dell'effetto del trasferimento del personale del Consiglio
regionale e al netto degli accantonamenti per i rinnovi
contrattuali, si presenta in riduzione, quale effetto della
riorganizzazione che la Giunta regionale ha adottato nel 2015, cui
si aggiunge il reiterato blocco del
turnover
al 10 percento
dei posti vacanti durante l'anno che è previsto in finanziaria. Se
guardate l'organico della Giunta regionale i posti sono 2.039, di
cui 126 dirigenti, a fronte di 2.070 e 137 dirigenti del 2015; in
altre parole abbiamo una riduzione di 31 posti in organico e di 10
posti di qualifica dirigenziale. Abbiamo ridotto i costi della
"macchina regionale", con una riduzione di 3,3 milioni euro: 2,2
milioni relativi ai servizi e alle spese generali, 1,2 milioni per
interventi sul patrimonio immobiliare regionale; è stato inoltre
possibile, previa analisi da parte di tutte le strutture, applicare
una riduzione del valore del corrispettivo del 5 percento su tutti
i contratti in essere.
Per quanto riguarda i costi della politica, la Regione ha da
tempo messo in atto politiche e comportamenti che definisco
virtuosi nell'amministrazione delle risorse pubbliche. Anche
l'Assemblea legislativa ha avviato nel tempo un progressivo
contenimento dei costi degli eletti in Consiglio mediante
interventi radicali, che soltanto negli ultimi 5 anni hanno
generato un risparmio per le casse pubbliche di oltre 8 milioni di
euro. Solo a titolo di esempio la differenza tra quanto stanziato a
tale scopo nel 2010 e il 2014 è di oltre 3 milioni di euro,
l'abbattimento è del 36 percento. A questi si aggiungono gli
interventi per il 2016: uno, la riduzione in legge finanziaria
della spesa complessiva del bilancio del Consiglio regionale che è
evidenziata nel trasferimento posto a carico del bilancio
regionale; due, la riduzione del 10 percento sia delle indennità di
carica sia delle indennità di funzione, concordata da tutti i
gruppi di maggioranza; tre, la riduzione degli assegni vitalizi per
il periodo 2016/2018, senza nessuna possibilità di recupero, con
percentuali dal 6 al 15 percento. Inoltre, sempre per il prossimo
triennio, è stata prevista la sospensione dell'adeguamento
all'indice ISTAT per tutti i vitalizi erogati con un risparmio
complessivo di oltre 900 mila euro.
La finanza locale. Alla finanza locale è destinato un
finanziamento inferiore, coerente con la riduzione del gettito
IRPEF accertato nel 2014 e cioè -11 milioni. Oltre a ciò, con
l'autorizzazione concessa ai Comuni all'utilizzo dell'avanzo di
amministrazione 2014 e 2015, altrimenti non spendibile, è stato
possibile ridurre gli stanziamenti per le attività socio-sanitarie
di 18 milioni di euro. Inoltre l'operazione di rimodulazione del
mutuo presso la Finaosta vede iscritti investimenti di finanza
locale per oltre 16 milioni di euro che hanno reso possibile la
riduzione degli stanziamenti di alcune leggi di settore e dei
programmi FOSPI per quasi 12 milioni.
Gli stanziamenti per il trasporto pubblico sono stati ridotti in
riferimento al trasporto ferroviario e in parte in riferimento al
trasporto "su gomma" reso possibile da una rinegoziazione dei
contratti concertata di almeno il 5 percento.
I fondi di riserva sono ridotti di 3,6 milioni. Gli oneri
finanziari diretti a carico del bilancio regionale e gli altri
oneri non ripartibili sono stati ridotti complessivamente di 1,2
milioni. Anche la riduzione da 220 milioni a 206 milioni del
concorso al riequilibrio della finanza pubblica è da segnalare
negli stanziamenti in calo confrontati con il 2015.
Il relatore si è già ampiamente soffermato sui dati di bilancio,
quindi non voglio dettagliare le cifre. Vorrei solo dire che la
previsione delle entrate per l'anno 2016 - vorrei riaffermarlo -
senza considerare le partite di giro, è di 1 miliardo e 223
milioni. Se si esclude però la voce di recupero dai Comuni
dell'extra-gettito IMU, la riduzione effettiva delle risorse
disponibili rispetto al 2015 è di 79 milioni.
Direi due parole sulle accise sulla birra e sull'energia
elettrica: precedentemente iscritte in bilancio sulla base del
gettito dei versamenti effettuati dalle imprese, ora sono previste
sulla base dei dati dell'immesso in consumo nel territorio, in
conseguenza della più volte citata (anche in quest'aula) sentenza
della Corte costituzionale emanata nei confronti della Regione
Sardegna. Lo Stato, per effetto dell'orientamento dell'Agenzia
delle Dogane che è stato recepito in questa sentenza, ha
riconosciuto alla Valle d'Aosta con la legge di stabilità 2015, a
decorrere dallo stesso anno, un trasferimento compensativo di 70
milioni di euro annui. Le accise sui carburanti per autotrazione
previste in euro 49 milioni sono soggette ad una decurtazione di
circa l'11 percento per effetto della riserva erariale applicabile
per 5 anni, quindi dal 2014 al 2018.
L'IRES è stata prevista in 80 milioni considerando un minor
gettito rispetto a quanto iscritto in previsione 2015, sempre per
effetto di una bocciatura da parte della Corte costituzionale
dell'addizionale IRES a carico del settore energia. Inoltre,
nell'elaborazione della previsione delle entrate è stato
prudenzialmente - sottolineo "prudenzialmente" - già considerato
l'impatto della norma statale contenuta nella legge di stabilità
che prevede una riduzione dell'aliquota IRES a vantaggio delle
imprese.
L'importo dell'ultima quota dell'IVA sostitutiva da importazione
per il 2016, pari a 13 milioni di euro, è stato rivisto sulla base
delle quantificazioni effettuate dalla Ragioneria Generale dello
Stato aggiornate all'inflazione reale.
Il piano di dismissioni e di valorizzazioni. Il percorso che la
Regione sotto questo profilo intende intraprendere vuole
rappresentare un segnale di rilancio dell'economia locale, legato
al mercato immobiliare, coinvolgendo l'imprenditoria, il mondo dei
professionisti, gli investitori privati, oltre a voler
rappresentare una forte razionalizzazione dell'organizzazione del
patrimonio pubblico. La capacità di sviluppare sinergie tra il
tessuto economico privato e la Regione potrà avere ricadute
importanti sul futuro economico e sociale della comunità. Dopo un
lungo periodo di staticità del mercato immobiliare speriamo di
poter rivedere il dinamismo in tale settore grazie anche
all'apertura - seppur contenuta - del settore creditizio.
I fondi europei. Ho già ricordato l'importante ruolo dei fondi
europei e dei relativi cofinanziamenti già iscritti in bilancio con
riferimento al concreto avvio del nuovo periodo di programmazione e
alla chiusura della programmazione 2007/2013; la spesa complessiva
prevista è di 34 milioni di euro. Se passiamo all'esame del
triennio, voglio segnalare che è prevista una crescita del gettito
delle compartecipazioni ai tributi erariali per effetto dei dati
macroeconomici e dell'andamento dei gettiti a livello nazionale, ma
anche dal gettito di alcune imposte, accertato in questi mesi; i
trasferimenti correnti tendenzialmente si riducono per effetto del
termine di alcuni mutui contratti con l'alluvione del 2000 con
oneri di ammortamento a carico dello Stato; le entrate patrimoniali
sono previste in lieve crescita; le entrate in conto capitale
mostrano un
trend
decrescente per effetto sia della
straordinarietà delle entrate derivanti dalla dismissione degli
immobili prevista nel 2016, sia perché ulteriori fondi derivanti
dalla programmazione europea saranno via via iscritti nel 2017 e
nel 2018.
Sulle spese - ne ha già parlato il relatore - voglio solo
evidenziare che il decremento è del 6,5 percento per il 2016 e il
totale della spesa corrente e degli investimenti è pari a 1
miliardo e 148 milioni; il 90 percento è destinato alla parte
corrente e circa il 10 percento (per un totale di 102 milioni di
euro) è destinato alla parte investimenti.
Nella relazione trovate il dettaglio per quanto riguarda le
Funzioni obiettivo. Voglio solo ricordare per sommi capi che 259
milioni vengono ancora stanziati per la funzione Personale, 233
milioni vengono stanziati per la Sanità, 180 milioni di euro
vengono stanziati per la Finanza locale, diritti sociali, politiche
sociali e famiglia, 70 milioni di euro per lo Sviluppo del sistema
economico regionale, e così a seguire.
Due parole sul disegno di legge e mi avvio a conclusione. Il
disegno di legge appare più asciutto, ci sono volutamente meno
articoli e la loro strutturazione è stata formulata in maniera più
ampia. Questo è frutto di una specifica volontà a fronte di risorse
economiche più contenute, di avere un impianto normativo anche più
"duttile", ed è riscontrabile in particolare sia nel Capo III
dedicato alla finanza locale, sia nell'articolo 10 riferito al
Fondo per il contrasto alla povertà e per il sostegno all'economia
locale. Trovate poi gli altri ambiti affrontati dalla legge
finanziaria che coincidono con altrettanti Capi del disegno di
legge, le disposizioni in materia di personale, gli interventi in
materia di sanità, e tutti gli altri.
Le società partecipate. Con la riduzione delle risorse
finanziarie disponibili sul bilancio regionale, il sistema pubblico
complessivo, che coinvolge anche le partecipate regionali, assume
sempre più un particolare rilievo per il sostegno dello sviluppo
economico. In questo ambito,
in primis
voglio sottolineare
il ruolo svolto dalla Finaosta, in particolare per gli investimenti
effettuati dalla Regione per il tramite del fondo in gestione
speciale di cui all'articolo relativo e dei fondi di rotazione.
Molti investimenti, come già detto prima, sono finanziati
nell'ambito del mutuo di 370 milioni di euro complessivi già
autorizzato dalla legge 40 del 2010 senza nuovi oneri a carico
della finanza pubblica. Altri interventi finanziati con il mutuo
sul fondo in gestione speciale presso la Finaosta: si aggiungono
quelli previsti nel disegno di legge finanziaria per il
finanziamento del Fondo per il contrasto alla povertà e per il
sostegno all'economia locale e per i contributi alle imprese
(interventi sull'economia).
Due parole sul bilancio armonizzato. Ho chiesto alla Presidenza
del Consiglio di distribuirlo, grazie Presidente. Ai sensi
dell'accordo tra Stato e Regione, siglato a fine luglio 2015, la
Regione si è impegnata ad assicurare, con norma di attuazione,
l'applicazione delle disposizioni del decreto legislativo 118 del
2011 che reca le disposizioni in materia di armonizzazione dei
sistemi contabili e degli schemi di bilancio delle Regioni, degli
enti locali e dei loro organismi, nei termini indicati per le
Regioni a statuto ordinario, posticipati di un anno, e cioè a
decorrere dal 1° gennaio 2016. L'accordo prevede che, nelle more
dell'adozione della norma di attuazione, la Regione applichi
comunque le disposizioni sull'armonizzazione a partire dal 2016.
Quindi nel 2016 la Regione affiancherà al bilancio redatto secondo
gli schemi dell'attuale legge di contabilità regionale (che
conservano valore a tutti gli effetti giuridici anche riguardo alla
funzione autorizzatoria) un bilancio armonizzato (classificato per
missioni e programmi) a cui è attribuita una funzione meramente
conoscitiva. Ho chiesto di distribuirlo al Consiglio affinché tutti
i colleghi ne prendano visione nel modo in cui avevamo concordato
con la II Commissione. A questo proposito, nel corso dell'esercizio
2016, le strutture regionali procederanno al cosiddetto
"riaccertamento straordinario dei residui attivi e passivi"
applicando a questa attività il nuovo principio contabile della
competenza finanziaria potenziata. Questa prevede l'eliminazione
dei residui a cui non corrisponde un'obbligazione giuridicamente
perfezionata e l'indicazione dell'esercizio finanziario cui
l'obbligazione giuridicamente perfezionata è esigibile al fine
della sua eventuale reimputazione. Pertanto a partire dal 2017 la
Regione redigerà il proprio bilancio solo secondo gli schemi
armonizzati che assumeranno valore giuridico a tutti gli effetti,
ivi compresa la funzione autorizzatoria. La finanziaria regionale
prevede inoltre le modalità di applicazione delle disposizioni di
questo decreto agli enti locali. A decorrere dal 2017 è inoltre
previsto che il bilancio delle società partecipate della Regione
venga consolidato nel rendiconto generale. A questo proposito ho
anche presentato una serie di emendamenti che chiederò alla
Presidenza di rendere disponibili sin da subito a tutti i colleghi
dell'aula e nel momento in cui saranno discussi verranno illustrati
nel dettaglio. Mi avvio a concludere.
Gli ultimi dati rilasciati dall'ISTAT il 26 novembre 2015
segnalano che la Valle d'Aosta e la Provincia di Bolzano sono le
uniche realtà regionali che registrano una crescita del PIL nel
triennio 2011/2014. In termini reali la crescita del prodotto per
la Valle d'Aosta è modesta rispetto al 2011, mentre la rilevazione
rilevata tra il 2013 e il 2014 appare più significativa (parliamo
di 1,5 percento in più). Il lungo periodo di crisi che ci ha
investito persiste ancora e io credo sia soltanto attraverso la
condivisione di una seria e concreta strategia che possiamo
affrontare la nostra situazione economica di bilancio, strategia
che deve passare inevitabilmente da una rinnovata fiducia e da un
atteggiamento costruttivo; fiducia in quanto è stato costruito
finora, fiducia nelle potenzialità di una Regione ad autonomia
differenziata, fiducia nelle capacità di tutti i valdostani di far
fronte alla ripresa.
Con i documenti finanziari che presentiamo oggi all'approvazione
del Consiglio intendiamo proporre un bilancio che tracci le linee
degli orientamenti della politica regionale tenendo certamente
conto, da un lato, delle oggettive difficoltà nelle quali si
trovano ancora tante imprese e tante famiglie che hanno subito la
crisi, ma dall'altro dei segnali pur timidi di ripresa che si
registrano anche nella nostra Regione. Credo che il ruolo proprio
delle istituzioni sia nel consolidare la positività degli elementi
di ripresa per infondere fiducia in tutti coloro che operano e
possono investire nel sistema Valle d'Aosta.
Con questo bilancio riteniamo che la Regione abbia riacquistato
il ruolo di "investitore" attraverso i vari piani di intervento che
ho cercato di illustrare e che crediamo possano dare linfa al
tessuto produttivo valdostano, soprattutto alle piccole imprese di
cui questo è composto. È forse un nuovo ruolo quello che la Regione
assume con questo documento contabile. La Valle d'Aosta è già
ampiamente infrastrutturata e quindi è stata una conseguenza
naturale tralasciare le grandi opere a favore di interventi mirati
che possano essere più di incentivo e di stimolo per chi già lavora
sul nostro territorio. La Regione non vuole sostituirsi al mondo
dell'imprenditoria, ma creare il giusto tessuto e le adeguate
opportunità perché questa possa svilupparsi e potenziarsi.
L'altro ruolo che scaturisce da questo bilancio e che crediamo
sia il fulcro del sistema verso il quale si deve tendere per
accompagnare la Valle d'Aosta fuori dalla crisi è quello di
un'Amministrazione che, per prima, deve investire le proprie
risorse di bilancio a favore di quella fetta di popolazione che ha
più bisogno di sostegno inducendo chi ha maggiore disponibilità
economica a contribuire di più per la sussistenza dei servizi. Il
Governo regionale, attraverso il bilancio che portiamo in aula, ha
quindi voluto mantenere alta l'attenzione a tutte la fasce sociali
più deboli, agli innumerevoli servizi che proprio la Regione ha
attivato su tutto il territorio regionale per dare assistenza e
sostegno alla comunità.
Nella relazione abbiamo cercato di evidenziare i contenuti
progettuali di questo bilancio che ho cercato di riassumere. Con
questi due disegni di legge abbiamo voluto riprodurre un modello di
autonomia e infondere - o almeno provarci - alla comunità
valdostana un messaggio di speranza positivo. Il bilancio
rappresenta il progetto di autonomia speciale di questa comunità in
cui gli enti locali, Regioni e Comuni continuano a svolgere il loro
ruolo, ancorché con le disponibilità finanziarie ridotte e per il
quale ognuno è chiamato a fare la propria parte in un quadro di
condizioni stabili in cui poter investire, vivere e che costituirà
la via per uscire dalla crisi. Questo bilancio è quindi anche uno
strumento di difesa dell'autonomia speciale della nostra Regione,
un'autonomia sempre più minacciata da più parti e in questo senso i
disegni di legge in discussione oggi, oltre a costituire un
messaggio di speranza, vogliono anche essere una sollecitazione
forte alla società valdostana tutta nella difesa, nella
salvaguardia delle nostre peculiarità e prerogative statutarie.
Grazie a tutti per l'attenzione.
Presidente
- La parola al Presidente della Regione.
Rollandin (UV)
- Merci Président.
Je remercie, à mon tour, le rapporteur et le collègue Perron,
pour avoir présenté le budget d'une façon convenable, sérieuse et
surtout en signant les lignes qui ont été à la base d'un choix
programmatique intéressant. Le budget que nous sommes en train
d'analyser et que vous venez de recevoir est un budget de
transition. Il y aura un nouveau système qui sera adopté, celui de
l'harmonisation et, par conséquent, soit pour la Région que pour
les Communes il y aura un changement de système de budget; ce qui
ne signifie pas qu'il n'y aura pas toute l'attention nécessaire à
présenter les programmes qu'on doit illustrer justement pour les
années à venir.
Credo che questo bilancio abbia avuto un prologo interessante
con questa discussione, una discussione aperta, franca, molto
produttiva sull'autonomia regionale vista come rapporto con lo
Stato nella verifica delle regole del gioco, di come sono state
rispettate, di come non sono stati mantenuti alcuni impegni che
hanno determinato le difficoltà oggettive da noi oggi
risentite.
La risoluzione finale di fatto sintetizza i quattro punti forti
che diventano deboli nel momento in cui questi punti forti non
hanno il sostegno da parte del Governo, perché dipendono da esso, è
dal Governo che dipende la capacità di impostazione che ne
consegue. Noi abbiamo votato all'unanimità questa risoluzione, con
tutti e quattro i punti, e l'abbiamo inviata ai Ministri e ai
Parlamentari. Già allora avevamo detto che alcuni di questi punti
erano direttamente coinvolgenti per la discussione che faremo in
questi giorni, in particolare l'uscita dal Patto di stabilità
(emendamento puntualmente presentato). L'altro aspetto importante
era quello dell'attuazione dell'accordo di programma che diceva
come dovevano essere rispettate le scadenze di rientro dei fondi
che lo Stato ha già percepito e che noi dobbiamo avere per impegni
già assunti per il pregresso, che sono un dato estremamente
importante. Poi abbiamo fatto anche l'altra lettera per il futuro,
per il SIOPE, per non applicare più quei criteri distorsivi
riferiti alle entrate per la Regione.
A oggi, quindi, noi abbiamo predisposto un bilancio seguendo con
attenzione il dibattito che si sta tenendo a Roma sulla legge di
stabilità, dibattito che ora è spostato alla Camera. Al Senato,
come sapete, erano stati presentati degli emendamenti che non sono
stati accolti; è stato accolto un ordine del giorno che impegna il
Governo, in un mese, a rispettare l'accordo firmato a suo tempo, un
mese perché è il tempo sufficiente e necessario per farlo e per
poterlo ancora inserire se c'è l'approvazione alla Camera, perché
poi tornerà al Senato (ma al Senato è blindato), e quindi per avere
o no questa duttilità. Il collega Assessore, quando ha presentato i
limiti dell'eurocompatibile, ha detto in modo chiaro quali sono le
spese possibili, il contenimento della spesa conseguenza di questo
atto di cui discutiamo, di cui tutti in questa sala sanno benissimo
ormai quali sono le conseguenze, meno - lo devo dire -
all'esterno.
Il concetto di "Patto di stabilità" è un qualcosa che tutti
hanno capito, è un blocco, una saracinesca che si inserisce tra
quello che si ha e quello che si può spendere e che non ha ragion
d'essere, tenendo conto che di fatto noi avremmo la possibilità di
spendere di più se non ci fosse questo criterio che blocca. Questo
porta a dire che, anche se oggi avessimo dei finanziamenti maggiori
rispetto a quelli che già abbiamo, non avremmo la possibilità di
spendere, e questo è un assurdo perché non dà la possibilità di
ottenere la giusta ripresa alla quale tutti teniamo. Ho voluto
ricordare questo aspetto perché è stata la base del criterio con
cui abbiamo cercato di affrontare la legge finanziaria e, nel
contempo, l'altro aspetto importante è stato quello di seguire con
grande attenzione cosa succedeva a Bruxelles. Vi ricorderete che
nell'ultimo Consiglio abbiamo detto che non era ancora stata
approvata la PAC e che era ancora in fase di discussione. Oggi
tutti i programmi per il settennato 2014/2020 sono stati approvati
e i numeri enunciati non sono più aleatori, sono dati certi che
possono entrare nella programmazione illustrata - credo in modo
esaustivo - dal relatore in tutti i settori, per tutta
l'utilizzazione che se ne fa.
Vorrei sottolineare un altro aspetto. Quest'anno, che ormai sta
per finire, abbiamo fatto molte discussioni riferite ai singoli
settori e abbiamo anche approvato delle risoluzioni dove si citano
tutti i settori: voglio ricordare il settore dei trasporti, quello
aeroportuale, quello dei treni, quello del trasporto pubblico, del
trasporto pubblico locale; sono stati presi degli impegni che già
in questo prossimo bilancio trovano una parte di risposte
importanti, credo che questo sia un altro aspetto preso in
considerazione. Oggi con questo bilancio noi abbiamo cercato di
raccogliere sia le rimodulazioni fatte con l'entrata in maggioranza
del PD, sia le osservazioni che i colleghi delle altre forze
politiche hanno presentato, anche con ordini del giorno o con
risoluzioni, che in qualche modo andavano sostanzialmente a
sollecitare una presa di coscienza sulla necessità di investire nei
singoli settori. In questa situazione, che da una parte vede una
legittima e piccola ripresa e, dall'altra, lo voglio ricordare, che
i fatti internazionali non predispongono bene e non aiutano la
ripresa - anzi, credo sappiate che le problematiche aumentano -,
malgrado questo, abbiamo cercato di fare uno sforzo e la proposta
fatta tiene nella dovuta considerazione alcuni aspetti che sono la
filosofia (già ricordata), ma in particolare alcune situazioni che
credo siano molto innovative e pragmatiche, e che si trovano
nell'articolato della legge e in quello della legge
finanziaria.
Credo che mai come in questa edizione della finanziaria si possa
parlare in tutti i settori di un'azione che molto spesso veniva un
po' vista come una chimera: il fatto di programmare. In questa
nuova finanziaria ci sono, un po' in tutti i settori, dei programmi
in atto. Questi programmi sono legati agli interventi, sono
programmi annuali e pluriennali (minimo triennali); per i trasporti
abbiamo programmi triennali, per la sanità ci sarà il Piano
sanitario triennale, nella scuola c'è l'applicazione della norma
sulla "Buona Scuola", tra le quali c'è appunto l'attivazione della
norma di attuazione. In tutti i settori noi abbiamo cercato di
attivare dei programmi che facciano capire l'indirizzo su cui ci si
sta muovendo; questo vale anche per la Protezione civile, dove c'è
la revisione di tutti i programmi dei Comuni, i programmi di
riferimento alle calamità (aspetto molto importante da
sottolineare) e i programmi degli investimenti nei singoli settori.
Mai come ora questa programmazione è stata attenta, peculiare e con
aspetti innovativi, nel senso che si passa ad un utilizzo per la
prima volta molto alto dell'informatizzazione dei servizi. Anche il
problema dell'entrata in vigore del SUA, e quindi dell'attivazione
dello sportello unico per quanto riguarda le singole
amministrazioni per il sistema unico degli appalti, per il sistema
centrale della committenza nei singoli settori, tutto questo dà un
sistema di collegamento Comune-Regione che non c'è mai stato e che
diventerà sempre più forte con il coinvolgimento di quasi tutti gli
Assessorati. Questo credo sia un salto di qualità che deve essere
affrontato a livello regionale con grande forza, perché coinvolge
tutti, coinvolge la riforma fatta per gli enti locali; non
dimentichiamo che con le nuove elezioni gli enti locali hanno
portato a un cambiamento, a un rafforzamento della collaborazione
tra Comuni che vede in questo senso una spinta importante per
ridurre da una parte i costi, ma mantenere alti i servizi che
verranno attivati. Queste indicazioni credo siano l'aspetto più
importante di questa norma che stiamo per affrontare nella sua
complessità, complessità data dal fatto che noi abbiamo dovuto
tener conto delle premesse da me prima enunciate, da una parte
alcune incertezze, ma dall'altra anche la capacità e la possibilità
di utilizzare al meglio i fondi a disposizione. Abbiamo parlato di
mutuo perché abbiamo dovuto arrivare al mutuo per gli investimenti
prima illustrati, perché altrimenti non avremmo potuto prevedere
queste forme di aiuto alle imprese. Non dimentichiamo che siamo a 9
anni dall'inizio della crisi e in questi 9 anni, solo per mantenere
l'efficienza delle piccole e medie imprese, noi abbiamo speso più
di 1 milione e 200 mila euro. Ora credo che oggi ci sia l'esigenza
di forzare sulla ripresa, di andare nella logica appena illustrata
con l'articolo 11, che analizzeremo, dove sono previste le
strutturazioni per arrivare a poter fare gli investimenti senza
essere bloccati dal Patto di stabilità, in quanto attraverso il
sistema del mutuo bypassiamo questo sistema. Credo che questo sia
uno degli aspetti più importanti, già altri colleghi l'avevano
sottolineato in precedenti dibattiti.
Mi ricollego a un altro aspetto importante. Noi abbiamo appena
approvato la legge sull'inclusione sociale e sul sostegno al
reddito; vorrei ricordare che quest'anno noi abbiamo messo un
capitolo specifico per il contrasto alla povertà e non è stato per
scimmiottare un analogo provvedimento a livello nazionale, ma
vorrei riprenderlo, perché su questo c'è un dibattito acceso molto
importante da parte di tutte le Regioni e l'ultima riunione della
Conferenza delle Regioni è stata centrata su questo tema. Per il
2016 ci sono 600 milioni da ripartire tra tutte le Regioni per
quanto riguarda leggi come questa; c'è chi l'ha chiamata "legge di
dignità", chi "legge di intervento sociale", chi "legge per il
lavoro", non c'è omogeneità fra le Regioni. Quello che è importante
è che a livello regionale si è capito che non si può continuare a
prevedere un modello che non abbia dei parametri di riferimento. Il
fatto che si intervenga sul sistema povertà, su come si qualifica
il tipo di povertà, con che parametri, con quante persone in
famiglia, qual è l'ISEE, il reddito, presuppone che ci sia comunque
un'uniformità di base per risolvere il problema con la dovuta
attenzione, per non andare a interferire o con il discorso della
cassa integrazione o con il sostegno dell'INPS, oppure per non
andare in una logica semplicemente assistenziale. Credo che questo
la dica lunga, perché il programma nazionale parla di programma
pluriennale di almeno 6 anni con investimenti specifici che
andranno con questa logica e in questa direzione. Ho voluto
richiamarlo perché sicuramente dipenderà da tutti noi andare a fare
quell'analisi sul sociale che già molti hanno sollecitato - e su
questo stiamo lavorando - per vedere già oggi quali sono i fondi
distribuiti in piccoli rivoli nel sociale che danno un risultato
molto importante. Questo è un altro programma estremamente utile e
importante da sottolineare nell'ambito della previsione che questa
norma dà. Noi abbiamo mantenuto un capitolo importante laddove si
possono avere anche dei riferimenti specifici, delle indicazioni
(l'anno scorso avevamo 9 milioni come abbiamo detto, quest'anno
sono 11 i milioni di riferimento), per avere comunque la
possibilità di intervenire con una logica di approccio che non sia
casuale, ma che sia programmabile per dare risposte serie, e non
solo con il piccolo contributo assistenziale.
Non voglio andare oltre su tematiche che poi affronteremo di
volta in volta esaminando i singoli articoli. Voglio solo ribadire
l'importanza del rapporto con i Comuni, che riprenderemo anche dopo
le sollecitazioni fatte: garantiremo ai Comuni l'utilizzo di questi
fondi che abbiamo previsto - fondi che altrimenti non sarebbero
utilizzabili - con gli avanzi di amministrazione, poiché se non ci
fosse questo sistema non sarebbero utilizzabili. Abbiamo previsto
la possibilità di farlo non solo per il sociale, in quanto i Comuni
ci avevano detto che la cifra di 20 milioni è già superiore a
quella attuale per il sociale (il fondo utilizzabile era di 16-18
milioni), ma per utilizzare questi fondi l'abbiamo previsto per il
2014, in quanto per il 2015 sarà possibile avere gli avanzi di
amministrazione solo da giugno, quindi si potrà fare in seconda
battuta. Non abbiamo pensato solo noi di utilizzare questi avanzi
di amministrazione, ci sono altre Regioni che hanno fatto questo
tipo di intervento per garantire l'ottenimento dei finanziamenti
che successivamente, con delibera, possano essere guardati
nell'ottica di un'unità di intenti, nella logica di sostenere un
certo discorso, soprattutto per le microcomunità, ma anche per
l'edilizia scolastica, per la scuola, perché anche a livello
nazionale in questo settore si è molto insistito sull'esigenza di
attivare questi meccanismi. Credo che questa finanziaria sia molto
importante, anche se è una "finanziaria-ponte", perché cambierà poi
il sistema di lettura. Vorrei terminare con una nota che forse
serve...non dico a ridare ottimismo, ma a chiarire un po' il futuro
della nostra Regione: sicuramente per il 2017 nel bilancio
triennale c'è ancora una riduzione, ma per il 2018 forse c'è un
raggio di sole, poiché entra in applicazione la sentenza che dice
che da quell'anno (dal 2018) non si applica più l'intero
accantonamento che oggi è di 200 milioni, ma che sarà solo
parziale, per cui ci sarà un beneficio per il bilancio che si
aggira sui 110-120 milioni. Questo dà un po' di respiro, perché dà
la possibilità di immaginare che si possono fare dei programmi con
una possibilità operativa più larga. Con questo ringrazio ancora
per l'attenzione voi tutti. Grazie.
Presidente
- Grazie Presidente. Chiudiamo i lavori. Solo
per correttezza: rispetto alla lettera ricevuta dal sottoscritto,
ho trasmesso la lettera al Presidente della II Commissione come
prevede il Regolamento, quindi o il Presidente o il Vicepresidente
ci devono dire se si ritiene di convocare la commissione in merito
alla situazione esposta. Prego, collega La Torre.
La Torre (UV)
- Sì, ho ricevuto la lettera, le do
riscontro, però io non agisco per conto mio, sono solo il
Presidente della commissione. Se c'è modo di parlare un attimo con
lei, Presidente, con l'Assessore o con il Presidente della Giunta,
io posso mettere a disposizione la commissione, ma non sono io che
decido se convocarla o meno. È una decisione deve essere presa, ma
non decido di sicuro io; comunque se devo decidere io, decido.
Presidente
- Il Regolamento all'articolo 22 dice questo,
comunque se si vuole possiamo fare una sospensione e riunirci, così
affrontiamo l'argomento. Collega La Torre, abbiamo chiesto 3 minuti
di sospensione, poi vediamo. Il Consiglio è sospeso per tre
minuti.
Si dà atto che la seduta è sospesa dalle ore 18,22 alle ore
18,43.
Viérin M. (Presidente)
- Colleghi, riprendiamo i lavori.
C'è stata una sospensione per una riunione dei Capigruppo e io ho
richiamato sia l'articolo 22 del Regolamento, sia le lettere a tal
riguardo, perché ci sono già stati dei casi analoghi. Anche in
passato si è ribadito che al CPEL vanno chiesti dei pareri non
vincolanti dopo il Consiglio regionale e,
in primis
, alle
commissioni, che possono modificare tutta la materia oggetto del
disegno di legge per poi trasmetterlo all'attenzione del Consiglio.
Ho letto ai Capigruppo anche alcuni passaggi di queste missive già
inviate al CPEL in passato. Non si è trovata un'intesa per sentire
il Presidente del CPEL; pertanto questa audizione non si farà per
mancanza di un'intesa e perché il Regolamento non lo prevede.
La parola al collega Bertschy.
Bertschy (UVP)
- Grazie Presidente.
Approfitto per dire che il ritardo della comunicazione
probabilmente è dovuto anche a un equivoco e quindi avremo modo di
dire se quello ha carattere di urgenza oppure no. La volontà dei
gruppi di opposizione - mi pare dei gruppi UVP, ALPE e Movimento
Cinque Stelle - è chiara: dare la possibilità ai vertici del CPEL
di prendere atto di una modifica che riteniamo sostanziale, in modo
da assumersi anche una responsabilità per l'Assemblea tutta. Voi
ritenete come maggioranza di aver già fatto questo tipo di
approfondimento e anche di aver già dato questa informazione nel
momento della discussione del disegno di legge fra il Presidente e
l'Assessore - è quanto ci è stato detto nella Conferenza dei
Capigruppo - e noi ne prendiamo atto: Vi sollecitiamo ancora a fare
ben attenzione a questa fase.
Come gruppo noi cercheremo di comunicare ai nostri Sindaci
quello che sta succedendo, perché la preoccupazione rispetto a
questo articolo e a questo comma è molta, soprattutto per le
responsabilità finanziarie che ne possono derivare. Prendiamo atto
della vostra volontà, ma fate in modo anche voi di informare i
vostri Sindaci su quanto sta accadendo. Grazie per la discussione
avvenuta in Conferenza dei Capigruppo.
Presidente
- Grazie collega Bertschy. La parola al
collega Chatrian.
Chatrian (ALPE)
- Sì, grazie Presidente.
Come ribadito in Conferenza dei Capigruppo, il nostro obiettivo
era quello di sensibilizzare i 74 Sindaci. Questo emendamento va a
modificare comunque l'impianto illustrato qualche settimana fa, per
cui noi cercheremo di informare i Sindaci che non hanno condiviso
questo impianto, e sono numerosi i Sindaci che si sono astenuti.
Poteva essere un passaggio in più. Presidente Viérin, anche se lei
cordialmente ci ha letto una lettera di un ex Presidente del
Consiglio come da Regolamento, qui nulla c'entra il Regolamento,
l'opportunità è tutta politica. Peccato non aver convocato e
organizzato un incontro coi vertici del CELVA, perché probabilmente
un confronto su tale emendamento, con tale importanza, forse poteva
essere utile a noi, ma anche a loro. Grazie.
Presidente
- Grazie collega. I lavori si chiudono e si
riaprono domani mattina alle ore 9.
---
La seduta termina alle ore 18,48.
