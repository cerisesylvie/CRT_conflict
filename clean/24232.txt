Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 3197 del 9 gennaio 2008 - Resoconto
OGGETTO N. 3197/XII - Interrogazione: "Progetto di
collaborazione nel campo della protezione civile con lo Sri
Lanka".
Interrogazione
Constatato che la Regione Valle d'Aosta, attraverso le sue
strutture di Protezione Civile, ha avviato un progetto di
collaborazione e di cooperazione reciproche con il Distretto
Horowpothana dello Sri Lanka;
Ritenuto importante conoscere in modo più approfondito il
percorso amministrativo e operativo del progetto;
i sottoscritti Consiglieri regionali
Interrogano
il Presidente della Regione per sapere:
1) quali strutture sono state e sono tuttora impegnate nel
progetto "Sri Lanka" e più specificatamente quanto personale, quali
mezzi e quali risorse finanziarie sono stati ad esso
riservati;
2) quali erano gli obiettivi e le finalità del progetto
stesso e se si ritiene siano stati raggiunti;
3) quali rapporti con le strutture locali e con la
popolazione civile sono stati instaurati e con quali
ricadute.
F.to: Venturella - Squarzino Secondina - Bortot
Presidente
- La parola al Presidente della Regione,
Caveri.
Caveri (UV)
- Ho dato un po' di documentazione, specie
fotografica, ai colleghi interroganti, perché ritengo che questa
operazione sia stata per la Valle e anche per l'Italia... perché
Guido Bertolaso, Capo della Protezione civile, ha più volte citato
anche in incontri a livello nazionale l'importanza di tale
percorso.
Una breve premessa. Nel maggio 2005 l'Onorevole Chandrasena,
allora Ministro del "welfare" della Repubblica democratica
socialista dello Sri Lanka - quindi dovreste essere contenti, in
particolare il Consigliere Bortot, il vostro nuovo Statuto sarebbe:
"Regione autonoma socialista della Valle d'Aosta"... - e oggi
Ministro dei lavori pubblici, ha fatto visita alla nostra Regione
su mio invito. Scopo della visita era quello di verificare la
fattibilità di una forma di collaborazione nel campo della
protezione civile, anche a seguito dello "tzunami" del dicembre
2004. Abbiamo proposto un intervento, volto alla formazione e alla
prevenzione, rivolto ad un'area particolarmente disagiata della
Provincia nord centrale e più precisamente il comprensorio rurale
di Horowpothana, appartenente al distretto di Anuradhapura. Questo
distretto, malgrado la mia cattiva pronuncia, è stato indicato dal
Governo dello Sri Lanka quale territorio sicuro, in quanto non
coinvolto in operazioni di guerriglia dei "Tamil". Si è inteso
attuare una sorta di gemellaggio di protezione civile fra i due
territori, che potrà in seguito estendersi anche ad altri settori
come l'agricoltura e l'allevamento. Nel febbraio 2006 una
delegazione della nostra Regione ha discusso con il Governo dello
Sri Lanka una proposta basata su esperienze di prevenzione,
sensibilizzazione ed educazione all'emergenza già realizzate in
Valle.
Entrando nel merito dell'interrogazione, per quanto concerne il
primo quesito, sono state impegnate e sono tuttora impegnate: la
Direzione della Protezione civile, il Servizio interventi
operativi, la Direzione Servizi antincendio e di soccorso, il
Comando regionale dei vigili del fuoco, il personale delle
associazioni di volontariato, il personale volontario del Corpo
valdostano dei vigili del fuoco e il personale medico e tecnico
dell'USL. I lavori di realizzazione del Centro per attività
antincendio e del Centro polivalente realizzato nello Sri Lanka -
dove fra l'altro il collega Vicquéry è diventato assai popolare
perché è subito entrato in simbiosi, grazie al "patois" di Brusson,
con la popolazione autoctona... le donne non so, perché paiono
essere bruttine... - sono stati seguiti quotidianamente da un
incaricato della Protezione civile con mansioni anche di autista ed
interprete, mentre a cadenza mensile un dipendente della Protezione
civile e/o un volontario con funzioni specifiche - un elettricista,
un idraulico - si recava sul posto con mansioni di direzione lavori
e sviluppo della contabilità di cantiere. I lavori - il cui quadro
economico è disponibile nel documento che vi ho dato - e gli
allestimenti sono stati seguiti da 12 persone della struttura di
protezione civile fra dipendenti e volontari e sono stati ultimati
il 10 aprile 2007, nei termini contrattuali e senza riserve da
parte dell'impresa. Il costo lordo complessivo di costruzione è
stato di euro 145.273,01.
Le strutture che partecipano al progetto sono inoltre impegnate
nell'attività formativa. Tale attività, che il personale regionale
ha svolto e svolgerà presso il centro, se da un lato è rivolta alla
popolazione locale, dall'altro riveste un indiscutibile
arricchimento culturale e professionale dell'individuo, che si
trova immerso in un contesto socio-culturale impegnativo e
sconosciuto. Questa esperienza è sicuramente propedeutica al
percorso formativo richiesto per la partecipazione alla colonna
mobile regionale, alla quale concorrono Protezione civile, vigili
del fuoco, Unità sanitaria locale e che, inquadrata nel contesto
nazionale, potrà essere richiesta per interventi in Italia e
all'estero. Per questa ragione tutte le spese di trasferta del
personale (76.000 euro) sono state sostenute con fondi statali. La
formazione è stata curata da personale effettivo e volontario dei
vigili del fuoco: 6 corsi (3 corsi base, 3 corsi avanzati) che
hanno impegnato 22 persone fra professionisti e volontari per un
totale di 110 allievi; personale medico e tecnico dell'USL: 2
persone per un corso... no, scusi, 1 corso per tecnico di
laboratorio di analisi di potabilità delle acque: 3 allievi, corsi
di primo soccorso sanitario per 75 persone, 1 corso sull'utilizzo
del defibrillatore semiautomatico per 4 medici del locale ospedale.
Per quanto concerne i mezzi e le attrezzature, tutto il materiale e
gli automezzi per l'attività antincendio - con l'unica difficoltà
che noi abbiamo la guida a sinistra nell'auto e guidiamo a destra,
mentre loro hanno la guida a destra e guidano a sinistra come nel
Regno Unito - sono stati donati dal Comando regionale dei vigili
del fuoco e dal Servizio antincendio dell'Assessorato
dell'agricoltura e risorse naturali. Le attrezzature informatiche
provengono dal DSI dell'Assessorato del bilancio, mentre l'USL ha
fornito una serie di presidi sia per l'attività di primo soccorso,
sia per il locale ospedale, compreso il defibrillatore
semiautomatico. Importante è stato il contributo degli "sponsor",
sia istituzionali (gli enti locali), sia gli imprenditori privati
(25), che hanno supportato totalmente i costi di trasporto via mare
di 4 "containers", parte del trasporto da Colombo fino a questa
cittadina, della stampa di 12mila opuscoli - sono quelli che lei ha
lì -, del potabilizzatore dell'acqua per il centro,
dell'abbigliamento per gli studenti e delle attrezzature di
officina.
Passando al secondo quesito, il progetto descritto nelle
premesse è così articolato:
- consegna di un opuscolo a distribuzione gratuita a tutti gli
studenti (in Sri Lanka c'è l'obbligo scolastico) contenente le
informazioni essenziali sui rischi esistenti sul territorio e che
evidenzi i comportamenti corretti e quelli pericolosi che ogni
cittadino deve conoscere. Questo opuscolo è simile a quello
realizzato a livello nazionale dal Dipartimento della protezione
civile, sulla base di un brogliaccio fatto da noi. L'opuscolo sarà
progettato completamente in Sri Lanka, infatti la scelta delle
tematiche, la strutturazione dei test e l'illustrazione grafica
devono essere conformi ai gusti della popolazione locale;
- costruzione di un piccolo centro per l'attività antincendio
comprendente l'autorimessa, l'officina e il magazzino. Naturalmente
tutti i mezzi, gli equipaggiamenti e le attrezzature saranno
forniti da noi;
- costruzione del centro polivalente, che contiene aule, cucina,
camere e servizi, questo centro serve per l'istruzione e la
formazione e naturalmente è utile anche in caso di calamità;
- corsi di formazione e aggiornamento specifici quali
antincendio, soccorso, agricoltura. La Valle si è impegnata a
creare una continuità per tutti gli aspetti che possano interessare
e aiutare questa zona;
- intervento all'interno dell'ospedale rurale per risolvere
alcune gravi carenze come l'assenza di un'ambulanza, di
attrezzature indispensabili e a tal proposito il Primario del
Pronto soccorso dell'Ospedale di Aosta si è recato sul posto per
accertarsi della situazione ed è stato istituito presso il Comune
un comitato composto da vari esponenti della cultura, delle etnie e
delle religioni locali che dovrà indirizzare opportunamente gli
interventi della nostra Regione.
Nel corso della primavera 2006 il progetto architettonico e
impiantistico della struttura è stato elaborato a cura dell'Ufficio
pianificazione ed emergenza della Protezione civile, la struttura è
composta da 5 edifici come potete vedete dalle foto: un
distaccamento per vigili del fuoco, delle camerate, un'aula
climatizzata, un padiglione esterno...
l'alimentazione
idrica della struttura è assicurata da un serbatoio. Il 21 aprile
il centro è stato inaugurato con una cerimonia solenne alla quale
hanno presenziato le massime autorità locali. È stata altresì
sottoscritta la convenzione fra la Regione e il Comune interessato
a cui è stata assegnata la proprietà dell'immobile e delle
attrezzature e la ONG "Rajarata Development Forum", segnalata dalle
autorità locali, alla quale è stata affidata la gestione del
centro. La Regione monitora e coordina l'organizzazione per 3 anni,
con un impegno nei limiti di 15mila per il 2007, 10mila per il 2008
e 5mila per il 2009.
L'opuscolo "Disaster Management", ideato per avvicinare la
popolazione alle tematiche di protezione civile, redatto in
cingalese e stampato in 12mila esemplari è stato distribuito in
tutto il distretto. Il Ministero della protezione civile dello Sri
Lanka ci ha richiesto un adattamento dei testi per una
distribuzione a livello nazionale del documento, quindi noi abbiamo
predisposto la grafica e l'impaginazione anche per le versioni
inglese e "tamil", al fine di poter raggiungere l'intera
popolazione dell'isola; è stato inoltre realizzato un filmato. Si
può dire di avere pienamente rispettato gli impegni che avevamo
assunto il 10 giugno 2006.
Terzo punto: attualmente la struttura sta assumendo sempre più
un ruolo di centro di competenza anche a livello nazionale per
attività di formazione. Un altro aspetto importante è la
collaborazione iniziata lo scorso anno con l'Istituto centrale di
analisi dell'acqua, il laboratorio è stato inserito fra le sedi
ufficiali di analisi; in futuro le strutture coinvolte
nell'attività del centro saranno vigili del fuoco; USL, anche per
la formazione di proprio personale nelle tecniche ayuverdiche;
l'Assessorato dell'agricoltura e risorse naturali per eventuali
collaborazioni nel campo dell'allevamento e miglioramento della
razza bovina. Per quanto concerne altre forme di collaborazione, è
da ricordare infine l'interesse manifestato dai Ministri locali per
tutta una serie di sfruttamenti in campo idroelettrico, che a loro
interessano, perché c'è molta acqua.
L'attività ha permesso finora l'organizzazione a livello locale
di un sistema di soccorso sanitario di emergenza; la formazione su
temi specifici alla popolazione e alle scuole che ha visto una
notevole partecipazione; il potenziamento della struttura
ospedaliera e la messa in funzione del laboratorio per la
potabilità dell'acqua. Nel corso del 2007 grazie ai mezzi della
Valle d'Aosta ci sono stati 8 incendi spenti, 6 soccorsi sanitari e
97 analisi di potabilità dell'acqua; ritengo che questo sia per la
Regione un fiore all'occhiello.
Presidente
- La parola al Consigliere Segretario
Venturella.
Venturella (Arc-VA)
- Sicuramente prendendo nota di tutti
i risultati positivi e promettendo al Presidente Caveri questa sera
di leggere con attenzione sia l'opuscolo, sia il materiale che ci
ha fornito, vorremmo fare 2 piccole osservazioni: in primo luogo,
questo è un esempio di vera cooperazione decentrata che potrebbe
essere presa come laboratorio per poterla diffondere, promuovere in
tutte le sedi opportune; in secondo luogo, partendo dal presupposto
della bontà dell'intervento, sarebbe auspicabile che al ritorno
dallo Sri Lanka degli operatori potesse essere fatta un'inchiesta,
attraverso la distribuzione di questionari, su quali impressioni
hanno avuto e quali ricadute, proprio agli operatori stessi sia
della Protezione civile, che dell'Assessorato, che dell'USL,
rispetto al contatto con le popolazioni locali. Sapevo che vi è
stata la trasferta di un antropologo per andare a studiare anche la
loro organizzazione di tipo sociale e culturale; sarebbe
interessante approfondire questo perché potrebbe essere la base di
studio da cui partire per diffondere questa esperienza
positiva.
