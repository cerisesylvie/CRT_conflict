Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1050 del 28 febbraio 1990 - Resoconto
OGGETTO N. 1050/IX - Iniziative per incentivare la formazione
di personale infermieristico con qualifica di infermiere
professionale (Interpellanza).
Presidente - Do lettura dell’interpellanza
presentata dai Consiglieri Mafrica e Bajocco:
INTERPELLANZA
Constatata la grave e crescente carenza di personale
infermieristico e la scarsa affluenza di iscritti ai corsi per
infermiere professionale;
Avuta notizia che alcuni infermieri generici sarebbero
interessati a frequentare un corso "speciale" per infermiere
professionale, continuando a prestare servizio nelle ore di
tirocinio;
i sottoscritti Consiglieri regionali del Gruppo comu-nista
interpellano
l’Assessore competente per sapere:
1) quali provvedimenti la Giunta regionale intende assumere per
favorire un maggiore afflusso di giovani ai corsi per infermiere
professionale (aumento degli assegni di studio, rivalutazione degli
stipendi del personale infermieristico, ecc...) ;
2) se la Giunta intende prendere in considerazione, ed in quale
forma, le richieste di un corso speciale per il passaggio dalla
qualifica di infermiere generico a quella di infermiere
professionale.
Presidente
- Ha chiesto di illustrare
l’interpellanza il Consigliere Mafrica, ne ha
facoltà.
Mafrica (PCI)
- Ogni volta che si affronta un problema
che riguarda i pazienti oppure categorie di persone che si trovano
in difficoltà, si presenta il problema degli infermieri: si parla,
ad esempio, di malati psichiatrici e viene fuori il problema degli
infermieri, si parla di anziani non autosufficienti e viene fuori
il problema degli infermieri, si parla di microcomunità, e comunque
c’è un problema di presenza di infermieri.
Quello degli infermieri sta diventando realmente un nodo che
bisogna sciogliere, altrimenti buona parte dei servizi sanitari ed
anche di quelli assistenziali non potranno essere svolti in modo
soddisfacente per i pazienti e per i cittadini.
Nella nostra scuola per infermieri il numero degli iscritti è
sempre molto basso; non si riescono ad avere giovani che decidono
di fare questa scelta, forse per il tipo di lavoro che viene poi
praticato, forse per lo stipendio che non è superiore a quello che
si può guadagnare più facilmente altrove. Fatto sta che il numero
di giovani iscritti non riesce a coprire il numero di coloro che se
ne vanno in pensione.
Esiste una situazione che forse potrebbe alleviare in parte le
necessità che abbiamo all’interno
dell’ospedale; ci sono degli infermieri generici che
hanno fatto richiesta di poter frequentare un corso speciale,
utilizzando come tirocinio il lavoro che attualmente già svolgono,
per poter diventare infermieri professionali. Quindi, questi
infermieri generici sarebbero disponibili - si parla di una
quindicina di persone - a diventare infermieri professionali.
Noi poniamo all’Assessore due domande, la prima:
se è possibile studiare le forme per consentire questo accesso alla
qualifica di infermiere professionale da parte degli infermieri
generici interessati, anche perchè poi alcune attività svolte da
questi infermieri generici sono già di tipo professionale, mentre è
possibile con corsi di tipo professionale preparare altre
qualifiche di ausiliari per fare parte delle attività che in realtà
toccano agli infermieri generici. La seconda domanda è cosa si può
fare per risolvere alla radice il problema del numero inadeguato
degli infermieri. Abbiamo già detto che riteniamo, anche dopo
l’aumento, insufficiente l’assegno di
studio; pensiamo che oltre ad una campagna di promozione si debba
intervenire proprio sulle condizioni di studio e sulle condizioni
di lavoro per avere un maggior afflusso di persone a questo tipo di
attività, altrimenti si rischia il blocco
dell’attività sanitaria. Non è accettabile, per
esempio, che a geriatria siano presenti di notte pochi infermieri
per guardare un numero elevato di anziani; la gente poi è costretta
ad assumere personale che non è né professionale né generico - è
personale comunque disponibile - e a pagarlo 80-100mila lire per
notte.
Questo problema dobbiamo riuscire ad affrontarlo, pena proprio
una disfunzione grave del settore sanitario e sociale nella nostra
Regione.
Presidente
- Ha chiesto di parlare
l’Assessore alla Sanità e Assistenza Sociale
Lanièce, ne ha facoltà.
Lanièce (DC)
- Già nella scorsa adunanza del Consiglio
regionale, rispondendo sullo stesso tema, ebbi modo di
rappresentare ai colleghi che hanno presentato questa
interpellanza, quando sia grave il problema della carenza di
personale infermieristico nelle nostre strutture sanitarie.
Il fatto che se ne ridiscuta ora, come pure leggo che se ne è
parlato recentemente sugli organi di informazione, può
senz’altro portare la questione
all’attenzione di più vasti strati
dell’opinione pubblica. La speranza nostra e di
tutti è che, insieme ai mezzi che abbiamo predisposto per
incentivare il reclutamento degli infermieri, tutto questo parlare
del problema della carenza di infermieri e della possibilità di
lavoro nel settore porti ad un aumento delle vocazioni (e lo dico
fra parentesi), in quanto secondo il sottoscritto ci vuole proprio
una certa predisposizione per tale tipo di lavoro, perchè è un
lavoro molto particolare, non è un lavoro che lo si può fare solo
per il "27".
Fatta questa premessa, vengo a rispondere sui due quesiti posti
dall’interpellanza.
Primo punto: per favorire un maggiore afflusso dei giovani ai
corsi di infermiere professionale, la Giunta regionale ha
presentato all’approvazione del Consiglio un disegno
di legge concernente:
"Disposizioni per la formazione
professionale di operatori necessari al servizio sanitario
regionale"
. Con tale normativa viene disciplinata la
regolamentazione dei relativi istituti, quali la determinazione
degli assegni di studio, la formazione dei dipendenti USL e dei
soggetti residenti in Valle d’Aosta, la frequenza
dei corsi all’estero, ecc.
Il disegno di legge ha altresì previsto la costituzione nella
Regione di un polo unico di informazioni per il personale del
servizio sanitario regionale capace di realizzare tutte le
indicazioni in materia di fabbisogno di operatori del settore.
Purtroppo però il provvedimento in questione è stato rimandato a
nuovo esame dal Presidente della Commissione di Coordinamento.
Informo comunque che la Giunta regionale provvederà a ripresentarlo
in Consiglio per la successiva approvazione.
Anche i corsi per infermiere professionale rientrano nella nuova
normativa nel quadro dell’applicazione della
stessa.
Ricordo però ancora una volta che in questi anni il nostro
assessorato ha promosso iniziative di informazione e pubblicitarie
per favorire una cospicua iscrizione ai corsi per infermiere e
certamente tali iniziative verranno riproposte nel futuro.
Sottolineo inoltre che l’Amministrazione
regionale ha altresì cercato di favorire
l’iscrizione tramite la corresponsione di un assegno
di studio mensile di entità elevata rispetto a quella determinata
da altre Regioni; cioè proporzionalmente l’assegno
che viene erogato dalla nostra Regione è il più alto di tutte le
altre regioni, e questo non è un problema che riguarda solo la
Valle d’Aosta ma purtroppo tutto il territorio, come
ebbi a dire nella precedente seduta del Consiglio. Per quanto
riguarda l’assegno di studio, per il primo anno
vengono date 200mila lire, per il secondo anno 450mila e per il
terzo anno 600mila. Si parla di ragazzi che vanno dai 15-16 anni ai
18-19 anni, quindi pensiamo che come incentivazione si potrà
rivedere, non nel programma che è stato approvato ma nel futuro. Se
questa è proprio la panacea del problema della iscrizione non lo
so; come Giunta possiamo impegnarci se effettivamente questo è
l’unico problema che può comportare un aumento di
iscrizioni, però è una cosa su cui bisogna andare cauti, visto che
il nostro è già il più alto di tutte le regioni.
Per quanto concerne invece la rivalutazione degli stipendi del
personale infermieristico, perchè è richiesto sempre nella
interpellanza, faccio presente che gli stessi sono determinati
dall’accordo sindacale relativo al personale del
servizio sanitario e che pertanto la materia esula dalle competenze
della Giunta regionale. Cioè, c’è un contratto di
lavoro che fissa determinati tetti, e noi non abbiamo nessuna
competenza su questo, salvo che gli infermieri possono accedere
alla incentivazione dal punto 2 sub, ma quella incentivazione è già
regolamentata con gli accordi fatti con le organizzazioni
sindacali.
Secondo punto: per quanto riguarda le richieste di un corso
speciale per il passaggio dalla qualifica di infermiere generico a
quella di infermiere professionale, faccio presente che dobbiamo
attenerci, per quanto essa ci possa andare stretta e possiamo non
condividerla, alla normativa in vigore. Non possiamo purtroppo
prendere iniziative al riguardo perchè la legge n. 243 del 3 giugno
1980, che ha disciplinato la materia, ha previsto la possibilità di
una riqualificazione professionale degli infermieri generici o
psichiatrici solo in via straordinaria per non oltre cinque anni
dalla data di entrata in vigore della legge stessa, ossia dal primo
luglio 1980 al 30 giugno 1985. Infatti la legge che ho citato,
all’art. 1, 2° comma, dice:
"In via straordinaria
e per non oltre cinque anni dalla data di entrata in vigore della
presente legge, le Regioni provvedono alla riqualificazione
professionale di coloro che siano in possesso della abilitazione di
infermiere generico e di infermiere psichiatrico, che abbiano
prestato servizio continuativo per un periodo non inferiore a due
anni e siano in servizio all’entrata in vigore della
presente legge"
. Quindi su questo purtroppo, se non viene fatta
una riapertura della legge, non possiamo fare niente, né abbiamo
competenze in materia.
Presidente
- Ha chiesto di parlare il Consigliere
Mafrica, ne ha facoltà.
Mafrica (PCI)
- Noi torniamo e torneremo sovente su
questo tema, perchè ci sembra molto importante. Sono 70mila in
Italia gli infermieri che mancano; non si riescono a trovare in
nessun modo, e anche nella nostra regione ci sono carenze un
po’ in tutti i reparti.
Devo dire che particolarmente nel settore della sanità mi sembra
che non si facciano tutti gli sforzi necessari per utilizzare come
Regione le scappatoie normative che in qualche modo possono
consentire ad una regione a statuto speciale di risolvere i suoi
problemi.
Si dice che siamo quelli che diamo assegni più alti rispetto ad
altre regioni, e questo credo si debba riconoscere; però esiste
comunque una certa differenza. Se si pensa che per il corso per
muratori, che approveremo nelle deliberazioni allegate
all’oggetto di oggi, si spendono circa 400 milioni
per 12 corsisti e si paga costoro in pratica come se fossero al
lavoro, mi pare che uno sforzo analogo si possa fare per gli
infermieri. Abbiamo così bisogno di muratori da spendere 30-35
milioni per uno e ci preoccupiamo di moltiplicare per cinque magari
l’assegno di studio per gli infermieri, per portarlo
a livello di uno stipendio? Credo che sia una cosa che si può
verificare.
Per quello che riguarda il tipo di approccio,
l’Assessore ritiene che vi debba essere una
predisposizione; ma questa è una sua opinione. So che invece il
lavoro di infermiere è molto duro perchè per un milione e
trecentomila lire al mese l’infermiere deve essere
disponibile per fare i turni, lavorare di notte, deve essere
reperibile, deve affrontare momenti duri della vita e della morte
delle persone, quindi non è sicuramente un lavoro facile.
Mi auguro che gli stessi sindacati, nell’ambito
della contrattazione, diano maggiore spazio a queste figure
professionali, perchè, per esempio, per alcuni medici con le
incentivazioni si riesce a passare da quello che è uno stipendio
base abbastanza limitato ad uno stipendio che diventa
interessante.
E’ chiaro che se tutta
l’incentivazione viene distribuita in modo che agli
infermieri resti poco o nulla, questi continuano ad avere stipendi
che è più facile trovare con minore fatica e minore disagio anche
psicologico in altre attività.
Invito l’Assessore anche a riflettere sulla
possibilità di interpretare quella norma che lui ha citato sul
possibile corso speciale per infermieri generici; in altre regioni
hanno studiato addirittura delle forme di sanatoria. Credo che qui
invece c’è la disponibilità da parte di un gruppo
abbastanza rilevante di persone a seguire un corso, a qualificarsi,
quindi si può provare come Regione a predisporre una normativa che,
partendo da questa apertura che era stata fatta nella legge,
verifichi se si può provare ad istituire questo corso speciale.
Non credo che si debbano lasciare cadere delle possibilità con
una interpretazione che a me sembra nel campo della sanità
abbastanza restrittiva delle disposizioni di legge nazionale. In
altri campi a livello regionale si è cercato di forzare, di andare
più avanti; cerchiamo di farlo anche per la sanità, soprattutto per
risolvere questo problema del personale infermieristico, perchè se
non riusciamo a risolverlo tutti i reparti, tutte le unità
operative entreranno in crisi e dovranno essere i medici a quel
punto, che non mancano, a svolgere attività di tipo infermieristico
perchè comunque i cittadini ne hanno bisogno.
***
