Classificazione
ASSISTENZA SANITARIA E OSPEDALIERA
Presidio ospedaliero
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2265 del 23 febbraio 2012 - Resoconto
OGGETTO N. 2265/XIII - Approvazione di risoluzione: "Impegno
a relazionare alla V Commissione consiliare permanente in merito al
progetto dell'ospedale regionale".
Risoluzione
Il Consiglio regionale della Valle d'Aosta/Vallée
d'Aoste
Visto che il 19 febbraio 2012, alle 19, si è tenuto un
incontro tra il ministro della Sanità Renato Balduzzi ed il
presidente della Regione Augusto Rollandin, durante il quale è
stato presentato il progetto del nuovo ospedale regionale;
Evidenziato che il presidente della Regione ha motivato la
richiesta dell'incontro con il ministro "perché siamo interessati a
presentare una richiesta di finanziamenti per realizzare
l'opera";
Appreso dagli organi di stampa, che il ministro ha definito
il progetto "un po' diverso" da quello a sua conoscenza, più
ambizioso, nel quale i progettisti dimostrano di avere ben presente
il tema della sostenibilità urbana ma, sui cui costi, egli avrebbe
messo in guardia la Regione, sottolineando la necessità di fare una
programmazione finanziaria molto attenta e di evitare "cattedrali
nel deserto";
Ricordato che il ministro ha evocato la necessità di un
coinvolgimento dell'opinione pubblica, delle forze sociali e
culturali, oltre che del Consiglio, secondo "la buona tradizione
valdostana", riguardo al progetto;
Sottolineato che una particolare attenzione al confronto
partecipato con le diverse istituzioni e le parti sociali potrebbe
accompagnare utilmente la richiesta di finanziamenti
nazionali;
Constatato che la notizia dell'incontro è stata diramata il
giorno stesso senza coinvolgimento alcuno del Consiglio regionale e
in considerazione dell'importanza delle dichiarazioni rese dal
ministro della Sanità ai giornalisti riguardo, in particolare, alla
non definibilità dell'impatto finanziario;
Il Consiglio regionale della Valle d'Aosta/
Vallée
d'Aoste
Impegna
la Giunta regionale a voler relazionare, entro 10 giorni,
alla V Commissione consiliare "Servizi sociali" in merito al
progetto riguardante l'Ospedale Parini presentato al ministro della
sanità Renato Balduzzi, alla sostenibilità finanziaria dell'opera e
all'impatto della stessa sul tessuto urbano.
F.to:
Bertin - Giuseppe Cerise - Chatrian - Donzel -
Carmela Fontana - Louvin - Patrizia Morelli - Rigo
Presidente
- La parola alla Consigliera Patrizia
Morelli.
Morelli (ALPE)
- Grazie Presidente.
La storia del nuovo progetto del Parini non finisce mai di
stupirci. Dopo gli incontri con la maggioranza e il Collegio dei
sanitari avvenuti prima di Natale, la seduta del Consiglio comunale
espressamente dedicata all'ospedale dell'8 febbraio scorso, anche
il Ministro Balduzzi è stato invitato ad un aperitivo sabato per
poter beneficiare dell'illustrazione del nuovo progetto
dell'ospedale regionale o, meglio, di quella che in quest'aula è
stata definita un'ipotesi di lavoro. Abbiamo appreso da un'ANSA
delle 8.45 di sabato mattina che ci sarebbe stato un incontro con
il Ministro Balduzzi per la presentazione del progetto
dell'ospedale in funzione di una richiesta di finanziamento per la
realizzazione dell'opera; non ci è dato sapere se lo scopo
dell'incontro sia stato raggiunto. Abbiamo tuttavia appreso dagli
organi di stampa che il Ministro ha definito il progetto un po'
diverso da quello a sua conoscenza, più ambizioso, nel quale i
progettisti dimostrano di aver ben presente il tema della
sostenibilità urbana, ma che sui costi avrebbe messo in guardia la
Regione, sottolineando la necessità di fare un'attenta
programmazione finanziaria e soprattutto di evitare "cattedrali nel
deserto".
Ricordato che il Ministro ha evocato la necessità di un
coinvolgimento dell'opinione pubblica, delle forze sociali e
culturali e naturalmente - forse lui lo dà per scontato - del
Consiglio regionale secondo quella che ha definito la "buona
tradizione" e, visto che in realtà il Consiglio regionale non è
ancora stato messo al corrente, perlomeno non nella sua interezza,
perlomeno non per quanto riguarda la V Commissione - che dovrebbe
più di altre essere messa al corrente -, proponiamo una risoluzione
con cui chiediamo di impegnare la Giunta a relazionare alla V
Commissione in merito al nuovo progetto dell'Ospedale Parini:
quello che è stato presentato al Ministro della sanità Balduzzi in
merito alla sua sostenibilità finanziaria e all'impatto che lo
stesso avrebbe sul tessuto urbano. Siamo sicuri che la Giunta vorrà
non venir meno alla tradizione valdostana evocata dal Ministro e
finalmente la V Commissione potrà essere resa edotta sulle
caratteristiche di questo progetto.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Anche noi del Partito Democratico votiamo questa risoluzione,
perché solo un paio di giorni fa abbiamo chiesto all'Assessore di
informarci su tale progetto sull'ospedale, ma l'opportunità non è
stata colta, ci ha spiegato che non è un progetto, ma uno studio di
fattibilità e che ne avrebbe informato il Consiglio regionale
quando ne sarebbe stato il momento. Abbiamo saputo che è stato
illustrato in Consiglio comunale, noi ci siamo andati, ma,
essendoci il Consiglio regionale, non ci siamo potuti fermare, poi
con nostra sorpresa abbiamo visto al TG che è venuto su il Ministro
e non abbiamo avuto alcuna informazione. Penso che sia per noi che
per voi colleghi di maggioranza, che avete fatto una battaglia
enorme l'altra legislatura sull'ospedale, puntando sulla spesa e
sui tempi, adesso ci vediamo...almeno mi sembra che, se fosse stato
uno studio di fattibilità, non sarebbe venuto su il
Ministro...qualcosa di vero c'è. Vogliamo allora che anche voi dite
la vostra, perché l'altra volta ci avevate rassicurati che le spese
erano inferiori e che sui tempi...comunque questa è una discussione
che faremo dopo. Ci sembra però il minimo di poter vedere questo
studio di fattibilità, visto che ormai lo sanno tutti meno che i
consiglieri regionali. Ci sembra una mancanza di rispetto per tale
istituzione, vedremo quando ce lo illustrerà, Assessore.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Come maggioranza e come Governo, non
abbiamo nessun problema ad aderire alla risoluzione; tuttavia mi
corre l'obbligo di ribadire che il progetto che è stato presentato
al Ministro è ancora allo stato di ipotesi. Proprio per onestà,
fino a quando le valutazioni non sono cristallizzate, sarebbe
opportuno evitare di fare dei confronti, dicendo che il progetto
che è stato presentato ai valdostani è stato totalmente modificato,
che gli impegni finanziari sono decisamente aumentati, perché,
essendo ancora in fase di valutazione, direi che questo discorso è
prematuro: ecco perché il collega Lanièce ha avuto modo di dire:
"siamo in una fase di studio"
. Se ci sono queste accortezze
dicendo che questo tipo di analisi che andremo a fare è un'analisi
esplorativa e quindi è assolutamente prematuro dare delle
evidenze...perché con tale tipo di atteggiamento, nel momento in
cui il confronto origina delle modifiche, disorientiamo l'opinione
pubblica: progetto A, progetto B, progetto C...
Chiedo allora ai colleghi, a fronte di un'adesione a questo tipo
di invito, di ritenere la discussione in commissione come momento
di confronto e anche di suggerimento, di contributo, evitando, da
tale punto di vista, di esaltare tutto quello che in questo momento
non è definitivo, ma che non è in linea con i propri desideri,
seppure legittimi, giusti. Per questa ragione credo che nei 10
giorni la commissione competente possa riunirsi e verificare quello
che è stato fatto vedere al Ministro, che non è un progetto
definitivo, pertanto la valutazione della sua sostenibilità
architettonica, dal punto di vista della mobilità, dal punto di
vista finanziario, è in corso.
Per quanto ci riguarda, noi possiamo tranquillamente votare
questo invito.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Dopo la dichiarazione di Marguerettaz ci riteniamo da una parte
soddisfatti, perché finalmente i consiglieri regionali possono
vedere questo studio di fattibilità. È assurdo però il ragionamento
che ha fatto prima: "è solo uno studio di fattibilità, disorientate
i cittadini". Mi deve spiegare allora come mai avete fatto venire
un Ministro, avete fatto una conferenza stampa senza che nessuno ne
sapesse niente, il TG ha mandato questo servizio, i cittadini hanno
capito che c'è un nuovo progetto, al Comune di Aosta è stato
illustrato e gli unici che non ne sapevano niente sono i
consiglieri regionali! Vuol dire che non abbiamo lo stesso rispetto
che hanno i consiglieri comunali. A questo punto i cittadini non
sono disorientati da noi, ma sono disorientati dalla politica che
sta facendo questa maggioranza. Dichiaro voto favorevole alla
risoluzione.
Presidente
- La parola alla Consigliera Patrizia
Morelli.
Morelli (ALPE)
- Assessore, se si vuole evitare le
sparate che possono ingenerare confusione, forse bisogna adottare
un metodo di confronto più corretto e aperto; se fin da subito
fosse stata convocata la V Commissione, spiegando ai Commissari
quali erano i termini della presentazione del progetto, forse si
sarebbe evitata molta polemica; così non è stato, c'è stato invece
un piccato atteggiamento di rifiuto. L'opposizione non può far
altro che reagire e comunque le faccio notare che, da quanto
abbiamo appreso da organi di stampa e organi mediatici vari, il
Ministro Balduzzi sabato arrivando dall'esterno, conoscendo - credo
- solo a grandi linee le caratteristiche del nostro progetto e non
conoscendo - credo - approfonditamente la nostra regione, ha messo
in evidenza alcuni punti sostanziali, che sono quelli che abbiamo
sollevato anche noi.
"È un progetto un po' diverso da quello che
conoscevo
- ha detto -
se in passato si potevano progettare
desideri o sogni, adesso forse bisogna fare i conti in modo
diverso"
. Ha parlato di impatto della struttura sul contesto
cittadino, credo siano criticità che vanno tenute in conto e delle
quali vorremmo dibattere in modo aperto nelle sedi opportune. Tutto
qui.
Presidente
- La parola al Consigliere Segretario
Rigo.
Rigo (PD)
- Per dichiarazione di voto. Anch'io
nell'esprimere un voto favorevole a questa risoluzione ne
approfitto per fare una considerazione rafforzando così il mio
intendimento di voto.
Assessore, non ci prenda in giro per favore! Per noi va bene, il
progetto è una bozza, sono appunti, sono d'accordo con lei, ma
allora ditelo alla stampa, alla televisione. Ci sono stati
comunicati stampa? No, io ho qui i comunicati stampa in cui si
parla di progetto...in Consiglio comunale hanno presentato il
progetto di una nuova viabilità e, sulla base di quel progetto, il
Consiglio comunale è stato chiamato a votare delle varianti. Non
siamo allora stati noi a diffondere notizie non corrette, a parlare
di costi: sono stati alcuni colleghi di maggioranza che hanno
parlato di costi aumentati rispetto al primo progetto! Ve la
cucinate e ve la servite tutta da voi, quindi non date
all'opposizione la responsabilità di diffondere false notizie
tendenziose, non abbiamo noi le armi in mano, ce le avete voi! Poi
se le usate male, non è colpa nostra! Se, come giustamente diceva
la collega Morelli, già da subito attivavate la riunione della V
Commissione per discutere di questo, dicendo chiaramente che queste
erano prime indicazioni, tutto questo pandemonio non veniva fuori,
Assessore! Lei non può dirci che siamo responsabili di aver
alimentato sui giornali un inutile dibattito, avete fatto tutto voi
da soli!
Avete sbagliato? Bene, sono contento che oggi riconosciate
indirettamente il fatto che la V Commissione doveva essere
giustamente coinvolta ed interessata, anche perché se di questo
progetto nuovo dobbiamo essere corresponsabili tutti, dobbiamo
essere coinvolti tutti, tutta la società e
in primis
la V
Commissione e i consiglieri deputati a fare questo.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente. Chiedo scusa al
Vicepresidente se intervengo, non era mia intenzione, ma è giusto
dare due spiegazioni. Prima di tutto credo che in questa
legislatura non abbia mai rifiutato di andare in V Commissione,
anzi abbiamo ancora due o tre sedute dove...
(interruzione del Consigliere Segretario Rigo, fuori
microfono)
...posso finire il ragionamento? Se quindi questa volta il
sottoscritto, in accordo con il Presidente, aveva in una prima fase
detto: vorrei aspettare di arrivare in V Commissione con le idee
definite...perché, come è stato detto tante volte, compresa
l'illustrazione al Ministro, che si trattava del progetto
preliminare, di una fase dove i progettisti hanno in una prima
bozza individuato le necessità che avevamo espresso. Questa bozza
di progetto preliminare è stata portata all'attenzione della
maggioranza, in Comune è stata presentata perché era necessario
definire la questione del cunicolo e della viabilità, ma in quella
sede non è stato illustrato nulla in più. Io sono disponibile entro
10 giorni a presentare una versione di progetto, che è già diversa
rispetto a quella che è stata presentata 15 giorni fa: è diversa
perché il passaggio con i sanitari...siamo stati accusati di aver
fatto il passaggio con i sanitari, era fondamentale! Perché,
proprio a seguito di quel passaggio, si stavano facendo delle
modifiche.
Il Ministro - adesso non voglio interpretare le sue parole, io
ero presente - ha detto testualmente:
"devo ripetere quello che
da quando ci siamo insediati ripetiamo come Ministri a tutti, cioè
attenzione alle spese. Io sono un economista
- ha aggiunto -
quindi dobbiamo mettere in guardia tutte le amministrazioni a
tutti i livelli di stare attenti alle spese"
. L'attenzione alle
spese è uno dei motivi che mi hanno indotto a presentare il
documento con la definizione delle spese...è chiaro che adesso ci è
stata presentata un'ipotesi di progetto al massimo, su tale ipotesi
stiamo valutando, considerate le stesse eccellenti, quali sono le
possibilità di funzionamento prevedendo un ridimensionamento del
progetto, tutto qui. Siamo disponibili entro 10 giorni a venire e
ad illustrare questa fase della proposta per arrivare alla versione
definitiva. Grazie.
Presidente
- Pongo in votazione la risoluzione:
Consiglieri presenti, votanti e favorevoli: 32
Il Consiglio approva all'unanimità.
Presidente
- Colleghi, con questa votazione abbiamo
esaurito i lavori del Consiglio regionale.
La seduta è tolta.
---
L'adunanza termina alle ore 10,24.
