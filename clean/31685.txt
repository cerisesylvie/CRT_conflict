Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 667 del 15 luglio 2009 - Resoconto
OGGETTO N. 667/XIII - Interpellanza: "Controlli effettuati
dalla Regione e dall'USL presso la struttura convenzionata Day
Hospital per la verifica della regolarità delle prestazioni e
sull'utilizzo dei materiali".
Interpellanza
Si è diffusa nei giorni scorsi la notizia di un'indagine
giudiziaria relativa al possibile utilizzo improprio di materiali
ed attrezzature di proprietà dell'USL della Valle d'Aosta da parte
della società privata che gestisce il Day Hospital di
Aosta.
Ricordando come in passato si fossero presentate situazioni
anomale per quanto riguarda la presenza all'interno della stessa
struttura di personale medico non munito dei prescritti titoli per
l'esercizio della professione;
i sottoscritti Consiglieri regionali
Interpellano
l'Assessore alla Sanità per sapere:
1) quali controlli siano stati previsti e siano
effettivamente stati effettuati dalla Regione Valle d'Aosta e
dall'USL della Valle d'Aosta presso la struttura convenzionata Day
Hospital in relazione alle attività oggetto della convenzione
sottoscritta dal Direttore Generale dell'USL della Valle d'Aosta e
il Presidente della società DH il 20 gennaio 2005 e del successivo
contratto di locazione di sale operatorie;
2) se siano stati effettuati, e da chi, accertamenti a
campione sulla regolarità delle prestazioni e sull'utilizzo dei
materiali di proprietà rispettivamente dell'USL e della società
DH;
3) se abbiano avuto luogo verifiche sul possesso dei titoli
prescritti per le attività sanitarie da parte del personale
dipendente della società DH o delle persone esterne all'Azienda USL
che svolgono attività all'interno della struttura convenzionata in
questione.
F.to: Louvin - Patrizia Morelli
Président
- Pour la réponse... pour l'illustration la
parole au Conseiller Louvin.
Louvin (VdAV-R)
- Grazie, Presidente. Sarò breve, anche
se non voleva nemmeno la parola, ma cercherò di limitare al minimo
una doverosa presentazione di questa interpellanza, perché ci
teniamo a tenere ben distinti gli aspetti che riguardano
un'indagine giudiziaria da una vicenda amministrativa interna in
materia sanitaria riguardo all'utilizzo delle sale operatorie e del
materiale, dell'attrezzatura di proprietà dell'USL della Valle
d'Aosta, che utilizza in base ad un contratto di locazione, o forse
dovrei dire utilizzava, ma preciserà sicuramente l'Assessore perché
ci sono stati in questa materia degli sviluppi di questi ultimi
giorni, delle sale operatorie per lo svolgimento sia di attività
dirette dell'USL, sia delle attività cosiddette "intramurarie",
svolte in regime di libera professione da medici dell'USL della
Valle d'Aosta. Prendendo a spunto la vicenda giudiziaria, ma
facendo tranquillamente omissione di tutte le questioni che la
riguardano, ci preme sapere quali attività di controllo siano state
poste in essere da parte dell'Amministrazione regionale o dell'USL
presso questa struttura, quali siano stati gli accertamenti che
possono essere stati fatti nel corso di questi anni trattandosi di
una situazione che consideriamo complessa, perché c'è un'attività
pubblica in una struttura privata, dove ci avvaliamo come enti
pubblici, in questo caso come USL, anche di personale, anche di
materiali che possono essere messi a disposizione da privati. Mi
sono premurato di andare a vedere la struttura di questa
convenzione e poi naturalmente qualche considerazione all'esito
della sua risposta, Assessore, la faremo, ma abbiamo esteso
l'interpellanza anche ad un altro versante, che trae spunto da
vicende pregresse degli anni antecedenti a questa legislatura, in
cui già si erano manifestati all'interno della struttura del
day
hospital
dei problemi, che hanno anche avuto l'onore della
cronaca a livello nazionale in merito al possesso dei titoli
prescritti per le attività. Qui a noi interessa prevalentemente per
quanto riguarda le attività poste in essere dall'USL per il tramite
o con la collaborazione della società Day Hospital... ma più in
generale ci preme sapere che strutture di cui si avvale l'ente
pubblico siano gestite con la massima attenzione per quanto
riguarda questi aspetti, che sono formali, ma anche di sostanza.
Grazie.
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
- Grazie, Presidente. È l'occasione per fare
il punto su questo caso in particolare, ma su alcuni elementi che
riguardano le procedure che coinvolgono l'Assessorato e l'Azienda
nei confronti delle strutture private.
Per quanto riguarda il primo quesito:
"quali controlli siano
stati previsti e siano stati effettuati dalla Regione, dall'USL...
in relazione alle attività oggetto della convenzione
sottoscritta... e del successivo contratto di locazione..."
,
gradirei fare una puntualizzazione. Non si tratta di convenzione,
poichè la convenzione viene fatta esclusivamente con le strutture
accreditate, mentre la struttura sanitaria privata Day Hospital è
stata autorizzata dalla Regione; quindi c'è stata un'autorizzazione
all'esercizio, ma non un accreditamento alla struttura stessa.
Diciamo che sono due passaggi: l'accreditamento prevede
naturalmente delle caratteristiche più puntuali e più importanti e
se la struttura accreditata può essere convenzionata con l'Azienda.
Nell'ambito di questo comportamento delle strutture pubbliche verso
le strutture private, il compito dell'USL è quello di attivare il
contratto con la struttura sanitaria privata che è stata
preventivamente accreditata, invece alla Regione spetta tutto
quello che concerne l'autorizzazione all'esercizio alla struttura
privata ed eventualmente l'accreditamento. Per quanto riguarda in
particolare la società Day Hospital, la società è stata autorizzata
- con deliberazione della Giunta regionale n. 2746 in data 9 agosto
2004 e n. 2729 in data 26 agosto 2005 - a svolgere rispettivamente
le attività sanitarie di poliambulatorio medico e specialistico con
annesse sale operatorie e attività di
day surgery
. Il
procedimento di autorizzazione, ai sensi della L.r. n. 5/2000 e
della deliberazione di Giunta n. 2103/2004, prevede appunto che le
autorizzazioni vengano rilasciate o rinnovate per un periodo di 5
anni dalla data di adozione della relativa deliberazione a seguito
della verifica della sussistenza di alcuni requisiti minimi,
strutturali ed organizzativi; sono queste le caratteristiche che
definiscono l'autorizzazione dell'accreditamento: naturalmente per
l'accreditamento sono richiesti requisiti superiori previsti dalla
normativa nazionale e regionale vigente in materia. Più in
particolare, tra i requisiti da verificare per l'autorizzazione
all'esercizio delle attività sanitarie (
day hospital
), vi
sono quelli previsti dal DPR del 14 gennaio 2007, che sono
generali, e quelli in particolare per l'attività di
day
surgery
. È di tutta evidenza che i controlli della Regione
attengono ad aspetti strutturali e organizzativi finalizzati
evidentemente alla salvaguardia della qualità e della sicurezza
delle prestazioni sanitarie erogate al paziente. In questo senso
devo dire che ormai tutte le strutture, nella nostra regione,
devono essere autorizzate perlomeno, ed eventualmente quelle che
hanno convenzioni anche accreditate, quindi c'è tutta una serie di
richieste e di pratiche che sono già state espletate in tale
senso.
Per rispondere al quesito n. 2 e cioè
"Se siano stati
effettuati, e da chi, accertamenti a campione sulla regolarità
delle prestazioni e sull'utilizzo dei materiali di proprietà
rispettivamente dell'USL e della società DH"
, l'Azienda,
attraverso gli uffici amministrativi e sanitari competenti,
effettua con cadenza annuale il controllo incrociato fra materiale
utilizzato e interventi eseguiti mediante l'installazione di una
postazione informatica. Inoltre controlla, in tempo reale, gli
interventi effettuati dal personale medico dipendente in regime
istituzionale. Gli interventi eseguiti in libera professione
vengono rendicontati mensilmente, ed essi (quelli relativi alla
libera professione per l'Azienda - LPA, quelli
intramoenia
appunto) prevedono l'utilizzo del materiale dell'Azienda, quindi
queste attività di libera professione sono attività che sono
autorizzate ad impiegare tutto il materiale fornito dall'Azienda
sanitaria.
Il terzo quesito:
"se abbiano avuto luogo verifiche sul
possesso dei titoli prescritti per le attività sanitarie da parte
del personale dipendente della società DH o delle persone esterne
all'Azienda USL che svolgono attività all'interno della struttura
convenzionata in questione"
, rientra nella procedura
dell'autorizzazione. L'autorizzazione all'esercizio viene
rilasciata dall'Amministrazione a seguito della verifica di tutti i
requisiti previsti e la struttura sanitaria autorizzata ha
l'obbligo del mantenimento dei requisiti fino alla scadenza o
rinnovo dell'autorizzazione stessa. In particolare nella delibera
n. 3190/2007, delibera regionale: "Approvazione di nuove linee
guida regionali per l'attivazione, l'organizzazione ed il
funzionamento delle attività di chirurgia di giorno (day surgery) e
chirurgia ambulatoriale, nelle strutture pubbliche e private
operanti sul territorio regionale", è previsto per la qualifica del
personale medico, infermieristico, che i chirurghi delle singole
specialità ammesse nel programma di
day surgery
debbano
possedere dimostrata esperienza nella branca di loro competenza; i
chirurghi non in possesso di tali requisiti possono operare in
qualità di secondo o in qualità di primo operatore, se assistiti
direttamente da un collega in possesso dei requisiti sopra citati;
gli anestesisti rianimatori devono possedere una pratica di almeno
3 anni presso strutture di ricovero pubbliche o private; il
personale infermieristico deve essere in possesso dei requisiti di
legge e il personale di sala operatoria nelle strutture private
deve possedere esperienza specifica non inferiore a 3 anni. Quindi
vengono richiesti requisiti ben precisi! Alla luce di quanto
esposto, fra i compiti della struttura autorizzata ai sensi della
normativa statale e regionale, rientra l'obbligo di accertare la
sussistenza dei requisiti di legge per coloro che esercitano la
professione sanitaria all'interno della struttura stessa,
soprattutto per coloro che vi operano saltuariamente, anche a
titolo libero professionale e che non sono soggetti a controllo
preventivo da parte dell'Amministrazione. Qui ho recuperato una
lettera dell'Assessorato che richiama i fatti relativi al 2006, in
cui si evidenziava la presenza di un operatore sanitario non
qualificato come tale e si richiama la struttura sanitaria ad
accertare la sussistenza dei requisiti di legge per coloro che
esercitano la professione sanitaria all'interno della struttura,
soprattutto per coloro che vi operano saltuariamente. Come è stato
brevemente accennato, l'ultimo passaggio è per permettere un
prosieguo delle indagini, dalle quali potrebbe anche emergere un
danno all'Azienda; la Direzione ha deciso di recedere dal contratto
di locazione con la società Day Hospital S.r.l.. Grazie.
Président
- La parole au Conseiller Louvin.
Louvin (VdAV-R)
- Quest'ultima informazione credo che
abbia carattere rilevante, ossia che in questo momento sono cessate
le locazioni sia delle sale operatorie per le attività generiche,
sia quelle anche della pendice contrattuale successiva relativa
all'Urologia, perché c'era un contratto integrativo che era stato
successivamente adottato. Assessore, grazie della precisione, lei
ha dato una panoramica molto generale, ma devo dire parzialmente
insoddisfacente per quanto riguarda il nostro punto di vista.
Mentre ci ha ricordato puntualmente tutti gli aspetti che
riguardano l'attività generale di verifica da parte della Regione
sui requisiti di queste strutture, non abbiamo sentito nulla per
quanto riguarda i controlli a campione, i controlli di verifica in
corso d'opera di questo rapporto, che mi pare siano stati quelli
che hanno provocato l'aprirsi di una vicenda giudiziaria. A me ha
colpito molto, leggendo questa convenzione, l'assenza di un
articolo, di un passaggio puntuale relativo alle facoltà di
controllo in qualsiasi momento da parte dell'USL su queste
strutture. L'ho letta con attenzione, ma non ho trovato nulla; mi
pare singolare che affittiamo delle strutture di alta qualità e di
grande costo, anche perché parliamo di 3.000 euro al giorno se non
ricordo male di onere per la collettività e non ci riserviamo il
diritto di andare a vedere quando c'è un'operazione non
naturalmente durante l'operazione stessa, ma comunque in momenti
collaterali se tutto si svolge nel migliore dei modi. E quel "tutto
si svolge" per noi riguarda l'obbligo del possesso dei requisiti;
lei cortesemente ci dice che è stata ricordata questa obbligazione
che ha la struttura autorizzata nel mantenere questi requisiti, ma
se poi nessuno va a verificarlo? E se la verifica è soltanto, come
mi pare di capire, di tipo generale con una cadenza annuale in
ordine a queste attività, mi pare che una cadenza annuale
pianificata non sia esattamente il modo migliore per "tenere la
briglia corta" rispetto a delle strutture autorizzate, nelle quali
ripeto si svolgeva un'attività così rilevante.
Mi permetto su questa vicenda - naturalmente faranno corso altre
azioni e queste non ci riguardano direttamente, spero almeno che
non riguardino i nostri compiti di legislatori e di indirizzo
generale - di sollecitare il suo Assessorato ad un'introduzione
nelle convenzioni o nei contratti che vengono stipulati e la sanità
privata si sta espandendo, su questo poi in altro momento
ritorneremo in sede di dibattito generale sulla sanità, ma che si
riservi l'ente pubblico una possibilità e che esegua puntualmente
dei controlli su questo! Proprio per evitare che regolarmente...
questo si è già sviluppato la seconda volta nello spazio di pochi
anni, ci troviamo a dover dire: "noi abbiamo però scritto tutto
quello che dovevano fare, sono loro che non lo hanno fatto". Ogni
tanto far sentire un po' il fiato sul collo anche a chi svolge
attività convenzionate o autorizzate non è male. Come dice il
detto:
l'occhio del padrone ingrassa il cavallo
; facciamo in
modo che il cavallo sia in buona salute, quindi interessiamoci da
vicino dello svolgimento di queste attività convenzionate o
comunque autorizzate. Grazie.
