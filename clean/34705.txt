Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2428 del 16 maggio 2012 - Resoconto
OGGETTO N. 2428/XIII - Interrogazione: "Tempistica per la
consegna dei referti delle analisi di laboratorio effettuate presso
l'Ospedale Parini".
Interrogazione
Venuti a conoscenza di gravi disguidi e ritardi nella
consegna ai pazienti dei referti di alcune tipologie di esami di
laboratorio sia presso il nuovo centro analisi dell'Ospedale
"Parini" di Aosta, sia presso le sedi territoriali;
Appreso che, in particolare, tali ritardi riguardano i
risultati degli esami del TSH (l'esame più preciso e accurato per
valutare l'attività della tiroide) e del T4, con i pazienti che da
almeno un mese non riescono ad ottenere i referti di tali analisi,
e che la causa di tale situazione potrebbe essere la mancanza di
alcuni reagenti di laboratorio;
Sottolineata la gravità di tale situazione, che impedisce ai
pazienti di conoscere tempestivamente i referti relativi alle
proprie analisi e conseguentemente di iniziare per tempo eventuali
trattamenti o cure specifiche;
i sottoscritti Consiglieri regionali
Interrogano
la Giunta regionale per conoscere:
1) quale sia la situazione attuale di tempistica della
consegna dei referti delle analisi di laboratorio, e in particolare
degli esiti degli esami del TSH e del T4;
2) quali siano le cause dei gravi disguidi e dei ritardi
nella consegna dei referti ai pazienti registrati a partire dallo
scorso mese di aprile ed entro quanto tempo la situazione dovrebbe
tornare alla normalità.
F.to: Carmela Fontana - Donzel
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda la prima domanda:
"quale sia la
situazione attuale di tempistica della consegna dei referti delle
analisi di laboratorio, e in particolare degli esiti degli esami
del TSH e del T4"
, il laboratorio analisi dell'Ospedale Parini
ha eseguito 2.300.000 esami nel 2011; di questi 32.091 relativi al
dosaggio del TSH e 24.786 relativi al dosaggio del T4 (ormone
tiroideo). Il dato analitico per circa il 95 percento degli esami
viene validato alle ore 14 del giorno stesso in cui è stato
eseguito il prelievo; il medico curante può visualizzare il
risultato il giorno successivo. Alcuni esami come gli INR per la
coagulazione, utilizzati da pazienti in terapia anticoagulante,
vengono faxati dalla segreteria ai vari centri distribuiti sul
territorio entro le ore 13 dello stesso giorno del prelievo.
Per quanto riguarda i disguidi segnalati per la determinazione
del TSH e T4, il 5 aprile 2012 si è trattato di un guasto al
sistema di refrigerazione dei reagenti usati per la determinazione
del TSH e del T4 che non ha consentito di eseguire nei tempi usuali
tali rideterminazioni. I reagenti, ordinati urgentemente lo stesso
giorno, sono pervenuti al laboratorio il 19 aprile a causa del
trasferimento del magazzino centrale della ditta fornitrice dei
reagenti, la multinazionale
La Roche
, senza che la stessa
informasse preventivamente i vari utenti. Quotidianamente
pervengono mediamente 170 richieste di TSH e 126 di T4; pertanto,
in conseguenza della ritardata consegna dei reattivi da parte della
ditta, si sono accumulati 1.500 esami da eseguire. Pervenuti i
reagenti, si è deciso di procedere dando priorità alla
determinazione dei pazienti ospedalieri arretrati, alla routine
quotidiana, e quindi allo smaltimento dell'arretrato dei pazienti
esterni, tutto ciò non procrastinando in nessun modo le altre
attività quotidiane del laboratorio. In data 30 aprile l'arretrato
è stato definitivamente smaltito, grazie alla disponibilità del
personale sanitario ed amministrativo di tutta la struttura.
Naturalmente i dati prodotti sono costantemente monitorati da un
protocollo di gestione della qualità analitica, sia interna che
esterna. Il ritardo in merito al quale è stato richiesto un
chiarimento non si è mai verificato in precedenza, nonostante la
significativa quantità di confezione di reattivo gestito dalla
strutture, pari a 25.580 confezioni del 2011. Quindi si è trattato
di un giorno (il 5 aprile) di disagio; sono stati smaltiti gli
arretrati, ed i tempi per il ricevimento dei referti del TSH e del
T4 sono tornati nella norma. Grazie.
Presidente
- La parola alla Consigliera Carmela
Fontana.
Fontana (PD)
- Grazie Presidente.
Volevo capire cosa era successo perché ho sentito tante
lamentele, ho visto che si è rotta una macchina che ha creato non
pochi disguidi ai pazienti. Speriamo che in futuro non succeda
più...però con le macchine non è che possiamo dire noi come devono
funzionare...speriamo che in futuro non si verifichi più.
Grazie.
