Classificazione
TRASPORTI E VIABILITÀ
Trasporti
Aeroporti



Oggetto del Consiglio n. 127 del 25 settembre 2013 - Resoconto
OGGETTO N. 127/XIV - Interpellanza: "Presentazione di un
piano di sviluppo dell'aeroporto Corrado Gex per l'individuazione
di nuovi collegamenti aerei tra Aosta e altri scali nazionali ed
esteri".
Presidente -
Per l'illustrazione, la parola alla
collega Fontana.
Fontana (PD-SIN.VDA)
- Grazie Presidente.
Considerato che permangono problemi nell'attivazione dei voli di
linea dall'aeroporto Corrado Gex, riteniamo che, per una regione
turistica come la Valle d'Aosta, un aeroporto funzionante
dimensionato alle esigenze della regione, ben integrato alle
esigenze del volo turistico e del volo a vela, sia essenziale per
lo sviluppo del settore e fondamentale per incrementare le presenze
ed i soggiorni turistici. Per rispondere alle esigenze sopra
ricordate, si rende necessario un piano di sviluppo dell'aeroporto
Corrado Gex, il tutto in un'ottica di piena sostenibilità e
compatibilità ambientale ed economica. Chiediamo all'Assessore
competente:
"se intenda presentare nelle commissioni consiliari
competenti un piano di sviluppo dell'aeroporto Corrado Gex, che
individui i progetti per i nuovi collegamenti aerei tra Aosta e
altri scali nazionali ed esteri, in un'ottica di sostenibilità
ambientale ed economica con l'obiettivo di incrementare le ricadute
positive per il turismo regionale"
. Grazie.
Presidente
- Grazie. Per la risposta, la parola
all'Assessore Marguerettaz.
Marguerettaz (UV)
- Ringrazio la collega Fontana per
l'interpellanza e comunico fin da adesso la disponibilità a venire
in commissione e che riprendiamo il programma di investimenti, il
master plan
...che erano stati approvati e che sono alla base
per fare una valutazione complessiva. Sarei anche disponibile, ma
non voglio ovviamente suggerire io l'agenda alla commissione, ma
sarebbe anche interessante convocare - e credo siano disponibili,
io ho già avuto modo di incontrarli - i soggetti, la società che si
è aggiudicata il volo Aosta-Roma, che in questo momento è finito in
paludi che a noi appaiono incomprensibili. Abbiamo avuto modo di
scrivere una nota abbastanza dura al Ministro Lupi, perché è
assolutamente incomprensibile questo comportamento! Ovviamente,
oltre a scrivere, abbiamo preso contatto e ci hanno assicurato - a
parole, non ci hanno ancora scritto nulla - che cercheranno di
risolvere il prima possibile questa
impasse
, però le volevo
anticipare che questa società è assolutamente disponibile a
prendere in esame collegamenti da e per località, che hanno un
interesse. Ovviamente abbiamo già avuto modo di parlare con la
collega Fontana, mi pare che addirittura a Bolzano facciano dei
collegamenti con Crotone, quindi fanno dei collegamenti, ma li
fanno anche con altre località internazionali. Rispetto a questo,
hanno già preso contatto anche con soggetti che hanno degli
interessi per organizzare voli di questo genere, tipo il casinò,
tipo la Confindustria, la Camera di commercio, quindi stanno
allargando una serie di orizzonti e hanno dimostrato di essere
molto disponibili. Credo quindi che, nell'ambito di questa
valutazione, anche l'audizione di questo soggetto, ovviamente
preparato, possa essere di interesse e dare un contributo.
Presidente
- Grazie. Per la replica, la parola alla
collega Fontana.
Fontana (PD-SIN.VDA)
- Ringrazio l'Assessore per la
disponibilità. Magari fin da adesso può prendersi lei l'impegno,
così quando convochiamo la commissione ci sono anche loro, così non
si perde tempo, almeno chiariamo questa situazione e speriamo che
si risolva nel migliore dei modi possibili. Grazie.
Presidente
- Grazie. Punto 39 all'ordine del giorno.
