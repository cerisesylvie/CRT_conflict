Classificazione
EDILIZIA
TRASPORTI E VIABILITÀ
Trasporti



Oggetto del Consiglio n. 694 del 10 giugno 2021 - Resoconto
OGGETTO N. 694/XVI - Interpellanza: "Interlocuzioni con RFI
per verificare la possibilità di deroga al divieto di edificazione
in prossimità della ferrovia".
Bertin (Presidente) -
Punto n. 34 dell'ordine del giorno.
Per l'illustrazione, ha chiesto la parola il collega Distort, ne ha
facoltà.
Distort (LEGA VDA) -
La presente interpellanza riporta
all'attenzione dell'Aula al tema della ferrovia, ma con uno spirito
diverso rispetto alle mie precedenti iniziative sul tema legate
allora più a questioni valutative, a riflessioni. Oggi invece
questa iniziativa vuole percorrere la dinamica del semplice atto
ispettivo e di pura valenza urbanistica.
Mi sono giunte diverse segnalazioni dal territorio a opera di
colleghi progettisti, di proprietari di terreni rientranti nella
fascia di rispetto della ferrovia, che sollevano una recente
difficoltà a ottenere le deroghe da parte dell'Ente proprietario
della ferrovia per la realizzazione di interventi edili all'interno
della fascia di rispetto prevista.
Per precisare e per inquadrare il problema, ricordo che con il
DPR n. 753 del 11 luglio 1980 si prevede che lungo i tracciati
delle linee ferroviarie è vietato costruire, ricostruire o ampliare
edifici o manufatti a una distanza minore di 30 metri dal limite
della zona di occupazione della più vicina rotaia, così come
recepito dalla legge n. 11/1998 all'articolo 43. Tuttavia, in base
alla giurisprudenza esistente, il divieto di edificabilità in
questione consiste in un vincolo, così come lo definiscono i
giuristi, di inedificabilità relativa con la possibilità di
edificazione in deroga, mediante riduzione della zona di rispetto
nei casi in cui - dice il testo - "la sicurezza pubblica, la
conservazione delle ferrovie, la natura dei terreni e le
particolari circostanze locali lo consentano", come chiaramente
stabilisce l'articolo 60, comma 1, del medesimo DPR n.
753/1980.
Alla luce di questo assetto normativo, ritorno e ribadisco il
problema. Dalle segnalazioni che trasmettono diversi proprietari di
beni immobiliari, sia terreni che fabbricati posti nel territorio
regionale e interferenti con la fascia di rispetto di 30 metri
dalla più vicina rotaia, pare che, contrariamente alle
consuetudini, recentemente - parlo di un dato che non posseggo, ma
questo risulta quanto meno nell'arco dell'ultimo anno, se non poco
di più - questa disponibilità da parte delle Ferrovie di rilasciare
autorizzazione in deroga sia costantemente negata. A questo punto
le attività all'interno delle fasce di rispetto, le attività
edilizie sono impedite al 100 percento.
Allora, alla luce di queste considerazioni, esplicito le domande
dell'interpellanza: innanzitutto chiedo "se risulta confermata -
questo è l'atto ispettivo, il tema riportato - la sopra descritta
prassi di diniego sistematico o se invece sussistano condizioni di
ammissibilità di interventi in deroga e, in caso, quali", magari
non è negata al 100 percento, ma si sono ridotti i parametri,
diciamo le dinamiche di concessione di deroga.
Secondo quesito: "in caso di confermata prassi di diniego
sistematico o di limitazione nel rilascio di deroghe rispetto alle
consuetudini verificate negli anni trascorsi, come intenda
procedere il Governo regionale, in interlocuzione con l'Ente
gestore della ferrovia, per sostenere gli interessi dei propri
cittadini nei confronti dell'Ente ferroviario stesso".
Presidente -
Per la risposta, ha chiesto la parola il
Presidente della Regione, ne ha facoltà.
Lavevaz (UV) -
È una fattispecie molto tecnica che non
era a mia conoscenza, quindi leggerò la risposta preparata dagli
uffici.
Prima domanda: "se risulta confermata la sopra descritta prassi
di diniego sistematico o se sussistano condizioni di ammissibilità
di interventi in deroga e, in caso, quali". Gli uffici regionali
sono stati interessati in merito ad alcune singole problematiche
connesse alle autorizzazioni edificatorie in fascia di rispetto
ferroviaria perlopiù legati a interventi collocati lungo la tratta
Aosta/Pré-Saint-Didier. A seguito di tali sollecitazioni, gli
uffici della Regione hanno interloquito con RFI in merito alla
possibilità di ricevere le linee guida utilizzate per la
definizione delle autorizzazioni in deroga, ex DPR n. 753/1980, per
interventi in fascia di rispetto ferroviario in modo da poter
essere di supporto agli utenti che si interfacciavano con gli
uffici di RFI. RFI ha segnalato di essersi dotata di linee guida
interne, non divulgabili ma ha anche evidenziato che in linea di
massima c'è stato un generale irrigidimento a livello centrale
nella concessione di deroghe, sottolineando comunque che le singole
situazioni devono essere valutate caso per caso.
Seconda domanda: "in caso di confermata prassi di diniego
sistematico o di limitazione nel rilascio di deroghe rispetto alle
consuetudini verificate negli anni trascorsi, come intenda
procedere il Governo regionale, in interlocuzione con RFI, per
sostenere gli interessi dei propri cittadini nei confronti
dell'Ente ferroviario". L'Amministrazione regionale, in occasione
di alcuni incontri, ha già evidenziato a RFI come questo
irrigidimento rischi di creare delle problematiche nella gestione
urbanistica del territorio valdostano in cui la fascia di rispetto
può diventare estremamente vincolante vista la conformazione di
fondovalle. È stata inoltre sottolineata l'importanza che le
valutazioni in merito alle deroghe vengano effettuate a livello
locale e non centralizzato, proprio per tener conto della
peculiarità del territorio. Così com'è stato anche evidenziato che
la disponibilità di informazioni sui procedimenti ed eventualmente
sull'approccio adottato rispetto a specifiche tipologie di
intervento come, per esempio, nuove costruzioni, aumento di altezza
o di volumetria, per fare qualche esempio, potrebbe consentire di
filtrare a priori alcune casistiche e di configurare correttamente
le istanze riducendo i tempi del procedimento a beneficio dei
cittadini valdostani e della stessa RFI.
Non potendo intervenire direttamente in merito, data la
competenza esclusiva di RFI, non è stato possibile fino ad oggi
acquisire informazioni significative da RFI, né dagli uffici
regionali fornire un supporto concreto agli utenti. Va evidenziato
che per la Regione non è semplice sempre interloquire sulle singole
pratiche con RFI, che esercita funzioni di sua esclusiva
competenza.
Presidente -
Per la replica, ha chiesto la parola il
consigliere Distort, ne ha facoltà.
Distort (LEGA VDA) -
Grazie presidente Lavevaz per la
risposta, quindi conferma questo fatto... comunque mi permetto di
condividere con lei, Presidente... vede, il ruolo dell'opposizione
che raccoglie informazioni e stimola il Governo... ovviamente non
c'è spazio dal punto di vista del Regolamento, del "funzionamento"
dell'interpellanza... lei non ha più la possibilità di intervenire,
però mi sorge spontanea una domanda: ma se non avessimo evidenziato
il tema noi come opposizione, come gruppo Lega, saremmo andati
avanti in questo modo senza che l'Ente pubblico ne prendesse atto e
prendesse dei provvedimenti, lasciando i nostri cittadini in balìa
di queste mutate tendenze dell'Ente RFI. Mi permetta di dire questo
a tutti gli effetti... di evidenziarlo non certo come un elogio,
però comunque è abbastanza triste che si debba arrivare a
un'iniziativa dell'opposizione per scoprire qualcosa che
diversamente non si sarebbe scoperto, comunque perlomeno abbiamo
individuato il problema.
Lei ha detto che le interlocuzioni sono già avvenute, si sono
già messe in atto, non è facile interloquire con RFI. Certo non è
facile per i cittadini valdostani che sono proprietari di beni
immobiliari a ridosso della ferrovia e che sono collocati in zona
edificabile dato che hanno una destinazione d'uso che determina poi
il pagamento delle varie tasse e tributi relative alle loro
rispettive proprietà. Si trovano con una penalizzazione perché
pagano secondo criteri che provengono dalla destinazione d'uso
urbanistica, poi però si trovano delle limitazioni. I vincoli,
chiaro, esistono sulle fasce di rispetto nell'ambito della
ferrovia, come altri limiti e come altri vincoli, non è una novità,
il vincolo è comunque sempre qualcosa di estremamente delicato. Il
vincolo mette il rapporto tra l'Ente pubblico e il privato
cittadino sempre in una situazione di conflittualità e soprattutto
una conflittualità in cui emerge proprio una differenza di
trattamento perché chi ha una proprietà all'interno di un'area con
una certa destinazione urbanistica, ma non ha questo vincolo, si
trova in condizioni simili dal punto di vista della tassazione
rispetto ad altre che invece hanno vincoli, quindi la situazione è
estremamente delicata.
Detto questo, da parte nostra veramente c'è l'invito a questo
punto alla massima attenzione e da parte mia e da parte del mio
gruppo ci sarà l'impegno a monitorare l'attività del Governo in
modo tale che siano messe in campo tutte le risorse possibili
indipendentemente dal fatto che, com'è chiaro, sono difficili le
interlocuzioni con RFI.
