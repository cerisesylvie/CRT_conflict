Classificazione
CASA DA GIOCO



Oggetto del Consiglio n. 3933 del 18 settembre 2024 - Resoconto
OGGETTO N. 3933/XVI - Interpellanza: "Scelta del percorso per
definire il futuro del Casino de la Vallée S.p.A. alla luce dello
studio promosso dalla Finaosta S.p.A.".
Bertin (Presidente) -
Riprendiamo i lavori. La Conferenza
dei Capigruppo ha deciso, a seguito di una richiesta, di iniziare i
lavori di domani pomeriggio alle ore 15:30 per permettere la
partecipazione al funerale che si svolgerà nel comune di
Issime.
Punto n. 34. Ha chiesto la parola il consigliere Aggravi, ne ha
facoltà.
Aggravi (RV) -
Perdonatemi se nella premessa farò
un'elencazione di date, ma è giusto fare un po' il punto della
situazione prima di arrivare alle domande. Io partirei dall'ottobre
2022 quando nel DEFR veniva definito l'obiettivo di condurre uno
studio finalizzato a individuare la
governance
in futuro
della Casino de la Vallée dopo la procedura concordataria.
Nell'anno successivo nel nuovo DEFR, quindi passiamo dal DEFR
2023-2025 al 2024-2026, viene riproposto l'obiettivo, in
particolare viene data indicazione dell'incarico a Finaosta,
incarico che viene dato con la delibera di Giunta 744/2023 e che
all'epoca prevedeva un termine di consegna del 30 di novembre. Nel
febbraio 2024 lo studio, che è appunto datato 21 febbraio 2024,
viene sostanzialmente concluso dal primario
network
di
consulenza. Nel luglio 2024 lo studio viene consegnato in IV
Commissione da parte della Presidenza e poi trasmesso con una
comunicazione del Presidente della IV Commissione. Il 2 agosto
successivo viene prevista in audizione la presentazione dello
studio con la presenza del referente della società, con il
Presidente, c'è stata l'occasione di poter analizzare lo studio e
capire appunto quali fossero gli elementi principali. In quella
sede - poi ci tornerò - si era proposto di fare delle ulteriori
audizioni per comprendere un po' meglio alcuni passaggi che erano
stati rappresentati in presentazione dello studio, ma la
Commissione ha ritenuto di non darne corso, ma ci tornerò
successivamente.
Arriviamo alla premessa di quest'interpellanza, il 23 agosto
scorso si apprende da notizie di stampa, richiamate appunto nelle
premesse, che è stato dato un incarico sempre allo stesso network
di consulenza di procedere con la redazione del piano industriale
post
concordato. A fronte di questa notizia, è stata
presentata dal sottoscritto il 26 agosto quest'interpellanza per
cercare di comprendere - per l'appunto al netto di tutta questa
consequenzialità di date che non è stata rappresentata a caso, ma
cerca di dare contezza dall'origine in avanti del percorso che si è
dato - in sintesi quali fossero le intenzioni del Governo
regionale, in particolare sul futuro della Casino de la Vallée.
Infatti la prima domanda che si pone è per conoscere "se la scelta
di predisporre un piano industriale per il periodo 2025-2029 - cito
i passaggi dell'articolo - "che indirizzi lo sviluppo delle
attività del quinquennio e che costituisca un riferimento
indispensabile nella ricerca di possibili nuovi assetti di governo
della società e di collaborazioni con soggetti terzi investitori"
da parte della società sia stata condivisa con il Governo regionale
e i suoi rappresentanti/referenti ovvero anche direttamente con la
Presidenza della Regione". È ovvio che il 26 agosto 2024 ci mancava
un pezzo, perché effettivamente l'11 settembre scorso è stato
scaricato, come si dice in gergo, il nuovo documento di economia e
finanza 2025-2027 in cui si riporta il passaggio che poi mi ha
permesso di comprendere un po' meglio anche da dove nascessero
alcune pezzi delle dichiarazioni, alcuni pezzi di quell'articolo -
e per questo la seconda domanda chiedeva "che cosa intenda dire
l'Amministratore unico con l'espressione "costituisca un
riferimento indispensabile nella ricerca di possibili nuovi assetti
di governo della società e di collaborazione con terzi
investitori"" -, perché all'epoca non mi era prettamente chiaro. Ho
poi letto il DEFR che è stato scaricato e che poi sarà oggetto di
ulteriore lavoro in Commissione e poi in Consiglio, infatti
l'obiettivo, che di fatto è quello che nasce dall'ottobre 2022...
riporta al suo interno il terzo
step
, quindi quello
successivo poi allo studio e anche al parere giuridico. Non va
dimenticato che c'è anche quel pezzo in cui si afferma che tra le
varie soluzioni perseguibili è ritenuta preferibile l'alternativa
che prevede un gestore terzo mediante selezione competitiva. Di
fatto, la domanda n. 1 ma anche la domanda n. 2 trovano risposta
poi in quello che è stato pubblicato l'11 settembre.
Domanda 3: "se la Casino de la Vallée ovvero il suo azionista di
riferimento intenda chiedere approfondimenti a fronte di quanto
emerso nell'ambito dello studio già citato su temi quali, a titolo
di mero esempio, le linee guida di ampliamento dell'offerta di
gioco, i punti evidenziati nel parere legale (tra cui per l'appunto
la "percorribilità" dal punto di vista amministrativo nel caso
dell'affidamento della gestione in concessione), eccetera"; forse
di questo passaggio posso dire che non ho ancora avuto risposta
dalla lettura del DEFR, quindi è una domanda ancora valida al
100%.
Quarta domanda: "se e quale percorso di scelta (a fronte di
quelli proposti) intenda porre in essere il Governo regionale per
definire il futuro della Casino de la Vallée". A tale domanda, che
si legava alla seconda, in parte di fatto ho avuto risposta
leggendo il DEFR.
Per concludere, perché è giusto dare contezza di quello che ho
detto all'inizio, le proposte di audizione, che a questo punto si
faranno un pochettino più consistenti probabilmente anche a fronte
dell'esame del DEFR, non erano tanto legate a delle considerazioni
ultronee rispetto a quelle che erano state rappresentate, bensì si
voleva proprio capire, dal punto di vista più amministrativo, più
del legislatore, più dell'azionista, quali potevano essere le
procedure e i percorsi, che, in caso di scelta di un percorso
piuttosto che un altro, l'Amministrazione regionale avrebbe dovuto
mettere in atto. Questo fa il paio con l'ulteriore passaggio che
nel DEFR viene citato, ovvero il passaggio in cui, oltre a dire che
la preferibilità dell'alternativa è quella della gestione terza, si
dice anche: "Si inizierà il lavoro per l'analisi di dettaglio delle
modifiche normative del nuovo disciplinare di concessione, delle
modalità più appropriate per l'adozione della selezione competitiva
e per le procedure che possono portare alla piena attuazione del
percorso". La nostra richiesta di audizione era legata un po' a
questo, cioè capire, a fronte di quella che era stata la
presentazione in Commissione, quali potevano essere le ricadute in
particolare legate ai percorsi amministrativi legislativi che si
sarebbero dovuti mettere in atto.
Detto questo, la richiesta rimane ancor più valida a fronte
anche di quanto rappresentato all'interno del DEFR, adesso, in
particolare sulla terza domanda, visto che alle altre due
sicuramente il Presidente mi darà una risposta esaustiva su tutti e
quattro i quesiti, però alcune sono già state in qualche parte
"spoilerate" dagli eventi.
Presidente -
Per la risposta, la parola al Presidente
della Regione.
Testolin (UV) -
Ringrazio intanto il collega Aggravi per
una disamina molto puntuale, che ci dà anche modo di confermare
delle informazioni che in qualche modo sono già state acquisite e
di darne conferma per quello che sono state "spoilerate" - per
usare un termine che ha usato lui - in precedenza rispetto alla
presentazione di quest'interpellanza.
Per quanto riguarda la prima domanda, è noto che la gestione
della Casino de la Vallée è stata in questi anni indirizzata
squisitamente dal piano industriale presentato con la domanda di
concordato, quindi non c'erano grossi margini di manovra. La
procedura di concordato si concluderà, come tutti sanno, il 31
dicembre del 2024 ed è prevista la definizione della parte della
Casino stessa di un piano industriale per il periodo 2025/2029, che
dalla stessa è ritenuto opportuno perché potrà costituire un
documento di riferimento per la gestione della programmazione delle
attività future, che esse siano gestite in continuità o non in
continuità, ma dovranno tenere conto anche dei rapporti e delle
valutazioni che saranno espressi dalla proprietà. La Presidenza -
per chiudere la domanda così come era impostata - è stata non
formalmente informata dell'intenzione per l'affidamento
dell'incarico alla società di consulenza Ernst & Young che
svolgerà questo tipo di attività.
Per quanto riguarda la seconda domanda, l'Amministratore unico
specifica come il piano industriale della società, in quanto
contiene gli elementi essenziali che caratterizzano il suo profilo
economico-finanziario, consentirà una valutazione della consistenza
e delle prospettive del complesso aziendale da parte dei soggetti
interessati a investire nella stessa sia che questo avvenga in
continuità con l'attuale modello di
governance
, sia che
questo avvenga nel quadro di un nuovo modello che possa coinvolgere
eventualmente i soggetti terzi e privati. Come dicevo prima, sono
delle attività che vanno un po' gestite in simbiosi rispetto a
quello che dovrà essere un percorso e a quella che dovrà essere
un'ipotesi di piano industriale.
Per quanto riguarda la terza domanda, il piano industriale della
società potrà fornire con le sue redazioni utili analisi relative
ai profili produttivi e commerciali in conformità con le linee di
indirizzo di gestione futura, mentre sarà l'Amministrazione
regionale, tramite Finaosta, a condurre gli ulteriori e opportuni
approfondimenti principalmente legali, perché sono poi quelli che
sono stati oggetto anche di attenzione durante la disamina della
prima verifica svolta tramite Finaosta, relativi al mutamento degli
assetti di gestione propedeutici anche alla redazione di un
percorso di ricerca e di identificazione del soggetto per una
concessione traslativa e alternativa alla gestione in continuità.
Ci saranno quindi da fare quegli approfondimenti che anche nella
presentazione del piano da parte della società che era stata
incaricata da Finaosta sono emersi come delle situazioni da
ulteriormente analizzare per poi poter sviluppare un bando o quello
che sarà il percorso che l'ulteriore affinamento dovrà portarci a
fare.
La quarta domanda evidenzia come il Governo regionale - e si
evince dalla precedente risposta - ha già espresso il suo interesse
e anche in continuità rispetto a quello che è emerso anche dagli
organi di informazione per una gestione dell'azienda che coinvolga
soggetti terzi. I dettagli operativi e gli elementi di garanzia
della praticabilità del percorso dipenderanno dagli approfondimenti
che saranno avviati con la collaborazione di Finaosta di consulenti
aziendali e legali a valle della conclusione dell'iter del DEFR che
ha tracciato il percorso, quindi nel quadro consolidato del
programma regionale così come è giusto che avvenga.
Presidente -
Per la replica, la parola al consigliere
Aggravi.
Aggravi (RV) -
Ringrazio il Presidente per la risposta.
Alcune considerazioni: posto un principio che ritengo importante -
e non vorrei essere frainteso ma dico una cosa banale -,
quest'azienda più resta o in prospettiva sarà distante dalla
politica meglio è per tutti.
Detto questo, io mi auguro, e sicuramente verranno fatti gli
opportuni approfondimenti, in particolare anche di natura legale,
perché abbiamo avuto anche modo, leggendo i documenti, di
comprendere che, per certi versi, il parere legale ha quasi degli
elementi più importanti. Non voglio sminuire l'altra parte, però,
se non si sa quello che si può fare, è inutile fare delle
valutazioni, perché uno può anche immaginare di essere in uno Stato
dove la legislazione è ben diversa, ma non lo siamo, quindi
dobbiamo giustamente capire quello che si può fare; come sarà bene
comprendere anche il futuro ruolo tra la gestione, la vigilanza e
il controllo, che sono tre termini non di poco conto.
Mi auguro però anche che ci siano, al di là della modalità di
eventuale concessione o di procedura competitiva e quant'altro,
degli ulteriori approfondimenti, lo dico soprattutto sul piano
industriale, per cui oggettivamente mi trovo un po'... Penso che il
processo di simbiosi che citava il Presidente sia un po' complesso,
perché fare un piano industriale senza avere chiaro dove sto
andando oggettivamente lo vedo molto complesso, però, avendo
lavorato per un
network
di consulenza, so che i consulenti
tutto possono risolvere.
Detto questo, io mi auguro che ci siano anche degli
approfondimenti dal punto di vista dei contenuti di alcuni passaggi
che sono rappresentati nello studio. Faccio un esempio per tutti,
che è stato, tra l'altro, oggetto di discussione: si è molto
parlato della reintroduzione o comunque dello sviluppo dello
chemin de fer
durante la presentazione dello studio. Un
passaggio che non è di poco conto potrebbe essere valutare quanti
competitor
inseriti nel Pirgroup, quindi nel gruppo di
confronto dello studio, oggi hanno nella loro offerta di gioco lo
chemin de fer
, per comprendere effettivamente appieno se
l'analisi di confronto con i competitor
è completa, ma lo
dico perché giustamente uno studio di quel tipo aveva anche un
obiettivo prioritario di identificare delle soluzioni percorribili,
però, dal punto di vista della gestione più spicciola, che non va
sottovalutata, forse delle analisi in più devono essere fatte,
perché oggettivamente sono state fatte delle considerazioni, almeno
a mio giudizio, un po' troppo semplificate, ma lo dico pro futuro e
soprattutto sperando che questi approfondimenti vengano fatti.
Si tenga anche conto di un'altra questione proprio riguardo al
fatto di andare a definire oggi un piano industriale, che, per
carità, può essere aperto e può essere modificabile, perché se io
ipotizzo di dare in gestione a un terzo un certo tipo di attività,
dovrò anche comprendere come lui pensa nell'ambito della gara di
gestirlo, quindi è un pochettino più complicato, ma so che chi mi
ha risposto non pensa che non sia complicato. Mi auguro che le
valutazioni siano complete e soprattutto tengano conto di tutta una
serie di passaggi, altrimenti ci possiamo dare un piano industriale
che poi però alla fine non è coerente o non è congruente a quello
che poi sarà il futuro e alla gestione futura della Casa da
gioco.
È ovvio che, per quello che riguarda invece le eventuali
modifiche normative e del disciplinare, ritengo che, come
legislatori, qualche approfondimento, anche da parte delle
strutture dell'Amministrazione, possa essere più che necessario per
capire meglio e per avere maggior contezza di quello che poi
succederà, perché sappiamo che ci sono stati anche dei passaggi
molto rapidi e veloci su questo tema, cosa che non sempre è
positiva, lo dico anche qua in ottica collaborativa e nel
futuro.
Vedremo quali saranno i prossimi passi, vedremo anche come verrà
"messo a terra" il percorso ipotizzato nell'aggiornamento
dell'obiettivo del DEFR e vedremo se ci sarà la possibilità di fare
opportuni approfondimenti, utili a salvaguardare una gestione di
cui l'Amministrazione regionale sicuramente può beneficiare, perché
è un'azienda che comunque ha dimostrato che, se gestita in una
certa maniera o comunque con certi canoni, dà de risultati e questo
l'ha dato anche se il settore del gioco sappiamo essere in forte
crisi.
