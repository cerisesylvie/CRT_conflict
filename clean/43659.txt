Classificazione
ISTRUZIONE PUBBLICA
Personale docente e non docente



Oggetto del Consiglio n. 880 del 23 settembre 2021 - Resoconto
OGGETTO N. 880/XVI - Interrogazioni: "Motivo del ritardo
della pubblicazione delle graduatorie dei docenti supplenti e della
loro conseguente nomina" e "Situazione relativa all'assegnazione
delle cattedre al personale docente delle scuole valdostane" e
interpellanza: "Risoluzione delle criticità connesse all'utilizzo
della piattaforma informatica per insegnanti e studenti".
Bertin (Presidente) -
Punto n. 41, che sarà discusso
insieme alle interrogazioni relative ai punti 15 e 16 dell'ordine
del giorno, pertanto dopo l'illustrazione della consigliera
Spelgatti e la risposta dell'Assessore, seguiranno le repliche
dell'interpellante e dei due interroganti. Per l'illustrazione, la
consigliera Spelgatti.
Spelgatti (LEGA VDA) -
Vede, Assessore, ieri ci siamo
lasciati con la sua risposta in relazione alla Cittadella, risposta
che avevo trovato molto equilibrata per cui insomma oggi affrontavo
il tema con una discreta rilassatezza e di buon umore, ma questa
mattina partiamo molto male. Partiamo molto male perché, come al
solito, il suo approccio - che ho visto già varie volte sui
giornali e che oggi si è permesso di nuovo di riportare in aula -in
relazione alla mancanza di rispetto che lei ha nei confronti di
tutte le persone che per mille ragioni differenti non intendono
vaccinarsi, è dal mio punto di vista inaccettabile, perché
etichettare come No-vax coloro che per mille ragioni differenti
decidono o non vogliono o non possono sottoporsi al vaccino e dire
che a leggere le chat "C'è da mettersi le mani nei capelli", allora
io le rispondo che da mettersi le mani nei capelli ce l'hanno i
professori, ce l'hanno gli insegnanti tutti, ce l'hanno gli alunni,
ce l'hanno i genitori degli alunni per come lei ha gestito l'inizio
della scuola. E quindi iniziamo.
Letto un articolo apparso su un quotidiano locale in data
09.09.2021, in cui veniva denunciato il fatto che a sei giorni
all'inizio dall'anno scolastico le graduatorie degli insegnanti
sono ancora per aria, le cattedre da coprire sono 494, e questo sei
giorni prima dall'inizio della scuola; atteso che nell'articolo
medesimo viene riportato come punto di criticità quello della
piattaforma di insegnanti e studenti che avrebbe ridotto il tempo a
disposizione per le graduatorie e richiamato anche il problema che
noi abbiamo già avuto in relazione al bonus della carta del
docente, e poi si capirà il perché anche in futuro, chiediamo
all'Assessore competente quali siano le criticità emerse sulla
piattaforma informatica per insegnanti e studenti e che cosa si
intende fare per risolverle.
Poi c'è il contenuto dell'interrogazione. Sempre
nell'interrogazione si riporta il medesimo articolo: "A sei giorni
dall'inizio dell'anno scolastico le cattedre sono 494" e
nell'articolo si legge, a domanda puntuale del giornalista:
"Significa che lunedì gli studenti si troveranno di fronte a
cattedre vuote?", risposta sua, ferrea: "Proprio no, entro il 13 i
posti saranno assegnati" e poi, sempre nello stesso articolo,
risulta che all'affermazione degli insegnanti "Mai così
disastroso", l'Assessore rispondeva: "Assicuro: nulla di
drammatico, nessuno studente rimarrà senza insegnante".
Per questo io le chiedevo la fotografia puntuale del numero di
cattedre effettivamente ricoperta alla data del 13 di settembre,
non mi dica i giorni successivi, io voglio sapere il 13, visto che
lei ha detto che per il 13 tutto sarebbe stato a posto e nessun
studente sarebbe rimasto senza insegnante! Quindi voglio sapere il
numero di cattedre effettivamente ricoperto alla data del 13, il
numero di quelle rimaste scoperte, sempre nella stessa data,
suddividendo i dati per ogni istituto e il dato complessivo del
numero di cattedre ricoperte, di quelle rimaste scoperte alla data
del 13 e inoltre se fosse a conoscenza del complesso iter che gli
istituti devono porre in essere dopo la pubblicazione delle
graduatorie per arrivare all'assegnazione effettiva, perché, vede,
con un'affermazione del genere fatta a sei giorni dall'inizio delle
scuole le possibilità sono due: o lei, con una arroganza che spesso
la contraddistingue: vedo nell'atteggiamento la mancanza di
rispetto nei confronti di tutte le persone che per mille ragioni
decidono di non vaccinarsi, soprattutto tenendo presente che è una
possibilità data dalla legge: che ci si può vaccinare o ci si può
sottoporre a tampone però è una possibilità che hanno.
Allora lei o a sei giorni dice: "Tutto a posto" sapendo
benissimo che non sarebbe stato tutto a posto e sperando che poi,
per qualche ragione misteriosa, il tutto non sarebbe saltato fuori,
oppure lei non ha idea di che cosa stia facendo come Assessore
all'istruzione, perché evidentemente non ha idea di che cosa devono
fare poi tutti gli istituti per riuscire concretamente a far sì che
i professori siano assegnati, che ci siano tutti gli orari e tutto
quanto e che quindi poi effettivamente i professori siano in
classe.
E allora inizio a leggere. Le do già io parte la risposta,
perché in parte la risposta l'ho presa dai giornali, non la dico
io. Il 13 aspettavo con ansia di vedere come fosse andata, se
l'Assessore avesse effettivamente avuto la bacchetta magica e in
sei giorni tutto fosse stato risolto.
"Scuola: mancano oltre 200 supplenti, il rientro in classe è a
orario ridotto" - leggo a random - "La situazione dovrebbe
risolversi entro lunedì 20 settembre" - e non è stato - "con la
conclusione delle nomine degli insegnanti" - ma non è finita -
"toccherà poi ai dirigenti scolastici coprire eventuali posti
vacanti attraverso le MAD, messa a disposizione di personale fuori
graduatoria che si propone in modo autonomo per la supplenza".
Dopodiché altro articolo di giornale: "bilancio della prima
giornata", vado sui vari istituti, uno dice: "La situazione è
tamponata ma in realtà a Brusson più della metà dei docenti assente
a causa del ritardo delle nomine".
Dopodiché abbiamo visto anche tutta la protesta simbolica fatta
sotto Palazzo regionale: le immagini della protesta simbolica
promossa dai precari della scuola, l'invito, fino alle 19, a
dirigenti scolastici, genitori e alunni e semplici cittadini a
lasciare la matita spezzata, per simboleggiare cosa si è rotto
nella scuola, e un quaderno, per scrivere insieme la nuovo storia
della scuola, tutto questo è stato fatto per accendere i riflettori
sulla mancata nomina dei supplenti in tempo per l'inizio delle
lezioni".
Noi una protesta di questo tipo non l'avevamo mai vista.
"Dirigenti scolastici così costretti a organizzarsi riducendo
gli orari di frequenza della prima settimana" - e non solo -
"Chiedendo ore di lavoro aggiuntive ai docenti in servizio o ad
attingere alle chiamate dirette. L'esercito dei precari che è
all'ordine del centinaio solo in Valle d'Aosta è destinato a sapere
da un giorno all'altro dove insegnerà, in una prima media come in
una quinta superiore, a Courmayeur come a Gressoney, come se per
ciascuno di noi non fosse importante sapere per tempo chi saranno i
propri ragazzi, di cosa avranno bisogno e ciascuno nella propria
specificità". "Difficoltà grosse derivano dalla mancanza di
insegnanti", altro articolo, "Liceo scientifico Bérard"... - vado
veloce perché il tempo stringe - "Ci mancano parecchi professori,
abbiamo 57 insegnanti e ne mancano altri 17: ITPR con 49 persone in
meno orario ridotto con 49 docenti in meno di cui 8 di sostegno:
anche noi abbiamo dovuto ridurre l'orario di frequenza. Alla San
Francesco 15 cattedre scoperte". Il liceo classico: "Quest'anno
siamo divisi su sei sedi tra tutte le Istituzioni, non abbiamo
insegnanti, non ci saranno neanche i pomeriggi per l'artistico e il
musicale perché non sappiamo come coprirli". Poi al Manzetti altro
articolo: "Manca il 40% degli insegnanti, mancano più di 40
insegnanti sul diurno e 30 sul serale, alcuni sono gli stessi ma
parliamo almeno di 60 persone". E poi un articolo interessante dal
titolo: "Tutti abbiamo vissuto l'euforia dei primissimi giorni di
scuola, a nostro figlio questo è negato". Vado solo per pezzetti
perché sennò non ho il tempo: "Sono iscritto al terzo anno della
scuola secondaria di primo grado ma non ci posso andare. Ho diritto
a un insegnante di sostegno, a un operatore di sostegno che mi
aiutino a compiere quelle azioni che in autonomia non riesco a
fare. Oggi non inizio la scuola perché tali figure non sono state
nominate". E i genitori dicono: "Nessuno ci ha avvisati, fino a
venerdì 10 siamo stati in attesa di sapere chi sarebbe stato
l'insegnante di sostegno per poter fare come ogni anno un incontro
preliminare per insegnargli come aiutarlo a muoversi e a utilizzare
gli ausili in dotazione". Taglio tutto: "È questa l'inclusione
degli alunni disabili nella scuola valdostana?".
Oppure un altro articolo: "Un altro anno così non ce lo
meritavamo proprio. Lavorare con il clima di tensione creato dal
Governo nel mondo della scuola con il sovraccarico gestionale del
controllo del Green Pass, senza ancora sistema informatizzati
adeguati per farlo". E dice: "Non se lo meritavano gli studenti, i
ragazzi in particolare su cui la pandemia ha pesato tantissimo
negli ultimi 18 mesi. Loro che si aspettavano qualche novità e
cambiamenti in più, magari degli spazi all'aperto, nuove aule,
invece riprendiamo a settembre più o meno come ci eravamo lasciati
a giugno", quindi non è cambiato assolutamente niente.
La lascio rispondere e poi procederò in replica sull'altro
pezzo.
Presidente -
Risponde l'Assessore all'Istruzione,
risposta che comprende anche le interrogazioni 15 e 16.
Caveri (VdA Unie) -
Cercherò di ricostruire gli
avvenimenti, ma una premessa devo farla che riguarda la sua
aggressività rispetto alle mie posizioni sui No-vax.
Qui bisogna intendersi bene, c'è una legge dello Stato - che
peraltro 51 deputati della Lega ieri alla Camera non hanno votato
non partecipando al voto - che prevede con estrema chiarezza la
situazione per chi deve entrare nella scuola. Chi deve entrare
nella scuola o è vaccinato o ha fatto il tampone, quindi per
ottenere il Green Pass questa è la regola.
La mia polemica riguarda tutti quegli insegnanti, opportunamente
istruiti, che vogliono entrare nella scuola senza il Green Pass e
che attraverso le chat si forniscono anche con pareri illegali
tutta una serie di soluzioni furbesche, tipo mettersi in
aspettativa o mettersi in mutua oppure polemizzare con i dirigenti
scolastici che stanno facendo un lavoro enorme a tutela della
scuola contro quelli che non vogliono il Green Pass, che è una cosa
diversa dal fatto giustamente legittimo di poter entrare a scuola
con un Green Pass che sia conseguenza o della vaccinazione o del
tampone.
È a questo che io mi riferisco.
Io credo che politicamente su questa questione non si possa
essere ambigui. Chi è a favore della vaccinazione o dell'obbligo
dei tamponi deve dirlo, chi invece vuole giocare in una zona grigia
senza esprimersi sul punto, a mio avviso batte un bruttissimo colpo
nei confronti della scuola stessa.
Venendo invece al merito della questione estremamente complessa
e rispetto alla quale io mi assumo tutte le responsabilità... mi
assumo le responsabilità del fatto che fino a questa settimana,
quindi per una settimana, ci sono state nelle scuole secondarie, e
quindi nelle vecchie medie, e nelle scuole superiori, grossi
problemi nell'assegnazione degli insegnanti. Io fornirò, per il
desiderio della Consigliera Spelgatti, tutti i dati, lo farei
dandole i dati scritti perché altrimenti... come dire metto un
quarto d'ora-venti minuti ma è la conferma che effettivamente il 13
non c'è stata regolarità nell'inizio della scuola nelle
secondarie.
Ci tengo a dire che non sono ancora così arrogante o
rimbecillito da aver fatto le dichiarazioni che sono state
riportate su La Stampa.
Queste dichiarazioni io non le ho smentite, perché non c'è
niente di peggio di dare due volte una notizia con la smentita. Io
mi ero limitato a dire che il 13 si sarebbe entrati regolarmente
nella scuola, non ho mai detto che il 13 ci sarebbero state tutte
le cattedre e al collega Enrico Martinet che mi aveva telefonato
gli avevo detto: "Noi domani", cioè l'indomani dell'intervista,
"avremo finalmente un dato probatorio e probante di quanti
insegnanti mancano rispetto alle graduatorie".
Quindi le fornirò a sua soddisfazione l'elenco di tutte quelle
scuole che sono state private nella prima settimana di un orario
pieno, dovuto alla mancanza degli insegnanti.
Come mai è successo che questa nostra situazione si sia
rallentata e abbia creato questa situazione?
E lo dico assumendomene le responsabilità, perché una
ricostruzione esatta di quanto è avvenuto potrebbe far sì che io
potrei dire che ci sono state responsabilità degli uffici che sono
ancora legati a metodologie di scelte degli insegnanti più cartacee
che informatiche. Posso ribadire che sono arrivate delle
determinazioni indispensabili per le graduatorie da parte del
Ministero in maniera tardiva, potrei ricordare che la piattaforma
dell'Inva che serve per la gestione e che, come ripeto, talvolta
non è stata usata in maniera efficace, è arrivata in ritardo
rispetto alle aspettative, però la realtà dei fatti è quella
fattuale, cioè il fatto che purtroppo nella prima settimana sono
mancati gli insegnanti e, lo ripeto, questo sicuramente è un
elemento negativo di cui mi faccio carico.
È vero che sono arrivate queste nuove disposizioni ministeriali
che sono state emanate tardivamente e che era impossibile attuare a
livello regionale in tempi compatibili con il corretto avvio
dell'anno scolastico.
Scendendo nel dettaglio e rispondendo in particolare
all'interpellanza n. 41, la realizzazione della piattaforma
informatica regionale per la presentazione delle istanze e la
costituzione delle nuove graduatorie regionali è stata affidata
all'Inva. L'attività di analisi propedeutica alla realizzazione
della piattaforma è stata svolta dagli uffici assieme ai referenti
informatici che ci sono in ogni scuola.
Si è trattato di un'attività particolarmente lunga e complessa,
perché la procedura riguarda dieci diverse tipologie di graduatorie
con requisiti funzionali differenti gli uni e gli altri.
L'attività era iniziata nell'autunno scorso e si è protratta nel
corso dell'intero anno scolastico 20/21.
L'implementazione della piattaforma è avvenuta per step ed è
stata suddivisa in lotti, man mano che l'Inva ha ultimato e
rilasciato i lotti della piattaforma, gli uffici hanno potuto dare
avvio alle procedure.
Dopo che Inva ha messo a punto il primo lotto, relativo al
sistema per la presentazione delle domande, gli uffici hanno aperto
la piattaforma alla presentazione delle istanze on-line.
Dopo che Inva ha messo a punto il secondo lotto, relativo alla
parte del sistema che propone il computo dei punteggi da segnare ai
titoli dichiarati (accesso, servizi e varie altre cose), gli uffici
hanno espletato il procedimento di verifica dei requisiti di
accesso di convalida dei punti proposti dal sistema con il
coinvolgimento delle segreterie scolastiche.
Dopo che Inva ha messo a punto il terzo lotto relativo alla
parte del sistema che predispone le graduatorie regionali e le
correlate graduatorie d'istituto, gli uffici hanno effettuato
l'estrazione delle graduatorie.
Ricordo che l'ordinanza ministeriale 6020, oltre a disciplinare
la costituzione delle graduatorie, aveva anche previsto che nelle
more della costituzione di queste graduatorie i soggetti che
acquisivano il titolo di abilitazione, ovvero di specializzazione
sul sostegno entro il primo luglio 2021, potessero richiedere
l'inserimento in elenchi aggiuntivi cui si attinge in via
prioritaria rispetto alla seconda fascia.
Questo per dire - e non mi attarderò sulle altre normative,
sulle altre regole di derivazione ministeriale - che l'arrivare nel
corso dell'estate ha obbligato a ulteriori modifiche della
piattaforma che hanno creato questa situazione.
Ora gli uffici hanno proceduto a tutta questa serie di
requisiti, di punteggi, di una procedura che ovviamente conosco e
che sicuramente va semplificata.
Noi abbiamo concluso le operazioni di assegnazione agli
insegnanti venerdì 17 settembre, quindi anche prima del
preventivato 20 settembre, dopodiché chi conosce il mondo della
scuola sa che c'è tutto un meccanismo di partecipazione
dell'insegnante anche con la presenza dei sindacati che porta
all'assegnazione delle cattedre.
Questo è sicuramente un meccanismo, lo ripeto, che va
modificato, va più informatizzato e bisogna sicuramente accelerare
le cose e mai più si creerà una situazione di caos, o meglio di
ritardo, come purtroppo è avvenuto quest'anno.
La procedura di reclutamento, oltretutto, deve tener conto non
solo delle regole nazionali ma anche del particolare ordinamento
scolastico della Regione, dell'appartenenza del personale ai ruoli
regionali, perciò, ultimate le assunzioni di ruolo, sono state
approvate le modalità attuative ed è stato individuato il
contingente dei posti regionali destinati a questa procedura
straordinaria di reclutamento.
Le menzionate procedure straordinarie sono andate a inserirsi
all'interno delle altre operazioni ordinarie per l'avvio dell'anno
scolastico, perché c'è stata tutta la questione anche
dell'acquisizione a ruolo del personale che aveva fatto i concorsi,
quindi una complicazione nella complicazione.
Risparmio tutto l'insieme delle regole, delle cose che sono
state fatte, quindi modifiche dei bandi e cose di questo genere,
comunque il dato è che l'accavallarsi delle procedure straordinarie
disciplinate con tempistiche già ristrette per l'attuazione a
livello nazionale alle corpose procedure ordinarie e a tutto il
resto, non ha permesso, diversamente dagli anni passati - anche se
i lavoratori del settore di questi uffici hanno lavorato
nell'ultimo periodo anche il sabato e la domenica - di concludere
tutte le operazioni.
L'ultima operazione - quella che ci ha portato a regolarizzare
la situazione a partire dall'inizio di questa settimana - è stata
quella, come dicevo, del conferimento delle supplenze.
Tale operazione è stata effettuata, lo ricordo, per il 13 in
tempo utile per Convitto, scuola infanzia e primaria ed è stata
conclusa per la scuola secondaria, come dicevo, nella prima
settimana di scuola.
Ha poi - e questo ha sicuramente rallentato le operazioni -
fatto seguito il conferimento delle supplenze sui posti residuali
direttamente da parte dei dirigenti scolastici.
Rammento che i posti destinati a supplenza sono in numero
maggiore rispetto al solito, in quanto per agevolare l'attuazione
delle misure anti-Covid è stato anche potenziato l'organico
2021/2022, quindi in una situazione ordinaria noi non avremmo avuto
quella numerosità di insegnanti che invece giustamente sono stati
previsti in occasione di una situazione eccezionale derivante da
Covid.
Concludo per non farla troppo lunga, è indubbio, sono vivamente
dispiaciuto, e ripeto, quel che è capitato non era stato comunicato
per tempo nel corso dell'estate all'Assessore competente, mi era
stato detto che la questione era assolutamente sotto controllo e
solo negli ultimi giorni ci si è resi conto di quello che purtroppo
sarebbe successo.
L'eccezionalità degli eventi è indubbia, deriva - lo ripeto e
con questo concludo - da una serie di situazioni assolutamente
negative. L'unica cosa che mi sento di dire è che la consapevolezza
che ci sarebbero stati dei ritardi era una consapevolezza ormai
chiara, quelle mie dichiarazioni sono state dichiarazioni distorte,
chiunque mi abbia incontrato quei giorni sapeva della mia viva
preoccupazione e della necessità di poter accelerare in qualche
maniera ma, lo ripeto, sia lo scarso utilizzo di tecniche
informatiche dovute a una tradizione che si è assestata nel tempo e
che io mi sono trovato a ereditare, sia anche questa questione che
è stata posta dal Consigliere Perron, e cioè se noi potessimo, come
avviene per la Provincia di Trento, avere regole che noi ci diamo e
ce le diamo non nel corso dell'estate, a luglio e agosto,
probabilmente la situazione sarebbe stata diversa ma, come si suol
dire, è inutile piangere sul latte versato.
Presidente -
Per la replica la consigliera Spelgatti.
Spelgatti (LEGA VDA) -
Bene, Assessore, mi fa piacere
allora che lei non abbia rilasciato queste dichiarazioni. Sapendo
però la risposta che mi avrebbe dato, io ho fatto i compiti e ho
studiato perché lei diceva: "C'è stato un ritardo eccezionale
dovuto ai ritardi a livello nazionale circa le istruzioni da
seguire e in parte anche per alcuni problemi di ritardo nella
piattaforma informatica".
Quindi io ho preso informazioni non solo da un soggetto ma da
tanti soggetti in maniera tale da capire qual era la fotografia che
mi veniva fatta dal mondo della scuola e quello che mi è stato
detto da tutti: "Da novembre si sapeva che si sarebbe dovuto fare
l'aggiornamento delle graduatorie, Inva è stata tra l'altro
contattata soltanto in primavera. Quando poi il software è stato
consegnato aveva degli enormi problemi, c'erano parti inutili,
parte mancanti e le scuole hanno proceduto all'inserimento dei dati
ma poi c'erano problemi nella ricostruzione dei dati, quindi hanno
dovuto rifare tutto il lavoro di nuovo da capo. Sulla parte dei
sindacati che lei diceva, cioè tutta la parte anche dei ritardi dei
sindacati, sono stati convocati da lei soltanto il 28 maggio
dicendo che il 3 di giugno, quindi tre secondi dopo, si sarebbe
aperta questa piattaforma e quindi tutte le indicazioni che
venivano date, perché, appena fatto vedere in quella data del 28
maggio il programma, subito si sono visti un sacco di problemi, la
risposta sarebbe stata: "Ah no tanto va tutto bene così" e
immediatamente si è andati con quel pacchetto all'apertura,
infatti, con tutti i problemi che ci sono poi stati.
Ma per essere più precisa, perché queste sono le informazioni
che ho raccolto io e, ripeto, non da un soggetto ma da tanti
soggetti differenti e di più ambiti, leggo un articolo apparso sul
Corriere della Valle in data 9 settembre 2021 dello Snals e dice:
"Problemi antichi, ritardi recenti", c'è tutta una parte prima ma
andiamo sulla parte che mi interessa, perché in realtà qua si
contiene già tutta la risposta a quello che lei ha dato e la
replica a quello che ha dato.
Tra l'altro io dovrei avere i cinque minuti di risposta
dell'interrogazione e cinque per l'interpellanza visto che è tutto
insieme, quindi dovrei avere almeno il tempo di finire di
leggere.
"In Valle d'Aosta le operazioni di nomina dei supplenti sono in
ritardo", ripeto, questo era il 9 settembre, quindi non era ancora
iniziata la scuola. "Non si tratta di una novità, in quanto già lo
scorso anno le immissioni in ruolo, anziché essere effettuate entro
il 31 luglio avevano registrato un ritardo di circa due settimane.
In quell'occasione il motivo era stato la mancanza di personale che
affligge da tempo la Sovrintendenza agli studi. Quest'anno però si
è aggiunta una seconda variabile, la cui esistenza era peraltro
ampiamente nota da più di un anno" e quindi corrisponde a quello
che mi è stato raccontato.
"A tal proposito è opportuno ripercorrere la cronologia della
vicenda. Con decreto ministeriale n. 60 del 7 luglio 2020 sono
state istituite le graduatorie provinciali per le supplenze in
Valle d'Aosta GRS, graduatorie regionali. Tale decisione, assunta
dall'allora ministra Azzolina, prevedeva l'impiego di una
piattaforma informatica attraverso la quale gli aspiranti alle
supplenze avrebbero dovuto iscriversi nelle graduatorie appena
costituite. L'allora assessora Certan aveva deciso che in Valle
d'Aosta l'istituzione di queste graduatorie sarebbe stata rinviata
di un anno in quanto non esistevano i tempi tecnici per presentare
la domanda in forma cartacea e il personale docente, dipendente
della Regione, non poteva - né può - accedere al sistema
informatico predisposto dal Ministero dell'istruzione, il quale non
aveva ritenuto opportuno avvertire delle proprie intenzioni la
Sovrintendenza in tempo utile perché questa potesse
organizzarsi.
A fronte di queste oggettive limitazioni i sindacati della
scuola avevano condiviso la scelta dell'Assessorato confidando
anche nell'annuncio che l'Amministrazione avrebbe predisposto
un'apposita piattaforma informatica per la presentazione delle
domande d'inserimento.
Tale piattaforma è stata presentata ai sindacati il 28 maggio
2021 e le iscrizioni sono state possibili dal 3 al 24 giugno.
Successivamente, con nota ministeriale 31.217 del 12 luglio 2021
le GPS sono state riaperte a partire dal 16 luglio, per consentire
l'accesso a coloro che avrebbero ottenuto entro il 31 luglio 2021
il titolo di specializzazione per l'insegnamento di sostegno o
l'abilitazione a seguito di concorso.
In Valle d'Aosta le domande relative si potevano presentare
entro il 4 agosto. Si trattava di una evenienza prevista
dall'articolo 10 del Decreto ministeriale 60/2020 che però poneva
il termine per acquisire i titoli di accesso al primo luglio.
Questa fu successivamente modificata dal Decreto ministeriale 51
del 3 marzo 2021 che spostò il termine al 24 luglio e dal Decreto
legge 73 25 maggio 2021 che fissò definitivamente la data del 31
luglio scorso. Sul Decreto ministeriale emanato a marzo aveva
espresso un previo parere in data 16 febbraio il Consiglio
Superiore della Pubblica Istruzione, nel quale è presente un
rappresentante della Valle d'Aosta. Sedici febbraio.
Era quindi noto almeno dal febbraio 2021 che nel luglio
successivo sarebbero state riaperte le graduatorie per alcune
categorie d'insegnanti a livello nazionale.
In Valle d'Aosta, dato il numero complessivo degli insegnanti
interessati, complessivamente 171, la lavorazione delle relative
domande sarebbe stata possibile in tempo utile a garantire le
nomine entro fine agosto, come previsto dalla normativa,
soprattutto in considerazione del fatto che questi aspiranti
avevano già dichiarato tutti i titoli - ad eccezione
dell'abilitazione - in occasione dell'iscrizione nell'elenco dei
non abilitati specializzati nel giugno precedente.
Purtroppo però il periodo in cui si sono aperte le iscrizioni
rinviate nel 2020 ha causato una concentrazione di lavoro nei mesi
estivi quando il personale di Soprintendenza e istituzioni
scolastiche è già oberato per le consuete attività indispensabili
all'avvio dell'anno scolastico.
Lo Snals comprende le difficoltà della Soprintendenza e ricorda
che ormai da anni le organizzazioni sindacali sollecitano
regolarmente la parte politica affinché garantisca adeguato
personale alle scuole e alla Sovrintendenza, ma constata altresì
che la piattaforma informatica per l'iscrizione nella graduatoria
promessa a luglio 2020 è divenuta operativa solo undici mesi dopo,
provocando un intasamento delle operazioni di cui non risentono
soltanto i docenti precari - le cui nomine saranno differite con
conseguente minore retribuzione per il mese di settembre - ma anche
gli allievi e le allieve delle scuole di ogni ordine e grado. Ho
concluso.
Presidente -
Consigliere Perron, ne ha facoltà.
Perron (LEGA VDA) -
La collega Spelgatti ha già
ampiamente sviscerato gli argomenti di ricostruzione che avevamo
portato.
L'ultima cosa che aggiungo è che giustamente prendiamo atto
dell'assunzione di responsabilità. Non si è partiti bene, questo va
detto. Segnalo, tra l'altro, altri problemi di cui siamo informati
dai genitori... sulla questione trasporti non so bene come ci sia
mossi, però ci segnalano che ci siano ancora trasporti, specie
quelli in uscita alle ore 11:30, è stato uno degli effetti
deleteri... mi dicono che sono sistemati, comunque riportiamo, ci
segnalavano fotografie di autobus con ragazzi ammassati fuori;
questo è stato uno degli effetti collaterali - side-effect si
direbbe - di questi ritardi che sono già stati descritti nelle
modalità.
Sulla questione degli insegnanti, ci sono stati problemi anche
lì, perché alcuni hanno preso la cattedra in ritardo, quindi hanno
perso giorni di stipendio, specie quelli che non avevano la
disoccupazione sulle cattedre annuali. Quindi, come dicevo, un
brutto inizio di anno scolastico, che possiamo fare se il problema
è ogni anno l'intasamento dei lavori sulla scuola nei periodi
caldi, che sono quelli di luglio-agosto; a questo certamente si è
andato ad aggiungere il problema dello sfasamento delle
graduatorie, che non è dovuto a questa Giunta regionale, in questo
caso, ma è ancora un problema passato; dal prossimo anno si
riallineeranno le cose, se però al di là dell'assunzione di
responsabilità, giustamente, della quale prendiamo atto, credo che
tutti quanti, anche da questa parte, possiamo pensare a come
evitare in futuro questi problemi e, anche se ci sono questioni di
carenza di personale nelle strutture adeguate, che si possa trovare
dei sistemi, dei modi da discutere o da applicare, non so quali
giustamente ma se ne possa discutere per evitare problemi di questo
tipo in futuro.
