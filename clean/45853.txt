Classificazione
TRASPORTI E VIABILITÀ



Oggetto del Consiglio n. 2465 del 11 maggio 2023 - Resoconto
OGGETTO N. 2465/XVI - Interpellanza: "Azioni di potenziamento
della capacità di carico dei treni e disservizi legati all'acquisto
dei biglietti".
Bertin (Presidente) -
Riprendiamo con il punto n. 46. Per
l'illustrazione dell'interpellanza, la parola alla consigliera
Minelli.
Minelli (PCP) -
Da alcuni mesi, in particolare nei mesi
di marzo e di aprile, su vari organi di informazione locali sono
comparse delle lettere di lavoratori e di studenti che utilizzano
la ferrovia, nelle quali si evidenziano degli importanti
disservizi. I problemi principali sono indicati non solo nella
carenza di posti su alcuni treni, un tema che è già stato
affrontato  in quest'aula con altre iniziative consiliari di
questi mesi, ma anche nella impossibilità di acquistare i biglietti
per alcuni treni e per contro poi, invece, nella possibilità che si
è concretizzata di incorrere in sanzioni pesanti quando, pur in
possesso di un biglietto, avendolo comprato e avendolo acquistato,
lo si deve forzatamente utilizzare in una fascia oraria differente
proprio perché non si può salire sul treno corrispondente
all'orario del biglietto. In più si è anche lamentato in queste
lettere una carenza e un'assenza di informazioni sull'applicazione,
sull'
App
di Trenitalia, poi nelle stazioni e alle
macchinette emettitrici dei titoli di viaggio. È chiaro che il
disagio che viene provocato da questi disservizi è notevole e
induce alcuni utenti a cercare delle soluzioni diverse per le loro
esigenze di mobilità, quindi a rinunciare al trasporto ferroviario
per altri mezzi, purtroppo con dei costi che sono più alti sia in
termini di spesa personale, poi anche però in termini di aumento, e
lo sappiamo, dell'inquinamento.
Sulla base di queste premesse, l'interpellanza chiede
all'Assessore quali sono esattamente i motivi per cui non si
possono acquistare i biglietti per alcune corse ferroviarie, cioè
se il motivo è quello, ce ne sono altri, che scelta ha fatto
Trenitalia, in quali giorni e in quali fasce orarie si sono
verificati o si verificano problemi nell'acquisto dei biglietti e
poi se sono state prese in esame, in collaborazione con Trenitalia,
delle azioni di potenziamento della capacità di carico dei treni
con l'aggiunta delle carrozze proprio per quelle corse in cui si
determinano periodicamente dei problemi di sovraffollamento. Infine
in che modo si può intervenire, in collaborazione sempre con
Trenitalia perché questi disservizi che sono stati indicati in
premessa cessino di verificarsi.
Presidente -
Risponde l'assessore Bertschy.
Bertschy (AV-VdA Unie) -
Cara collega Minelli, io credo
che nel suo periodo di Assessore anche lei abbia avuto la fortuna
di ricevere molte
mail
dagli utenti, io le sto ricevendo,
alcune propositive, altre che fanno i complimenti, ma devo dire che
le lettere che sono arrivate sulla stampa a me non sono arrivate e
neanche come segnalazione Trenitalia, quindi a volte probabilmente
servono modalità un po' più spicce ed è giusto anche perché almeno
questo crea un po' di dibattito e le giuste segnalazioni.
Proprio a proposito di questo, prima di andare alla risposta, le
dico che stiamo lavorando a una modalità che ci permetta di
raggiungere gli utenti e soprattutto agli utenti di raggiungere
noi, con un sistema di raccolta delle segnalazioni che ci possa
essere utile per categoria di segnalazioni a migliorare i servizi.
È un servizio che al momento non esisteva, probabilmente non si è
mai ritenuto opportuno metterlo in campo, però vorremmo fare in
modo che, oltre che a parlare con i comitati e con le associazioni,
si possa parlare direttamente anche con l'Assessorato con una
modalità ben organizzata. Questo non vieta alle persone che
subiscono un disservizio di protestare e farlo anche in maniera
plateale, ci mancherebbe.
Detto questo, l'unico reclamo che noi abbiamo codificato da
parte di Trenitalia risale al mese di aprile 2023 ed è riferito al
contingentamento dei biglietti, che però non ritroviamo in uno
degli argomenti che è stato segnalato e Trenitalia, per le vie
brevi, ci dice che l'acquistabilità dei biglietti è indicata sul
sito e sulle emettitrici e che sull'App è espressamente indicata la
quantità di biglietti vendibili per un determinato treno, in ogni
caso stiamo facendo le nostre verifiche al riguardo.
"Quali sono i motivi per cui non si possono acquistare i
biglietti per alcune corse ferroviarie": partendo dal lontano 2020,
cui si racconta tutta la storia, del contingentamento, del fatto
che questo contingentamento non riguarda gli utenti abbonati che
possono sempre scegliere su quale treno viaggiare.
Si è arrivati a questo contingentamento e probabilmente alla
fase difficile di questi ultimi mesi perché, come tutti sappiamo,
c'è stato, io me lo ricordo perché allora rispondeva il presidente
Erik Lavevaz, c'erano state numerose segnalazioni di
sovraffollamento su alcuni treni e probabilmente tutto questo ha
portato a una riduzione della vendita dei biglietti per cercare di
creare le migliori condizioni, adesso siamo arrivati al punto che
sono talmente pochi i biglietti vendibili che la gente poi non
trova su alcuni orari la possibilità di rientrare.
"In quali giorni e in quali fasce orarie si sono verificati e si
verificano problemi nell'acquisto dei biglietti": sulla base delle
informazioni acquisite per vie brevi da Trenitalia, i problemi
riguardano i treni nella fascia pomeridiana del venerdì in
direzione Aosta e nella domenica in direzione Torino.
"Se sono state prese in esame, in collaborazione con Trenitalia,
azioni e potenziamento della capacità di carico dei treni con
l'aggiunta di carrozze nelle corse in cui si determinano
periodicamente problemi di sovraffollamento": qui credo, e non la
voglio correggere, che si è espressa male. Come lei sa bene, qui
non si possono più aggiungere carrozze, al massimo si mettono
insieme i treni, non esiste più la possibilità di modulare, ma fa
niente, capita a tutti, però o mettiamo due treni insieme ma non è
più possibile attaccare la carrozza. Cosa succede? Se mettiamo due
treni insieme, non riusciamo a dare risposta alle ventiquattro
corse giornaliere che dobbiamo fare.
Per essere chiari, se facessimo in doppia composizione
determinate corse, dovremmo rimettere il cambio treno Ivrea a
Chivasso, aumentando i tempi di percorrenza e creano difficoltà a
viaggiatori e a tutti coloro che hanno problemi di mobilità.
Evidentemente non è questo che vogliamo, come immagino tutti,
soprattutto in questa fase provvisoria. Quello quindi che stiamo
cercando di fare, quello che si è fatto è, ad oggi con solo cinque
treni che possono svolgere questo servizio, programmare alcune
corse, quelle soprattutto più sovraffollate, per dare una risposta
maggiore in termini di capienza. I treni che viaggiano in doppia
composizione sono il 2713, il primo treno della mattina verso
Aosta, il treno in partenza venerdì da Torino Porta Nuova alle ore
17:25, che è il 2737 e il treno della domenica in partenza da Aosta
alle ore 17:41, il n. 2776, che è particolarmente utilizzato da
studenti universitari. Ovviamente appena c'è una manutenzione,
queste doppie composizioni saltano e poi si verificano quei
problemi che ci vengono segnalati.
"Quali sono le azioni che è stato possibile concretizzare
nell'immediato": la cosa più importante intanto è l'investimento
per il futuro. Come tutti sappiamo, abbiamo recentemente
sottoscritto l'acquisto di nuovi treni elettrici che saranno più
capienti, una cassa in più, e quindi una maggiore portata, e poi
intanto è in corso anche una valutazione, insieme a Trenitalia,
rispetto alla fornitura che Trenitalia doveva dare di treni
bimodali con l'attuale contratto di servizio, quindi anche su
questo è aperto un confronto perché probabilmente non è più tempo
di farci fornire altri treni bimodali, per lavorare in maniera
molto trasparente. In che modo si intenda intervenire in
collaborazione con Trenitalia perché i disservizi indicati in
premessa cessino di verificarsi, intanto abbiamo provato a
ragionare in questi termini: visto che i grandi problemi si
verificano soprattutto nel primo tratto di percorrenza salendo
verso Aosta e nell'ultimo tratto di percorrenza verso Torino,
abbiamo dato la possibilità di vendita di biglietti esclusivamente
nei tratti oltre Chivasso e fino a Chivasso, così da avere
biglietti vendibili riservati a una certa utenza, perché poteva
accadere prima che per un treno diretto ad Aosta, a fronte del
raggiungimento del limite di biglietti prefissati, non fosse più
possibile acquistare nemmeno un biglietto tra Châtillon e Aosta,
quindi arrivavi con il treno scarico e giustamente l'osservazione
che faceva qualche utente era: "ma come, c'è posto libero e io non
posso comprare il biglietto". Il tentativo modulare adesso quindi è
questo e vedremo un po' gli effetti cercando di monitorarlo nei
prossimi giorni.
Abbiamo anche provato a ragionare sul tentativo di riservare i
biglietti di viaggio con una prenotazione, però si tratta di andare
a fare delle modifiche abbastanza importanti ai sistemi
informatici, che, come tutti sappiamo, hanno una visione in questo
momento di servizio da qua a fine anno; tra l'altro, domani
incontreremo RFI per una serie di valutazioni rispetto alla
cantierizzazione poi dell'appalto all'elettrificazione. Stiamo
quindi cercando, nel limite del possibile, di dare una risposta
agli utenti, sia di essere presenti, quindi divisibili anche gli
utenti rispetto alle loro proteste, per poter essere utili per
migliorare il servizio. Nel frattempo, come avete potuto vedere, è
partita un'indagine conoscitiva per gli studenti universitari, in
particolare per coloro che vanno verso Torino-Milano, ma l'indagine
riguarda un po' tutti gli studenti, nei campi liberi possono
portare le loro osservazioni e devo dire che già dai primi giorni
stanno arrivando puntuali osservazioni anche in maniera molto
educata e questo fa piacere perché si è colto lo spirito
costruttivo dell'iniziativa. Allo stesso tempo insieme alle
associazioni dei pendolari stiamo raccogliendo anche i dati che
attraverso un loro questionario che hanno messo in campo anche loro
per essere utili, soprattutto nella fase in cui stiamo lavorando
adesso per costruire il modello di trasporto sostitutivo che dovrà
entrare in funzione da gennaio 2024 in avanti. Consapevoli quindi
delle difficoltà, cerchiamo di reagire e di dare le migliori
risposte possibili in una situazione comunque complessa.
Presidente -
Replica la consigliera Minelli.
Minelli (PCP) -
Caro Assessore, le confermo che nel
periodo in cui sono stata nel posto che lei occupa in questo
momento ho ricevuto innumerevoli
mail
di utenti ma anche
messaggi alle ore non proprio antelucane ma di buon mattino con
tutte le segnalazioni possibili e immaginabili riguardo ai
disservizi e poi eravamo anche nel periodo - lei se lo ricorda -
dell'ondata Covid e quindi le segnalazioni erano continue. Sul
fatto che queste lettere non sono giunte anche in Assessorato...
sono comparse sia su "La Vallée" due volte alcune settimane fa e
poi io le ho viste anche su "Aostasera". Lei ha definito: "c'è
gente che decide le modalità con cui vuole comunicare, questa è una
modalità più plateale", io credo che scrivere una lettera aperta,
una lettera pubblica non sia una scelta plateale ma un modo di
informare e di manifestare, questo sì, un disagio ed è un disagio
non da poco, perché poi se gli episodi si verificano in maniera
saltuaria ed estemporanea, è un conto, quando diventa una cosa
ripetuta, per chi viaggia, studia o lavora, e mi limito a parlare
di persone che appunto si muovono per questi motivi e non per
turismo o semplicemente per altri tipi di viaggi, è veramente un
po' difficile.
Ritengo positiva la scelta, la proposta che intendete fare di
raccogliere in maniera più sistematica le segnalazioni direttamente
al Dipartimento perché questo può avere lo scopo di non solo
concentrare e fare un po' da collettore delle lamentele, ma poi è
finalizzato immagino ad avere un quadro della situazione per
intervenire, per proporre dei risultati. Lei mi ha detto che il
fatto di non poter acquistare biglietti, e quindi di averne un
numero contingentato, è ancora un po' legato alla questione
precedente, al periodo in cui c'era stato un contingentamento. Io
credo che questa fase debba essere superata in qualche modo perché
adesso la situazione è diversa. In quest'ultimo anno, parlo proprio
del periodo a cavallo tra il 2022 e il 2023, è aumentato in maniera
esponenziale il numero di persone che utilizzano il treno. Io tutte
le volte che posso salire in treno lo faccio e devo dire che non
solo nelle ore mattutine o serali, che comunque sono quelle più
frequentate, ma un po' a tutte le ore, c'è tanta gente. Il treno
che arriva qui alle ore 09:20, che non è proprio l'orario in cui si
viene a lavorare, è un treno molto, molto affollato, anche quello
delle ore 16:40, che non corrisponde puoi proprio all'orario di
uscita dagli uffici, è anche quello un treno molto affollato. Vedo
persone che prima erano facilmente identificabili come i pendolari
che lavorano ad Aosta o gli studenti, adesso chiunque debba venire,
anche per motivi legati alle visite mediche, utilizza moltissimo il
treno. Ho capito che si stanno cercando delle soluzioni, comunque
si sta cercando di ragionare per trovare una soluzione almeno per i
biglietti del primo tratto e dell'ultimo tratto, c'è una cosa però
che vorrei sottolineare: con il contratto di servizio del 2020, che
ha previsto l'utilizzo dei soli treni bimodali - è chiaro che il
problema della doppia composizione - mi scuso per aver utilizzato
il termine "carrozze" - non si può verificare se non in alcuni
casi, che sono poi quelli per cui è stato previsto, perché sono
troppo pochi e in più non sono capienti, ma questa è una cosa che
sappiamo benissimo.
Lei quindi dice per i treni che Trenitalia dovrà fornire, i
famosi bimodali, quelli che per contratto erano previsti, io penso
che se si può fare una modifica di quel tipo, si potranno fare
anche delle modifiche al contratto, che ha una sua validità, che ha
un periodo di validità ma che se si rivela difficoltoso per la
situazione che obiettivamente è cambiata e cambierà, perché adesso
noi avremo il fermo e poi ci sarà una situazione diversa, bisogna
pensarci fin da adesso. Sulla questione poi del fatto che la nostra
tratta è interregionale, quindi noi non possiamo prescindere dal
fatto che non possiamo solo pensare all'utenza valdostana, non si
può, è ora di mettere da parte questi campanilismi e di lavorare -
lei lo ha detto anche in altre occasioni - in collaborazione con la
Regione Piemonte. Abbiamo sentito entrambi, Assessore, quando
eravamo a Ivrea, le critiche ferocissime che ci sono state sul
fatto che la Valle d'Aosta pensa a sé stessa e non al fatto di
avere un rapporto di collaborazione con un'altra Regione, è una
cosa che bisogna superare. Ugualmente credo che le condizioni di
quel contratto - che io ho sempre giudicato negativo e che è stato
siglato nel 2020, ma preparato molto tempo prima - dove è
possibile, per quanto possibile, vadano riviste.
