Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2608 del 11 febbraio 1987 - Resoconto
OGGETTO N. 2608/VIII - CONTROLLO SULLA APERTURA DI NUOVE
CAVE. (Reiezione di mozione).
PRESIDENTE:
Do lettura della mozione in oggetto:
MOZIONE
PREMESSO
che i lavori di regimazione idraulica
previsti lungo la Dora Baltea e lungo numerosi altri corsi d'acqua
della nostra Regione comportano l'utilizzo di ingenti quantità di
massi di grosse dimensioni per le arginature;
RILEVATO
che una apertura indiscriminata di nuove cave
potrebbe comportare dei rischi ambientali significativi;
EVIDENZIATA
l'opportunità di un controllo del
Consiglio regionale sull'apertura di nuove cave;
IL CONSIGLIO REGIONALE
IMPEGNA
la Giunta regionale a:
- sottoporre al parere consultivo della Commissione
consiliare per l'Assetto del Territorio tutte le domande di
apertura di nuove cave.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Questa mozione riprende i temi già
sviluppati in quella precedente, però richiama l'attenzione sulla
tutela ed il ripristino dell'ambiente in un periodo in cui
l'intenso prelievo di materiali per i lavori di regimazione
idraulica lungo la Dora Baltea e numerosi altri torrenti della
Valle, mette in pericolo e può danneggiare il territorio della
Regione.
Propone che le richieste per l'apertura di nuove cave siano
portate a conoscenza del Consiglio regionale almeno per ottenere il
parere consultivo della Commissione consiliare permanente per
l'Assetto del Territorio. Ciò è importante e non comporta neppure
lungaggini burocratiche. Il parere avrebbe solo un effetto
consultivo ed eviterebbe al Consiglio di venire a conoscenza di
certi problemi solo dopo che si sono verificati i danni.
PRESIDENTE:
Ha chiesto la parola l'Assessore ai Lavori
Pubblici Fosson; ne ha facoltà.
FOSSON (D.C.):
Devo fare una premessa per specificare la
normativa in vigore sull'apertura di nuove cave. Mi pare che ci si
riferisca alle cave "fuori alveo", ed in particolare alle cave
dalle quali si ricava il materiale lapideo per le arginature.
C'è una deliberazione della Giunta regionale del 1982 che ha per
oggetto: "Esercizio provvisorio delle funzioni amministrative
trasferite alla Regione, ai sensi dell'art. 35 del D.P.R. 182 del
1982". Questa deliberazione conferisce al Corpo Nazionale delle
Miniere l'esercizio delle funzioni trasferite alla Regione
dall'articolo 35. Pertanto è il Corpo Nazionale delle Miniere,
Distretto di Torino, che ha la vigilanza e la competenza
sull'apertura di cave nella Regione Valle d'Aosta.
Per l'apertura delle cave, ai sensi del D.P.R. n. 128 del 1959,
("Norme di polizia delle miniere e delle cave"), è prevista una
procedura che non richiede una specifica autorizzazione, ma per la
quale è sufficiente una segnalazione al Comune, in cui si svolgono
i lavori, ed al Distretto minerario competente. Quest'ultima deve
essere presentata 8 giorni prima dell'inizio dei lavori. Nel caso
di vincoli dovuti alla legge 431 del 1985, la cosiddetta "legge
Galasso", o vincoli di altra natura, ai sensi della legge del 1939,
occorre avere l'autorizzazione della Sovraintendenza ai Beni
Culturali ed Ambientali.
Naturalmente occorre uscire da questa situazione con delle norme
precise, più aderenti e più adeguate alla realtà regionale e che
permettano un controllo da parte della Regione sulle attività
legate all'apertura e allo sfruttamento delle cave. A questo scopo
dal prof. Gavrowsky, dell'Università di Grenoble, è stato
predisposto uno studio sui materiali lapidei della Valle d'Aosta e
sulle possibili loro utilizzazioni.
Alla luce di questo studio dovrà essere predisposta una
normativa che è attualmente ancora allo studio.
Ovviamente, sia la normativa che la legge, avranno soltanto una
funzione di quadro di riferimento, occorrerà poi redigere un "Piano
cave" effettivo che richiederà un certo tempo e che servirà ad
individuare le zone dove sarà possibile estrarre dei materiali
lapidei, le modalità della loro estrazione e la successiva
risistemazione delle cave. Questo lavoro si svolgerà nel quadro del
Piano paesistico regionale che prevederà precise risposte sull'uso
e sull'utilizzo dell'ambiente e delle sue risorse.
Ritengo quindi che la mozione possa essere accettata per i
problemi che pone, ma che però non possa essere votata e quindi la
maggioranza si asterrà per quanto concerne la parte propositiva e
di impegno.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Ringrazio il Consiglio, ed in particolare
i Gruppi della Sinistra per l'appoggio accordato alla precedente
mozione.
Vorrei far notare che per aprire una cava in una zona non
soggetta a vincolo e che comunque potrebbe creare anche dei grossi
danni, è sufficiente il parere del Corpo Nazionale delle Miniere,
che viene espresso dalla sua Sezione torinese, tenendo presenti le
prescrizioni della legge emanata nel 1959, quando cioè non eravamo
molto lontani dal momento della ricostruzione postbellica e non era
ancora presente e diffusa una qualificata sensibilità ecologica. A
quanto ci dice l'Assessore è sufficiente, quindi, fare una
segnalazione otto giorni prima dell'inizio delle operazioni di
scavo per l'apertura di una nuova cava.
Forse, solo i vincoli della legge 431, che peraltro in Valle
d'Aosta non è applicata, possono impedire l'apertura di una nuova
cava.
La mozione può dare alla Giunta "un certo spazio" in attesa che
venga emanata dalla Regione la nuova normativa, da tutti auspicata,
per la scelta dei siti per l'apertura di cave e, comunque, offre al
Consiglio, in questa fase di transizione, l'opportunità di avere
qualche garanzia in più.
Infatti, le garanzie attuali sono costituite dalla Sezione
torinese del Corpo Nazionale delle Miniere, che sicuramente ha
tantissime cose da fare e non può pensare solo ed esclusivamente
alla Valle d'Aosta, e dalla legge n. 431, che praticamente non
trova applicazione qui da noi, e quindi possiamo dire che non
abbiamo alcuna forma di garanzia in attesa della nuova
normativa.
Io apprezzo l'interessamento della Giunta regionale che ha
predisposto degli studi sulla normativa in merito, però mi domando
che cosa faremo sino a quando quella normativa non entrerà in
vigore...
(...INTERRUZIONE...)
Diciamo che, nel frattempo, un semplice avviso alla Commissione
permanente per la tutela del territorio consentirebbe alla Regione
di effettuare una qualche forma di controllo sull'apertura di nuove
cave.
Potrei anche ritenermi soddisfatto dell'apprezzamento della
Giunta regionale sul contenuto della mozione, però la sua rigidità
sull'aspetto formale dell'iniziativa favorirà sicuramente
l'insorgere di alcune eccezioni che, per quanto piccole, qui in
Valle d'Aosta potranno arrecare comunque gravissimi danni. Alla
periferia di Aosta ed in prossimità di Arvier, infatti, abbiamo
constatato gravissimi problemi nel settore della regimazione
idraulica e del ripristino ambientale. Vorrei far notare, inoltre,
che forse la località di La Ravoire è un posto particolarmente
sfortunato, perché in quella zona sono già state accertate tre o
quattro forme di impatto ambientale veramente "micidiali", senza
che sia ancora passata l'autostrada. Se il Consiglio regionale non
verrà investito dell'esame di questi problemi...
(...INTERRUZIONE...)
Il progetto esecutivo dell'autostrada è stato votato senza tener
conto dell'impatto ambientale. I progetti concreti di attuazione
non ci sono e non sappiamo dove passerà l'autostrada. Non voglio
tornare a discutere questo aspetto, però mi sembra che la Giunta
regionale sia un po' troppo rigida nel non volere che il Consiglio
venga informato su quanto accade nelle cave.
PRESIDENTE:
Se nessuno chiede la parola pongo in
votazione la mozione in oggetto:
ESITO DELLA VOTAZIONE
Presenti: 26
Votanti: 9
Favorevoli: 9
Astenuti: 17 (Beneforti, Bondaz, Bor-bey, De Grandis, Faval,
Fosson, Lanivi, Maquignaz, Marcoz, Martin, Perrin, Pollicini,
Rolando, Rollandin, Stévenin, Tamone e Voyat).
Il Consiglio non approva.
