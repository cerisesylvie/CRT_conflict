Classificazione
ASSISTENZA SOCIALE
Disabili


Resoconto integrale del dibattito dell'aula
Oggetto del Consiglio n. 90 del 1° ottobre 2003 - Resoconto
OGGETTO N. 90/XII - Presenza di barriere architettoniche negli
edifici pubblici della Regione. (Interrogazione)
Interrogazione
Sottolineato che il 2003 è stato proclamato Anno Europeo
delle persone con disabilità;
Richiamato il fatto che per il 5 ottobre prossimo è stata
indetta, dalla Presidenza del Consiglio dei Ministri, la "Giornata
nazionale per l'abbattimento delle barriere
architettoniche";
Tenuto conto che recentemente è stato sottoscritto tra la
Presidenza del Consiglio dei Ministri e il FIABA (Fondo Italiano
Abbattimento Barriere Architettoniche) un protocollo d'intesa per
avviare iniziative concrete a sostegno dell'inclusione sociale
delle persone con disabilità;
Richiamate le precedenti iniziative consiliari con le quali a
più riprese è stata sollevata la necessità di provvedere ad un
censimento delle barriere architettoniche presenti negli edifici e
nelle strutture pubbliche della nostra regione al fine di poter
poi, una volta conosciuta la situazione complessiva, predisporre un
preciso piano di intervento finalizzato ad eliminare le barriere
architettoniche presenti negli edifici pubblici valdostani;
I sottoscritti Consiglieri regionali
Interrogano
La Giunta regionale per sapere:
1) quanti e quali sono, nell'intera Regione, attualmente, le
strutture e gli edifici pubblici che vedono ancora la presenza di
barriere architettoniche;
2) se il censimento più volte richiesto è stato ultimato o
meno;
3) quali sono i futuri interventi che l'Amministrazione
regionale ritiene opportuno effettuare, in funzione del protocollo
d'intesa siglato a livello nazionale e in ottemperanza
all'obiettivo fondamentale che consiste nell'eliminazione al più
presto delle barriere architettoniche ancora presenti negli edifici
pubblici valdostani.
F.to: Lanièce - Salzone
Président - La parole à l'Assesseur à la santé, au bien-être et
aux politiques sociales, Fosson.
Fosson (UV) - È un argomento che mi sta particolarmente a cuore
da quando 20 anni fa abbiamo fondato l'Associazione valdostana
paraplegici. Cosa è stato fatto per ridurre questo problema, che
non si deve affrontare solo "nell'Anno del disabile", ma è un
problema veramente di società civile? Vi è intanto un finanziamento
della legge n. 3/1999 che prevede fino ad oggi uno stanziamento di
7.583.000 euro per questo argomento. Come ci siamo attrezzati per
verificare queste accessibilità? Nell'Assessorato intanto vi è un
Ufficio accessibilità, che studia questi problemi e dà a tutti gli
enti locali delle consulenze molto utili, perché risolvere
architettonicamente questi problemi non è facile, per cui consiglio
a tutti gli amministratori di fare riferimento a questo Ufficio
accessibilità. Questo ufficio ha prodotto un'indagine conoscitiva,
utilizzando un consulente, e ha verificato 43 strutture presenti
nella città di Aosta e nei siti di Châtillon e Pont-Saint-Martin;
questa documentazione è già nel mio ufficio e, se la volete
verificare, è a vostra disposizione. Ho guardato alcune pratiche,
anche dove le barriere architettoniche sono state rimosse, vi sono
soluzioni non sempre praticabili o accessibili correttamente. Vi
dico comunque che questa indagine non è ancora stata terminata,
prendo l'impegno di terminarla entro la fine di quest'anno, ma non
solo di fare un'indagine conoscitiva, ma anche di confrontarne i
dati e di verificarne i problemi.
Cosa ha prodotto per ora questa indagine su queste 43 strutture?
Sono stati trasmessi questi studi agli assessorati e soprattutto
all'Assessorato delle opere pubbliche, che sta affidando, con
incarichi e previo un parere preventivo dell'Ufficio accessibilità,
i lavori per la messa in regola delle strutture pubbliche. Non devo
dire altro, se non assicurare che questo studio sarà ultimato per
il mese di dicembre e che comunque funziona in modo corretto presso
l'Assessorato un Ufficio accessibilità, a cui vi prego di riferirvi
per tutti i problemi inerenti.
Président - La parole au Vice-président Lanièce.
Lanièce (SA) - Prendo atto della risposta dell'Assessore. Questo
problema non è da sollevare solo quest'anno, che è "l'Anno europeo
delle persone con disabilità", ma è un problema sentito da parecchi
anni; infatti da parecchi anni sia il sottoscritto che altri
colleghi hanno sollevato in questo Consiglio iniziative e problemi
riguardanti l'abbattimento delle barriere architettoniche. Anch'io
in effetti ero a conoscenza che finora sono stati spesi 7.500.000
euro per affrontare questo problema, ma già in passato avevo
sostenuto che era necessario predisporre un censimento completo di
tutte le strutture pubbliche esistenti in Valle d'Aosta, perché
solo con uno studio approfondito si può poi predisporre un piano
ben definito di intervento per l'abbattimento delle barriere. Fino
a poco tempo fa - comunque prima che fosse dato il via a questa
indagine conoscitiva - la Regione elargiva contributi ai vari
comuni su richiesta, ma non vi era un piano generale - senza il
quale ovviamente poi gli interventi sono a richiesta -, ma secondo
me è più giusto avere un dato completo sul quale decidere in 3 o 6
anni di intervenire per dare una soluzione quasi definitiva al
problema. Invitiamo quindi l'Assessore a seguire con attenzione
l'indagine e a far sì che ad essa seguano i fatti, quindi
interventi per l'abbattimento e l'eliminazione delle barriere
architettoniche.
Sappiamo inoltre che è stata predisposta nel febbraio 2003 una
deliberazione riguardante il fatto che quest'anno è "l'Anno europeo
delle persone disabili", per una Valle d'Aosta accogliente per
tutti. All'interno di questa deliberazione sono state indicate
alcune fasi da seguire per far fronte all'anno europeo, una di
queste fasi riguarda il periodo che va da maggio 2003 a febbraio
2004, vi sono diverse iniziative, quindi invitiamo l'Assessore a
far sì che queste iniziative previste siano poi concretizzate
perché, a quanto mi risulta, molte di esse non sono state ancora
portate avanti e siamo già ad ottobre. L'invito è di seguire con
attenzione questo problema, anche perché in passato - mi rifaccio
al famoso esempio del Sig. Pierino Gaspard, che ha fatto il
percorso in carrozzella per sollecitare l'amministrazione pubblica
su questo problema - e anche recentemente abbiamo appreso di
studenti, che hanno finto di essere disabili e hanno girato per la
città in carrozzella per far capire come esista ancora questo
problema e sia fortemente sentito. Penso che lei, Assessore, abbia
una sensibilità, visto che fa parte di questa associazione,
pertanto sarebbe opportuno agire entro il prossimo anno con un
intervento deciso, per cercare di abbattere o eliminare in buona
parte questo problema, che è un problema sociale, e ritengo che
sarebbe un fiore all'occhiello per l'Amministrazione regionale
riuscire a dare soluzione a un problema annoso, che da tanto tempo
è presente nella nostra Regione.
