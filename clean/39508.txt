Classificazione
ASSISTENZA SANITARIA E OSPEDALIERA
Personale medico e paramedico
LAVORO



Oggetto del Consiglio n. 2665 del 4 aprile 2017 - Resoconto
OGGETTO N. 2665/XIV - Interrogazione: "Mancato rinnovo dei
contratti di somministrazione lavoro di operatrici ausiliarie
dell'USL".
Rosset (Presidente)
- Punto n. 5 dell'ordine del giorno.
Ha chiesto la parola l'Assessore Bertschy per la risposta; ne ha
facoltà.
Bertschy (UVP) -
Il tema del mancato rinnovo delle
operatrici ausiliarie è già stato oggetto di più discussioni;
purtroppo ad oggi non c'è ancora una soluzione per le operatrici
che sono rimaste in disponibilità per il corso di formazione.
Per venire al punto n. 1 della vostra interrogazione, "le
motivazioni alla base del mancato rinnovo dei contratti di
somministrazione delle lavoratrici", la risposta è già stata data:
in base alla vigente normativa l'ausiliario specializzato è un
profilo ad esaurimento, e per tale figura professionale non è
quindi possibile procedere all'espletamento di procedure
concorsuali finalizzate all'assunzione a tempo indeterminato a
deduzione del personale precario operante presso le Aziende
sanitarie. Con l'articolo 4, comma 6, della nostra legge regionale
avevamo previsto che fino all'espletamento delle corrispondenti
procedure concorsuali, e comunque entro e non oltre il termine del
30 aprile 2018, si potesse dare corso a concorsi che potevano dare
risposte a questo tipo di necessità. L'azienda però in questo
momento, rispetto al personale ausiliario non più previsto negli
organici, ha inserito otto operatori sociosanitari (OSS) in regime
di somministrazione nelle more dell'espletamento del concorso con
deliberazione della Direzione generale n. 1180 del 19/12/2016. Più
specificamente le cinque OSS sono state assegnate alla Struttura
complessa Radiologia, Diagnostica e Interventistica con
sostituzione integrale del personale ausiliario e con indicazione a
rivalutare, attraverso un'analisi organizzativa, i profili di posto
al fine di assegnare a tali operatori attività di assistenza
diretta ai pazienti, oltre alle attività di igiene ambientale
contemplate dall'accordo Stato-Regioni e attività oggi assegnate al
personale infermieristico ma attinenti anche al profilo
professionale OSS. Altre due OSS sono state assegnate alla centrale
di sterilizzazione e l'ultima figura deve essere inserita presso la
Direzione medica del presidio.
Al punto n. 2 chiede "se nel periodo di assunzione del personale
di cui in premessa lo stesso sia stato impiegato in funzioni
diverse dall'accompagnamento e spostamento dei degenti (ad esempio
la preparazione degli stessi nella fase precedente l'esecuzione
dell'esame strumentale e clinico, operazioni di igiene personale,
la pulizia del materiale, la pulizia e la manutenzione di utensili
e apparecchiature". Con lettera protocollata il 18 novembre 2016 da
parte dell'azienda, la stessa risponde che, relativamente alle
mansioni affidate agli ausiliari in regime di somministrazione - la
lettera è a firma del responsabile del SITRA - vengono declinate le
sedi lavorative degli stessi e le attività a cui sono stati adibiti
in linea con la declaratoria del profilo professionale di
ausiliario del contratto collettivo nazionale. Se poi le interessa
la lettera, le potrò dare copia.
Il punto n. 3 è la parte dove si è provato a dare una risposta,
anche di tipo politico, all'attuale situazione: "le motivazioni per
cui le ausiliarie di cui alla premessa non possono accedere ad un
percorso di riqualificazione per operatori sociosanitari". Esiste
un accordo Stato-Regioni e Province autonome di Trento e Bolzano
del 22 febbraio 2001, nel quale è stato definito il profilo e lo
standard
dell'operatore sociosanitario, che ha rimandato
alle singole Regioni di disciplinare i percorsi di
riqualificazione. Le motivazioni per cui le ausiliarie non possono
accedere ad un percorso di riqualificazione per operatori
sociosanitari si riconducono a quanto previsto dalla
regolamentazione in materia. Tale figura di ausiliaria operava già
in ambito ospedaliero, ma non poté essere coinvolta quando
l'azienda USL riqualificò gli operatori tecnici assistenziali (OTA)
in servizio sulla base della delibera n. 2626/2004, che recava le
definizioni dei corsi di riqualificazione per operatori
sociosanitari (OSS) rivolti agli operatori tecnici assistenziali
(OTA) e agli assistenti domiciliari dei servizi tutelari (ADEST)
che non avevano ancora la qualifica conseguita in seguito al
percorso formativo. Gli atti successivi, la delibera n. 2283/2007
(Recepimento dell'esito dei lavori della Commissione paritetica
prevista dalla delibera n. 2626/2004 come modificata dalla n.
3205/2005 mediante l'approvazione di percorsi di riqualificazione
degli assistenti domiciliari e dei servizi tutelari non in possesso
della qualifica stessa conseguita in seguito a percorso formativo
in operatore sociosanitario), quindi la delibera n. 218/2013
(Approvazione delle linee guida per la realizzazione da parte di
soggetti privati del percorso formativo con il riconoscimento dei
crediti formativi a priori per l'ottenimento della qualifica OSS),
stabiliscono come criterio, per accedere ai percorsi di
riqualificazione, esclusivamente il lavoro svolto in qualità di
assistente domiciliare e dei servizi tutelari nell'ambito dei
servizi pubblici e privati con sede legale in Valle d'Aosta. Dunque
tutto il percorso normativo si è svolto non tenendo in
considerazione evidentemente anche questa figura presente negli
organici dell'azienda.
Detto questo, la situazione è stata fino ad oggi oggetto di
attenzione sia da parte delle strutture dell'Assessorato, sia
dell'Assessore che mi ha preceduto e sia dell'azienda. Il tentativo
è stato quello di mettere in atto, attraverso la società interinale
(Randstad), un corso di formazione a spese della società che
permettesse agli ausiliari di ottenere la riqualificazione
necessaria per poter partecipare il prossimo anno al concorso che è
stato indetto. La società ha dato la disponibilità, alla presenza
delle organizzazioni sindacali, ad un incontro pubblico e il
concorso non era dedicato solo alle otto dipendenti ausiliarie, ma
anche al personale somministrato di altri ruoli sprovvisto del
diploma di scuola media superiore.
Il problema di oggi è che purtroppo delle otto lavoratrici
ausiliarie di tutto il personale somministrato e interpellato solo
quattro hanno manifestato interesse e disponibilità a partecipare
al suddetto percorso formativo, numero che non ha consentito la
realizzazione del corso che richiedeva classi da otto/dieci
lavoratori. Pertanto la situazione per questi quattro lavoratori
che hanno dimostrato la disponibilità è quella di trovare la
possibilità - e questo sarà mia cura provare ad incontrare e fare
un ultimo tentativo - di accedere a uno dei percorsi di
riqualificazione che verrà messo in atto nel prossimo periodo da
parte dell'Assessorato per completare tali percorsi di
riqualificazione del personale che opera all'interno del comparto.
Dovremo vedere in quale maniera si potrà trovare, nell'ambito della
legittimità dei percorsi fatti fino ad oggi, un interesse reciproco
per dare una risposta a quelle persone che quantomeno hanno dato la
disponibilità al percorso di riqualificazione.
Presidente -
Ha chiesto la parola il Consigliere
Guichardaz per la replica; ne ha facoltà.
Guichardaz (PD-SIN.VDA) -
La ringrazio Assessore per la
risposta e anche per la lettera che mi vorrà poi consegnare alla
fine del Consiglio.
Potranno sembrare piccoli numeri quelli di cui parliamo,
soprattutto se li raffrontiamo alle centinaia di lavoratori a
rischio di licenziamento e già licenziati nel comparto
dell'edilizia, dei servizi del Casinò, ma per noi del PD-Sin.VdA
ogni lavoratore è importante e va, per quanto possibile,
considerato e tutelato. Non vogliamo sostituirci al sindacato, sia
ben chiaro, ma vogliamo sollevare il problema di questa decina, o
poco, più di ausiliarie, perché può servire a nostro parere a
ridare dignità e speranza per il futuro a lavoratrici, perlopiù
donne, lavorativamente parlando in età avanzata (alcune hanno più
di sessant'anni, Assessore). Qui non chiediamo assunzioni fuori
dalle regole, non proponiamo neppure di modificare artatamente la
situazione lavorativa per recuperarle in altri ruoli: chiediamo
semplicemente che ci si attivi per riqualificare e rimettere nel
circuito produttivo persone che hanno dato tanto all'USL,
soprattutto che hanno acquisito esperienze e competenze utili per
il nostro Sistema sanitario regionale.
È stato riportato che l'Assessore Viérin ha organizzato svariati
incontri con queste operatrici e che lo stesso abbia ipotizzato un
percorso di qualificazione per operatrici sociosanitarie a carico
dell'agenzia interinale che permettesse loro di rientrare nel mondo
del lavoro con un buon
atout
a disposizione. Il titolo di
OSS ha ancora un'ottima spendibilità, e non solo nel settore
sanitario. Pare però che negli ultimi incontri - così come è stato
confermato dall'Assessore Bertschy - questa idea sia sfumata. Mi è
stato riferito - e me lo conferma l'Assessore - che ad un certo
punto l'agenzia interinale, proprio per una questione di numeri,
abbia rinunciato ad organizzare il corso di qualificazione a OSS.
Pare che la metà - se non meno - delle ausiliarie non se la sia
sentita di affrontare un corso di mille ore: mille ore per persone
di oltre sessant'anni non abituate ad affrontare l'aula sono
tantissime!
Vorrei solo dire però che sarà pur vero che cinque, sei o
quattro persone sono poche per giustificare l'attivazione di un
corso di qualificazione, che potrebbe peraltro essere allargato -
come ha detto lei - ad altri lavoratori interessati, e mi pare
strano che non ci siano state adesioni, ma è anche vero che i
lavoratori interinali lasciano mensilmente il 4 percento della
propria retribuzione al fondo per la formazione dei lavoratori
somministrati che, nel caso delle ausiliarie, significano 800 euro
all'anno, e considerate che alcune lavorano da più di dieci anni.
Giusto per chiarire, i soldi per le retribuzioni delle lavoratrici
sono trasferite all'agenzia interinale direttamente dall'USL: sono
soldi pubblici anche quelli che vanno a finire nel fondo per la
formazione.
Per tornare all'interrogazione, credo che si debba distinguere
in maniera un po' più chiara tra qualificazione e riqualificazione.
La qualificazione è rivolta a chi comincia da zero: sono le famose
mille ore, mentre la riqualificazione aggiunge formazione a chi, di
fatto, ha già in parte acquisito sul campo competenze ed esperienze
in compiti che possono ricondursi a quelle proprie dei profili
oggetto di riqualificazione. I corsi di riqualificazione OSS sono -
come lei ha detto - periodicamente organizzati dalla Regione, dal
suo Assessorato, con fondi propri e con fondi del Fondo sociale
europeo. Possono tra l'altro essere allargati anche al personale
che ha operato in USL, ma presuppongono, Assessore, il
riconoscimento di un certo numero di crediti che corrispondono poi
ad uno sconto di ore: da mille ore della qualificazione si può
arrivare fino a centosessanta, di cui settanta di tirocinio in
ambito sanitario.
Io ho sentito alcune delle suddette ausiliare che mi hanno
raccontato con dovizia di particolari le funzioni normalmente
svolte nel corso dei loro turni di lavoro. Credo di avere una
discreta conoscenza del comparto sanitario sanità, essendomene
occupato per oltre quindici anni nella mia qualità di sindacalista,
e posso dirle, Assessore, che molte delle mansioni svolte dalle
ausiliarie nel corso della loro attività sono assolutamente
riconducibili a quelle proprie del profilo dell'OSS. Per chi non è
molto pratico di declaratoria, l'ausiliaria specializzata dovrebbe
svolgere compiti elementari poco qualificati, oggi perlopiù
esternalizzati, tipo: la pulizia e il riordino dei locali e
l'accompagnamento degenti e il trasporto materiali, mentre le
attività delle OSS sono rivolte alla persona e al suo ambiente di
vita, e sono ben declinate nel documento della Conferenza
Stato-Regioni che lei ha citato del 2001, con cui è stato istituito
il profilo. Mi sono fatto dire quali funzioni svolgevano le
ausiliarie in questione, tra le altre: assistenza e posizionamento
dei pazienti, controllo delle scadenze dei farmaci e dei reagenti,
l'aiuto dei tecnici durante l'esecuzione degli esami clinici, la
pulizia dei pazienti - quelli che per sventura vomitano o se la
fanno addosso, vengono puliti da queste persone - la
predisposizione degli ordini per l'economato, il lavaggio dei ferri
prima dell'invio alla centrale di sterilizzazione, il ripristino
dei mezzi di contrasto, il controllo giornaliero dell'efficienza
delle bombole di ossigeno. Direi che non sono propriamente funzione
di un'ausiliaria. Nessuno qui vuole suggerire istanze per il
riconoscimento delle mansioni superiori, Assessore, ma noi vogliamo
che l'USL si assuma la responsabilità di dichiarare che il
personale impiegato, in alcuni casi per oltre dieci anni, ha svolto
anche a titolo non esclusivo - questo non lo pretendiamo - funzioni
che possono scontare ore di corso e quindi permettere alle signore
in questione di tornare ad avere opportunità di lavoro
accettabili.
