Classificazione
ZONA FRANCA


Resoconto integrale del dibattito dell'aula
Oggetto del Consiglio n. 1969 del 26 aprile 2001 - Resoconto
OGGETTO N. 1969/XI Adeguamento della "Carte Vallée" per la
gestione dell’Euro. (Interpellanza)
Interpellanza Premesso che il 31/12/2000 la Carte Vallée ha
compiuto il suo secondo anno;
Rilevato che i pos necessari alla lettura della carta a
microprocessore non sono allo stato in grado di gestire le cifre
decimali, non consentendo così sino ad ora il pagamento in
esenzione delle frazioni di litro e non consentendo la gestione
dell’euro;
i sottoscritti Consiglieri regionali
Interpellano
l’Assessore all’Industria,
Artigianato ed Energia per sapere:
1) quali siano i costi diretti ed indiretti sopportati nel 2000
dall’Amministrazione regionale per la gestione delle
procedure relative ai carburanti in esenzione fiscale;
2) con quali tempistiche, con quali provvedimenti e con quali
costi verranno adeguati i pos per la gestione
dell’euro.
F.to: Frassy - Tibaldi
Président
La parole au Conseiller Frassy.
Frassy (FI)
L'interpellanza che il nostro gruppo ha
presentato, Assessore, riprende degli argomenti che avevamo già
portato in quest’aula all’inizio del
2000, in particolare la problematica che riguarda la gestione dei
decimali con il meccanismo della Carte Vallée ossia con la gestione
informatizzata della benzina in esenzione fiscale.
Circa un anno fa, quando avevamo sollevato questa
preoccupazione, l’Assessore aveva risposto che si
sarebbe interessato e comunque avrebbe girato la nostra perplessità
sulla questione dei decimali agli uffici e a INVA che gestisce la
parte del software.
Ci risulta che a distanza di un anno da allora, Assessore, nulla
sia cambiato, nel senso che i distributori hanno ancora il problema
di gestire i decimali. Il problema è minimale forse oggi perché è
limitato al litro e rotti decilitri di benzina che viene prelevata,
normalmente chi utilizza la Carta Vallée la benzina la preleva a
litri e non a lire.
Il problema grosso, invece, sui decimali, come
l’Assessore può immaginare, lo avremo nella
prospettiva del gennaio 2002 quando, con
l’introduzione dell’Euro, i decimali
diventeranno una realtà con cui confrontarsi nel quotidiano.
Allora domandiamo all’Assessore cosa ne è
dell’adeguamento di cui già si era parlato un anno
fa, considerando che il tempo che rimane da qui all'introduzione
dell’Euro è minore del tempo che è trascorso da
quando avevamo sollevato questa problematica ad oggi.
Vorremmo anche sapere, questo nella prima domanda che poniamo
nell'interpellanza, quali sono i costi che
l’Amministrazione regionale ha sopportato nel 2000,
nel secondo anno di attivazione della Carta Vallée per quanto
riguarda l’intera gestione dei prodotti petroliferi
in esenzione fiscale. Queste sono in sintesi le domande che abbiamo
posto con la nostra interpellanza.
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Ricordava il Consigliere Frassy che
questo tipo di interpellanza fa seguito a quanto era stato detto il
12 gennaio 2000: già nel mese di gennaio il Consigliere Frassy
conveniva con noi rispetto al fatto che comunque la Carte Vallée ha
rappresentato un elemento innovativo per la gestione dei generi
contingentati.
Per rispondere al primo quesito, i costi per la gestione delle
procedure attinenti alla Carte Vallée in esenzione fiscale derivano
dal pagamento dei corrispettivi previsti dalle convenzioni
stipulate dall’Amministrazione regionale con INVA:
elencherò ora quali sono le convenzioni, questo per dare degli
elementi di conoscenza a chi ha fatto
l’interpellanza.
Le convenzioni sono cinque: tre sono state stipulate fra il
Servizio contingentamento e INVA, due fra la DSI e INVA.
Una prima convenzione è quella che è stata stipulata il 12
settembre 1999 approvata con deliberazione di Giunta n. 2921/1999
per il periodo che va dal 1° gennaio 2000 al 29 febbraio 2000 ed è
stata stipulata dal Servizio contingentamento.
La seconda convenzione è stata stipulata il 27 gennaio 2000 e
approvata con delibera di Giunta n. 5089/99 per il periodo dal 1°
gennaio 2000 al 29 febbraio 2000; è stata stipulata dalla DSI con
INVA.
La terza convenzione è stata stipulata il 29 febbraio 2000,
approvata con deliberazione di Giunta n. 442/2000 per il periodo 1°
marzo 2000 - 31 ottobre 2000, ed è stata stipulata dal Servizio
contingentamento con INVA.
Una quarta convenzione è stata stipulata in data 27 marzo 2000,
approvata con provvedimento dirigenziale n. 1166/2000 per il
periodo dal 1° marzo 2000 al 31 dicembre 2000, e questa è stata
stipulata fra DSI e INVA.
Infine una convenzione stipulata in data 24 ottobre 2000,
approvata con deliberazione di Giunta n. 3501/2000 per il periodo
1° novembre 2000 - 31 dicembre 2000, tra INVA e Servizio
Contingentamento.
Il fatto di aver spezzettato le convenzioni è dovuto alle
disponibilità di bilancio, che sono susseguite a variazioni di
bilancio verificatesi lo scorso anno.
Queste convenzioni riguardavano le attività che adesso vado ad
elencare:
- servizi di sportello con apertura per otto ore giornaliere
tutti i giorni feriali per un'utenza servita teorica di circa 200
unità giorno (normalmente l’utenza è di 175);
- servizi di manutenzione "on site" dei terminali periferici POS
entro due ore dalla segnalazione dei guasti per tutti i giorni,
festivi inclusi;
- servizi per la gestione logistica della Carte Vallée composti
dalla gestione del magazzino, dalla masterizzazione ed emissione
delle carte, dalla perizia tecnica sulle carte mal funzionanti e
danneggiate con tempi di esecuzione non superiori ai 2 giorni
lavorativi dalla data di presentazione agli sportelli da parte
degli utenti;
- servizi di gestione del Front End Processor (FEP) 24 ore su
24, tutti i giorni;
- servizi di assistenza telefonica tramite il numero verde dalle
ore 7,30 alle ore 18,30 sabato incluso agli utenti della Carte
Vallée e agli esercenti degli impianti di distribuzione
carburante.
Questo è l’insieme delle attività che vengono
gestite dalle convenzioni che ho indicato precedentemente.
Per quanto riguarda i costi relativi a queste convenzioni,
complessivamente sono di 1.260 milioni IVA inclusa.
Occorre precisare che, quando entreranno in funzione i nuovi
servizi connessi alla Carte Vallée e forniti
dall’Amministrazione regionale, (ad esempio i
servizi dei buoni mensa del CRER, in avanzata fase di
realizzazione), i costi afferenti alla logistica della carta,
all'assistenza telefonica agli utenti, alla gestione del FEP
saranno suddivisi per centri di costo fra le strutture competenti
dell’Amministrazione regionale: oggi la Carte Vallée
funziona esclusivamente per la distribuzione beni carburanti ma,
qualora venga utilizzata per altre funzioni, i costi relativi
verranno suddivisi fra le varie strutture dell'Amministrazione. I
costi indiretti afferiscono agli oneri per il personale regionale e
alla manutenzione del software per la gestione delle procedure
informatiche presso gli uffici regionali.
Per quanto concerne il personale regionale, la gestione della
ripartizione dei contingenti di carburante in esenzione fiscale
occupa mediamente due persone all’anno: una persona
di posizione B e una persona di posizione C
nell’attività tenuta nella contabilità generale;
cinque persone all’anno, quattro di livello
posizione B e una di posizione C, nell’attività del
cosiddetto "back office".
Il costo complessivo del personale regionale ammonta a circa 360
milioni di lire.
Per quanto concerne gli oneri per la manutenzione degli
applicativi a servizio della Carte Vallée, che riguardano la
gestione degli utenti e veicoli, la gestione degli sportelli e la
contabilizzazione dei movimenti delle carte a microprocessore su
base giornaliera, essi hanno assommato pro quota nel 2000 a circa
57 milioni di lire, IVA inclusa.
In sostanza il costo della gestione della procedura Carte Vallée
per l’anno 2000 è di 2.177 milioni considerando
anche gli ammortamenti della carta, del FEP e del POS.
Se andiamo a vedere quanto avevamo dichiarato nella seduta del
Consiglio regionale del 12 gennaio 2000, avevamo detto che i costi
preventivati erano 2.419 milioni, siamo a una cifra inferiore e
siamo in linea con i costi della gestione cartacea che assommava
nel 1998, a distanza di tre anni, a 2.109 milioni.
Va tenuto conto che la Carte Vallée oggi offre dei servizi
ulteriori rispetto a quanto veniva offerto agli utenti nel 1998 con
il vecchio sistema cartaceo.
Si rammenta a questo proposito che il gettito derivante
dall’onere regionale, applicato ai quantitativi di
carburante erogati in esenzione fiscale, ha ammontato nel 2000 a
circa 3.578 milioni, quindi di fatto la Carte Vallée si
autofinanzia ampiamente.
Per quanto riguarda il quesito n. 2, relativo alla questione dei
decimali, la situazione è la seguente. I POS, come tutti sappiamo,
sono composti di due componenti: hardware e software.
Secondo quanto dichiarato dal fornitore,
l’hardware non presenta problemi di compatibilità
con l’EURO, il secondo invece è gestito attraverso
l’emissione di "release" di aggiornamento
successive.
L’attuale "release", che è quella del 1998, con
le problematiche legate alla mancata indicazione dei decimali, non
prevede il cambio Lira/Euro con decimali pur prevedendo la
possibilità di stampare importi in Euro con due decimali: la
divisione Lira/Euro, in questo caso, avviene secondo le modalità
previste nel 1998, quando non era ancora noto il cambio fisso
Lira/Euro che è diventato di 1.936,27; i terminali allora erano
stati attivati per un importo di cambio Lira/Euro fisso in 1.936
lire.
Come tutti sappiamo l’Euro partirà dal 1° gennaio
2002, ci sarà ancora fino al mese di febbraio la possibilità di
utilizzare sia le Lire che l’Euro e poi dal 1° marzo
si passerà all’utilizzo esclusivo
dell’Euro.
Per quanto riguarda l’adeguamento
dell’Euro, questo è previsto nel piano operativo
annuale del Dipartimento del sistema informativo nel contesto della
revisione di tutte le procedure informatiche
dell’Amministrazione regionale che verranno
completate entro il gennaio 2002.
Questo riguarda l’insieme delle procedure.
Ovviamente la Carte Vallée potrà diventare operativa secondo i
tempi di attuazione dell’Euro, in modo da far sì che
questo adeguamento sia effettivo. Si sta già lavorando in questo
periodo per realizzare questo tipo di adeguamento.
Per quanto riguarda i costi dell’adeguamento
all’Euro relativi alla Carte Vallée sono in fase di
definizione e fanno parte dei costi relativi alla più generale
revisione dei sistemi informatici regionali per la quale sono stati
stanziati circa 400 milioni.
Per quanto riguarda l’unità minima erogabile
delle benzine o del gasolio o dei carburanti, questa è stata
definita in numeri interi di litro; è possibile,
nell’ambito della revisione del software, andare
anche ad indicare i decimali, ma va valutato se questo non possa
rappresentare un'ulteriore complicazione tenuto conto del fatto che
oggi abbiamo un contingente che viene assegnato alla Regione in
chili, a sua volta deve essere convertito in litri per cui
aggiungere ulteriormente dei decimali potrebbe creare altri
problemi.
Comunque è una questione che può essere affrontata e risolta
nell’ambito della nuova definizione del software
applicativo per la Carte Vallée stessa, partendo dal presupposto
che l’hardware dei POS è compatibile con questo tipo
di modificazione. I tempi saranno tali da consentire dal 1° gennaio
2002 la realizzazione degli scontrini con i decimali previsti
dall’Euro.
Président
La parole au Conseiller Frassy.
Frassy (FI)
Assessore, ho ascoltato con attenzione i dati
che lei ci ha fornito. Devo però esprimere delle perplessità sulla
sostanza della risposta, sia sul primo che sul secondo punto delle
domande contenute nell'interpellanza.
I costi. Dopo l'ampia panoramica sulle varie convenzioni
spezzettate, di cui mi sembra di aver capito che poi INVA sia il
punto di riferimento dell'intera procedura di informatizzazione, a
conti fatti, fra i costi dell’INVA e i costi
indiretti che ancora l’Amministrazione regionale
sostiene, abbiamo chiuso il 2000 con 2.177 milioni. Lei mi dice che
abbiamo risparmiato qualcosa su quella che era la previsione fatta
nel 1999 per il 2000.
Sì, è vero, rispetto a quella previsione, ma il dato che
riteniamo debba essere preso a riferimento è un altro ed è il dato
del 1998 ossia il dato della gestione cartacea.
Anche perché lo dicevo a gennaio 2000, e mi corre
l’obbligo di ripetermi a distanza di quasi un anno e
mezzo, due sono le motivazioni normalmente che fanno optare le
aziende, e l’Amministrazione regionale in questo
caso deve operare come un'azienda, per l'informatizzazione delle
procedure: la prima è la tempistica di resocontazione,
l’immediatezza di poter avere risultati statistici e
non solo in tempo reale e la seconda è quella del risparmio sui
costi di gestione.
I costi di gestione nell’ultimo anno di gestione
cartacea ammontavano a 2.109 milioni; al secondo anno, perciò
quando il meccanismo informatizzato dovrebbe iniziare ad essere a
regime e comunque si dovrebbe essere rodato, abbiamo dei costi che
sono di 2.177 milioni, perciò non riusciamo ad avere un
abbattimento dei costi rispetto alla gestione cartacea.
È vero che c’è un ammortamento sessennale dei
costi iniziali di investimento, ma sono cifre che ci fanno dire che
non portano la gestione informatizzata ad essere significativamente
competitiva con la gestione cartacea.
E qui apro una parentesi. Diceva il collega Tibaldi che ci
riserveremo di verificare se certi risultati di gestione di INVA
siano o meno all’altezza di quei riconoscimenti di
emolumenti da super manager che vengono concessi
all’amministratore delegato, allora è evidente che
diventa facile fare gli affari, ma poi lo vedremo se così è, con
una serie di convenzioni come queste. Perché dico "come
queste"?
E qui mi aggancio alla seconda domanda. Riteniamo sorprendente
la risposta che l’Assessore ci ha dato:
"? Nel
1998 il software non prevedeva il decimale per quanto riguarda la
gestione dei pagamenti?"
in quanto INVA, bontà degli allora
responsabili del software piuttosto che dello stesso
amministratore, non so su quale considerazione abbia potuto pensare
che con l’Euro il problema del decimale non ci
sarebbe stato. Perché? Perché l’Assessore dice che
si era ipotizzato un cambio e una parità fissa di 1.936 lire,
dunque non c’era lo spazio per ragionare sui virgola
centesimi; io ne deduco che stiamo ragionando in maniera poco
comprensibile.
Ammesso che ci fosse stato un ragionamento fondato su questa
conclusione, era evidente che non si poteva continuare ad
arrotondare sempre sull’Euro intero, perché il
prezzo dei litri interi avrebbe comunque fatto scattare
indipendentemente dalla parità del cambio i decimali sul pagamento
in Euro, perciò mi sembra abbastanza paradossale questo
ragionamento, che immagino INVA abbia suggerito
all’Assessore.
La cosa poi ancora più paradossale è che comunque sia questo
aggiornamento del software verrebbe a costare
all’Amministrazione regionale la non indifferente
cifra di 400 milioni. Ora, nel 1998, Assessore, nessun privato si
sarebbe sognato di mettere in piedi un software che non gestisse
quella che ormai era già una previsione scadenzata a data certa del
passaggio all’Euro.
Sui 400 milioni che l’Assessore dice sono
complessivi sull'informatizzazione del sistema informatico
regionale ci riserviamo di reintervenire, perché vorremmo capire
gli aggiornamenti su quali basi software vanno a fondarsi, nel
senso che i software più recenti, per tali intendendo tutti quei
software che sono nati successivamente all’accordo
maturato in seno alla Comunità europea di far partire
l’Euro in sostituzione delle monete nazionali, è
impensabile che non siano aggiornabili con costi pressoché vicini
allo zero.
Se così non fosse, bisognerà capire quali sono stati i motivi di
acquisto di software che hanno avuto ovviamente dei costi
immaginiamo a prezzi di mercato, ma che erano obsoleti rispetto a
quello che il mercato già all’epoca richiedeva alle
varie software houses.
Perciò esprimiamo perplessità su queste risposte, soprattutto
per quanto riguarda le tempistiche e per quanto riguarda le
conclusioni economiche, sia sulla gestione dei costi diretti e
indiretti dell'informatizzazione della gestione dei carburanti in
esenzione fiscale, sia per le tempistiche e nuovamente i costi per
adeguare il software attuale a quella che sarà la nuova moneta,
ossia l’Euro, dal gennaio 2002.
Si dà atto che, dalle ore 17,33, presiede il Vicepresidente
Lattanzi.
