Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 748 del 3 luglio 2019 - Resoconto
OGGETTO N. 748/XV - Interrogazione: "Erogazione di
finanziamenti ad una Associazione di volontariato per la gestione
di dipendenti".
Rini (Presidente) -
Punto 21 all'ordine del giorno. Per
la risposta, la parola all'assessore Baccega.
Baccega (UV) -
Un'interrogazione che rientra più nella
sfera della sua professione di legale, collega Spelgatti, perché
con riferimento al primo quesito ritengo innanzitutto doveroso
riferire una precisazione in merito ai rapporti che intercorrono
tra la Regione e l'azienda U.S.L. La legge regionale 5 del 2000,
all'articolo 9 comma 3, specifica che: l'azienda U.S.L. della Valle
d'Aosta è dotata di personalità giuridica pubblica e di autonomia
imprenditoriale; l'azienda è quindi un ente distinto dalla Regione
e ha propri organi di amministrazione e un proprio bilancio. Il
ruolo dell'amministrazione regionale è di indirizzo. La Regione
esercita l'attività di vigilanza prevista dall'articolo 44 della
citata legge 5 consistente nel controllo di conformità e di
congruità rispetto alla programmazione sanitaria regionale, alle
direttive regionali e statali vincolanti e alle risorse assegnate
su tutta una serie di atti quali il bilancio preventivo economico
annuale, il bilancio d'esercizio, l'atto aziendale e il piano
attuativo locale. Non è quindi previsto un controllo generalizzato
da parte della Regione su tutti gli atti aziendali che non
rientrano tra quelli sopra citati, tra i quali, tra l'altro, non
figurano le determinazioni dirigenziali quali quelli di cui si
tratta. Di conseguenza, la valutazione della correttezza
giuridico-amministrativa della determinazione dirigenziale a cui
l'interrogazione si riferisce, è di competenza esclusiva
dell'azienda che ha ritenuto corretta la destinazione di dette
somme, data l'emergenza del momento. A ogni modo - qui entro in
campo io - tenuto conto che la tematica affrontata da questa
interrogazione era già stata portata all'attenzione di questo
Consiglio con l'interrogazione del 20 marzo 2019 presentata dal suo
collega di partito. L'assessorato, per mezzo dell'allora
coordinatore del dipartimento sanità, salute e politiche sociali e
del dirigente della struttura sanità ospedaliera e territoriale e
gestione del personale, in data 27 marzo - con nota protocollo
12124 - hanno invitato l'azienda a rivalutare la conformità
normativa della loro determinazione dirigenziale, appunto la numero
121 del 2019, sottolineando altresì che la convenzione con la
Federazione delle associazioni di volontariato e soccorso per
l'attività di soccorso e trasporto sanitario urgente e secondario
era stata a suo tempo stipulata a valle di un'analitica analisi
normativa e giurisprudenziale da parte dell'azienda. La nota,
peraltro, era stata condivisa con il dipartimento dell'Assessorato
e il dipartimento legislativo e legale della Regione. In vista
della scadenza della convenzione poi si segnalava all'azienda
l'intervenuta normativa e successiva giurisprudenza sull'argomento.
Giurisprudenza che da ultimo è sfociata in una recente sentenza
della Corte di Giustizia dell'Unione Europea del 21 marzo 2019,
intervenuta per coordinare le norme del codice del terzo settore
con quelle contenuti nel codice degli appalti DL 50. Da quanto
comunicato dall'Assessorato, l'azienda U.S.L - nell'ambito della
sua competenza esclusiva di quanto ho detto in precedenza - ha
risposto in data 9 aprile evidenziando che l'atto in argomento è
stato adottato al fine di consentire l'applicazione della
convenzione vigente, quella stipulata appunto con la Federazione
delle associazioni di volontariato e in vigore dal 1 aprile al 31
dicembre 2019. Secondo l'azienda questa convenzione conserva la
conformità alla norma che ne aveva legittimato la sottoscrizione in
base al principio e il tempo regola l'atto. Un principio espresso
anche dall'articolo 11 delle preleggi, che sintetizza i principi di
irretroattività e di non ultrattività della legge. Poiché sia il
codice del terzo settore del decreto legislativo 117 del 3 luglio
2017, sia gli interventi degli organi di giustizia amministrativa -
sentenza della Corte del Consiglio di Stato 011 39 del 2018 e il
parere del Consiglio di Stato 0 20 52 del 2018 risalgono a una data
successiva alla stipula della convenzione in argomento - gli
stessi, già conosciuti e analizzati dalle competenti strutture
aziendali, potranno essere tenuti nella dovuta considerazione
all'atto dell'avvio delle procedure per il prossimo affidamento dei
servizi di soccorso e trasporto. Stante la complessità del sistema
di norme e la correlata vivacità giurisprudenziale che regolano la
materia dell'assistenza in emergenza-urgenza e del trasporto in
ambulanza, attività di soccorso e trasporto infermi, segnaliamo che
l'Assessorato dal canto suo ha già attivato un gruppo di lavoro nel
quale vi è la partecipazione del dipartimento legislativo e legale
della Regione, nonché una rappresentanza dell'azienda per
approfondire la tematica e addivenire a utili conclusioni proprio
in vista della scadenza a fine anno della convenzione in essere tra
Azienda e Federazioni dei Volontari del Soccorso. Secondo quesito:
"se le attività di soccorso e trasporto infermi possono essere
giuridicamente qualificate come attività istituzionali". Su questo
punto si segnala che l'analisi della normativa nazionale e
regionale non pare lasciare spazio a interpretazioni che neghino la
natura istituzionale dell'attività di soccorso e trasporti di
infermi, in ossequio a quanto stabilito dalla seguente normativa di
riferimento. Punto primo: d.p.r. 27 marzo 1992 recante atto di
indirizzo e il coordinamento delle regioni per la determinazione
dei livelli di assistenza sanitaria di emergenza che qualifica
all'articolo 1 l'emergenza sanitaria come il livello assistenziale
da assicurare con carattere di uniformità su tutto il territorio
nazionale; punto secondo: decreto del Presidente del Consiglio dei
Ministri del 12 gennaio 2017 recante definizione e aggiornamento
dei livelli essenziali di assistenza di cui all'articolo 1 comma 7
del decreto legislativo 30 dicembre 1992, numero 502, decreto il
quale all'articolo 7 definisce l'emergenza sanitaria territoriale;
punto terzo: la legge regionale 13 marzo 2018, numero 4, che
disciplina il sistema regionale dell'emergenza-urgenza sanitaria in
Valle D'Aosta, la quale all'articolo 5 definisce appunto il
soccorso territoriale.
Certo il percorso che ci porterà alla nuova convenzione ci vedrà
più coinvolti e valuteremo attentamente se ci siano margini di
miglioramento dell'attuale convenzione, dove già ci sono richieste
d'integrazione in questo senso. Comunque abbiamo il tempo per
lavorarci.
Presidente -
Per la replica, la parola alla collega
Spelgatti.
Spelgatti (LEGA VDA) -
Bene, Assessore, mi fa molto
piacere prendere atto del fatto che, a seguito delle iniziative che
abbiamo fatto sul tema, si sia mossa tutta questa attenzione da
parte dell'Assessorato, e da parte quindi dell'azienda, soprattutto
poi in relazione a quanto avverrà nel futuro. Chiaramente non sono
un computer e in questo momento ho bisogno di studiare tutte le
sentenze e tutte le carte a cui lei fa riferimento. Facciamola
comunque breve. Chiaramente se c'è stato tutto questo interesse da
parte dell'Assessorato e anche da parte dell'Azienda è perché si sa
benissimo qual è il problema di sottofondo, il problema che sta
dietro determinate scelte. Spendere 180.000 euro, cioè dare 180.000
euro per la gestione dei dipendenti e soprattutto 35.480 per la
sperimentazione dell'assunzione di dipendenti a un'associazione di
volontariato è un qualche cosa che stride un attimo con la
normativa di settore. Sul discorso dei 35.000 euro guardiamo
esattamente quanto dice la determina: un comma della determina
dice: "si è preso atto della via sperimentale, da parte della
federazione regionale delle organizzazioni di volontariato del
soccorso, dell'emissione dell'avviso di selezione interno per il
reperimento di 4 unità di personale per l'attività di soccorso e
trasporto infermi per sopperire alla grave carenza di organico di
dipendenti dell'azienda U.S.L. e per colmare le lacune operative in
specifiche aree". Questa è la ratio che sottende alle varie scelte
che sono state fatte di dare dei soldi per assumere dei dipendenti.
Con questo si va esattamente in violazione rispetto a tutte le
norme che regolano l'assunzione dei dipendenti pubblici, perché
vengono dati dei soldi per gestire dei dipendenti per sopperire
alle carenze di organico dell'ospedale e con ciò bypassando tutte
le normative che regolano le assunzioni dei dipendenti. È una
pratica, è una prassi che vediamo molto in uso, come al solito, qui
in Valle d'Aosta. Vediamo anche tutto il discorso delle società di
servizi e quant'altro. Quindi direi che ben venga che a seguito
delle nostre iniziative l'Assessorato si sia mosso, che l'azienda
abbia preso atto del problema. Le sue risposte e le risposte che
più che altro le ha dato l'Azienda non mi convincono minimamente,
però chiaramente non ho studiato le carte, per cui prenderò la sua
risposta per iscritto e da lì poi studierò tutte le sentenze.
Grazie, La ringrazio molto.
