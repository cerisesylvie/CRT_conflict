Classificazione
FORESTE E TERRITORI MONTANI
Corpo forestale valdostano e relative strutture


Resoconto integrale del dibattito dell'aula
Oggetto del Consiglio n. 1299 del 10 maggio 2000 - Resoconto
OGGETTO N. 1299/XI Memorizzazione dei numeri telefonici nei
centralini delle stazioni forestali. (Interrogazione)
Interrogazione Appreso:
- che presso ogni stazione forestale sarebbero stati installati
nei centralini telefonici delle apparecchiature finalizzate alla
memorizzazione di tutti i numeri chiamati;
- che periodicamente dalle singole stazioni forestali verrebbero
inoltrati al dirigente coordinatore del servizio forestale tabulati
con la stampa integrale dei numeri chiamati;
i sottoscritti Consiglieri regionali
Interrogano
l’Assessore all’agricoltura e
risorse naturali per sapere se corrisponde a verità quanto esposto
in premessa e quale sia, nel caso, l’utilizzo di
tali tabulati.
F.to: Frassy - Tibaldi
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Nel 1995 è stata avviata una razionalizzazione
della rete telefonica in uso nelle stazioni forestali, al fine di
uniformarne le caratteristiche tecniche e di ottimizzarne la
funzionalità, adeguandola al contempo alle esigenze operative del
Corpo forestale valdostano per consentire una pronta ed efficace
reperibilità del suo personale, soprattutto da parte dei
cittadini.
Vorrei solo ricordare che il Corpo forestale svolge un'azione di
fondamentale importanza nell'attività di pronto intervento e a tale
scopo è distribuito nelle 16 stazioni periferiche costituite in
genere da un ufficio e da alloggi di servizio, assegnati al
personale che, a turno, deve rendersi reperibile anche per via
telefonica oltre all'orario di lavoro.
Il sistema di telecomunicazioni attivo attualmente nelle
stazioni forestali è quindi costituito da una centralina
telefonica, collocata presso gli uffici, e configurata in modo tale
da consentire l'utilizzo dei servizi di deviazione e trasferimento
delle chiamate agli apparecchi posti negli alloggi dei servizi, di
segreteria telefonica e di documentazione addebiti.
Quest'ultimo servizio permette il controllo e la ripartizione
dei costi per singolo derivato delle chiamate uscenti dal
sistema.
Il personale è informato che le chiamate in transito sulle linee
di servizio saranno registrate su tabulati che riportano i numeri
telefonici composti nelle singole stazioni e sono proprio i dati
elaborati da questo ultimo servizio che, previo controllo del
comandante della stazione sul corretto uso del servizio di
telefonia, vengono poi trasmessi ogni quadrimestre alla Direzione
del Corpo forestale valdostano che provvede esclusivamente alla
loro archiviazione; quindi questi tabulati non sono utilizzati per
nessun'altra motivazione, sono archiviati.
Il controllo è svolto dal comandante della stazione al solo
scopo di verificare quali sono le possibili chiamate di natura
personale, che verranno poi addebitate al personale di
servizio.
Président
La parole au Conseiller Frassy.
Frassy (FI)
Non sono soddisfatto della risposta
dell'Assessore perché ritengo che sia una risposta parziale e
probabilmente una risposta che nei fatti non trova riscontro. Mi
spiego meglio.
Innanzitutto sappiamo che con una circolare del 1997 è stato
affrontato nell'ambito del Corpo forestale il problema del
contenimento delle spese telefoniche, mentre ci dice l'Assessore
che già dal 1995 c'è questa apparecchiatura.
Allora il problema è di capire innanzitutto se questa
apparecchiatura installata nel 1995 sia in linea con le successive
norme e disposizioni sul rispetto della privacy perché è fatto
notorio che i tabulati Telecom non contengono le ultime cifre dei
numeri chiamati, mentre qui ha confermato l'Assessore che i numeri
sono nella loro integrità e di conseguenza sono completi.
Già su questa gestione abbiamo dei dubbi se sia in linea con la
norma sulla privacy e vorremmo che l'Assessore questa verifica la
facesse e ce la comunicasse.
Ma l'altro aspetto sorprendente è il ruolo che il comandante
viene a svolgere nell'ambito della gestione delle linee
telefoniche. Ci dice l'Assessore che, nonostante la disposizione
sia di trasmettere quadrimestralmente i tabulati all'Assessorato,
nei fatti vengono archiviati perché sono i comandanti delle
stazioni che devono verificare se ci sono stati degli abusi.
Mi sembra che questi abusi nei fatti non esistano, non mi sembra
che ci siano state segnalazioni significative di abusi in questo
senso, allora la domanda è un'altra: 150 all'incirca sono i
componenti il Corpo forestale dislocati nelle 16 caserme forestali,
2.000 circa sono i dipendenti regionali che hanno a disposizione i
telefoni dei loro uffici, non ci risulta che sui telefoni degli
uffici regionali ci sia un meccanismo di controllo analogo.
Il discorso della casa è molto relativo anche perché i numeri di
casa possono giustamente essere chiamati dalla stessa stazione
forestale per la reperibilità del personale stesso, di conseguenza
non è detto che il forestale che ha fatto il numero chiami casa
propria.
Sarebbe pertanto interessante capire se c'è un meccanismo di
addebito e di trattenuta forfetizzato o documentato, dallo
stipendio mensile per le chiamate di uso personale, anche se la
cosa più logica sarebbe quella di avere linee distinte e non
un'unica linea di servizio; su questo chiediamo all'Assessore di
essere più preciso: se nella gestione della retribuzione mensile
degli agenti forestali vi è una decurtazione sistematica,
quantificata e dunque dettagliata delle telefonate per uso
personale.
Diventa curioso sapere chi è che va a decidere se le telefonate
sono state fatte per uso personale o per uso di servizio.
La cosa che però ci lascia perplessi è che il Corpo forestale
svolge anche attività di polizia giudiziaria, attività che devono
essere svolte - perché la legge questo dice - nell'ambito del
riserbo in cui devono muoversi le indagini stesse; il fatto di
conseguenza che dalle stazioni forestali provengano dei tabulati
con tutti i numeri telefonici chiamati per l'intero, al di là del
problema, che abbiamo già evidenziato all'inizio, della privacy,
pensiamo che configuri anche un altro problema per quanto riguarda
la riservatezza che deve essere garantita alle indagini di polizia
giudiziaria, di conseguenza riteniamo che questo meccanismo sia
inadeguato rispetto agli obiettivi che l'Assessore ha enunciato
oltre che rispetto a quelle che sono le funzioni di polizia
giudiziaria che la Forestale deve svolgere.
Non ci riteniamo soddisfatti sulla riposta che l'Assessore ci ha
dato perché la riteniamo incompleta e parziale. Non so se il
Presidente consenta, ammesso che l'Assessore abbia conoscenza dei
dati che abbiamo richiesto in questa replica, di poter dare un
breve chiarimento, altrimenti sull'argomento dobbiamo ritornare con
una nuova iniziativa consiliare.
Président
Je pense qu'il sera nécessaire d'y revenir, ce
n'est pas prévu qu'il y ait de nouvelles questions à ce sujet.
