Classificazione
CONSIGLIO REGIONALE
Attività consiliare d'aula



Oggetto del Consiglio n. 3010 del 8 novembre 2017 - Resoconto
OGGETTO N. 3010/XIV - Ritiro di Mozione: "Revisione del
regolamento del giardino regionale per ragazzi sito in via Festaz
ad Aosta".
Rosset (Presidente)
- Con 22 presenti, possiamo iniziare
i lavori: chiederei ai colleghi di entrare in aula. Siamo giunti al
punto n. 35 dell'ordine del giorno. Ha chiesto la parola il
consigliere Chatrian, per mozione d'ordine: ne ha facoltà.
Chatrian (ALPE) -
Per un alto senso istituzionale e per
un alto senso di responsabilità, noi oggi garantiamo l'apertura di
questo Consiglio regionale, perché la maggioranza oggi non ha i
numeri per garantire l'apertura di questa seduta consiliare. Volevo
solo mettere in evidenza questo elemento, che dal nostro punto di
vista è importante, e augurare un buon Consiglio a tutti.
Presidente -
Prendo atto della mancanza in aula dei
consiglieri della maggioranza. Ha chiesto la parola il consigliere
Padovani per l'illustrazione, ne ha facoltà.
Padovani (GM) -
Con questa mozione vogliamo parlare di
spazi pubblici e comuni. Potrebbe sembrare un tema quasi
irrilevante, ma in realtà pensiamo sia un fatto importante avere
degli spazi comuni, pubblici e aperti ai giovani. Vogliamo parlare
dei giardini regionali di via Festaz, nel cui regolamento, al primo
articolo, si legge: "Il giardino di via Festaz è aperto ai ragazzi
di età inferiore agli anni 10, accompagnati dai genitori o da altri
adulti direttamente responsabili della loro sorveglianza e tutela".
Invece per quelli di via Antica Zecca, altri giardini di competenza
regionale, si legge che l'accesso è libero a tutti.
Nel primo punto dell'impegno si chiede che i due regolamenti, di
via Antica Zecca e di via Festaz, vengano uniformati per garantire
libero accesso anche ai ragazzini dagli 11 anni in su, i quali
ovviamente non potranno usufruire di tutte le strutture che ci sono
nei giardini di via Festaz. Però, ad esempio, potranno utilizzare
la scacchiera gigante che c'è in questi giardini, perché non c'è
nessuna controindicazione all'utilizzo di questa struttura. Al
secondo punto si chiede che, sempre nei giardini di via Festaz,
venga trovata una soluzione per prevedere un'area nella quale le
persone che magari vogliono andare in questo parco, possano farlo
anche con i loro animali da compagnia, di solito i cani. Questi
sono gli impegni che chiediamo con questa mozione.
Presidente -
Siamo in discussione generale. Qualcun altro
intende prendere la parola? Se non ci sono altri interventi, chiudo
la discussione generale. Ha chiesto la parola l'assessore Nogara,
ne ha facoltà.
Nogara (UV) -
I giardini di via Festaz e via Antica Zecca
d'Aosta, di proprietà regionale e gestiti dalla struttura regionale
competente per il verde pubblico dell'Assessorato all'agricoltura e
risorse naturali, sono diventati un punto di riferimento importante
per la città di Aosta, relativamente agli spazi verdi pubblici, in
particolare quelli destinati ai bambini e ai ragazzi. Essi infatti
sono stati concepiti e attrezzati per le fasce di età più basse:
bambini e ragazzi fino ai 10 anni, cioè fino alle scuole
elementari. Tale indirizzo è giustificato dal fatto che la
commistione con i ragazzi più grandi si è rilevata, nel tempo,
motivo di confusione e disordine eccessivo all'interno dei
giardinetti, creando anche situazioni di pericolo per l'incolumità
dei bambini e dei ragazzi più piccoli. Cionondimeno, i giardini,
quali aree pubbliche, sono naturalmente aperti a tutti. Infatti,
già in questi giorni, si stanno uniformando i regolamenti e
modificando la cartellonistica dei giardini di via Festaz. Si è già
provveduto a modificare il regolamento per uniformarli a quelli di
via Antica Zecca, ma è solo la dicitura che dovrà essere cambiata
sui cartelli e mi è stato comunicato che proprio in questi giorni
la stanno cambiando.
Per quanto riguarda invece il secondo punto, che attiene alla
richiesta di prevedere delle aree attrezzate per i cani, si fa
presente che i regolamenti dei giardini, sempre per motivi legati
all'incolumità dei più piccoli, non consentono l'ingresso con
animali anche al guinzaglio o dotati di museruola. Si stanno
valutando soluzioni alternative. Tra l'altro, non so se lei ne è
venuto a conoscenza, proprio ieri c'è stato l'attacco di un cane a
una signora, che le ha provocato diversi danni. Perciò ci troviamo
ad avere dei genitori che, preoccupati da queste situazioni, ci
dicono che sia sotto l'aspetto igienico, sia sotto l'aspetto del
pericolo, si ha paura di avere dei cani in un parco dove ci sono
dei bambini. Comunque, anche sotto questo punto di vista stiamo
cercando di risolvere la problematica. Si stanno pensando diverse
soluzioni che al più presto, quando saranno prese le decisioni, vi
sottoporremo. Chiedo quindi ai firmatari, visto che le cose che
sono state richieste sono in fase di valutazione e di elaborazione,
di ritirare la mozione.
Presidente -
Chiede la parola il consigliere Padovani, ne
ha facoltà.
Padovani (GM) -
Noi registriamo la disponibilità
dell'Assessore e che gli impegni presi si stanno già in parte
svolgendo: la modifica del regolamento e la valutazione per trovare
un'area adibita agli animali. Quindi ritiriamo la mozione. Solo, se
può farci avere i documenti.
Presidente -
La mozione è ritirata.
