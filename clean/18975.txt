Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 2099 del 11 luglio 2001 - Resoconto
OGGETTO N. 2099/XI Conseguenze sui lavori di rifacimento
della tratta ferroviaria Aosta/Chivasso derivanti
dall’inchiesta giudiziaria in atto.
(Interpellanza)
Interpellanza Appreso dello scandalo legato agli appalti per
il rifacimento della tratta ferroviaria Aosta/Chivasso duramente
colpita dall’alluvione dell’ottobre
scorso;
Osservato come, specie nel settore dei lavori pubblici, gli
abusi e la corruttela non riescano ad essere debellati;
Temuto che la vicenda possa avere conseguenze
sull’andamento dei lavori di ripristino della tratta
e dunque sui tempi di riapertura della ferrovia;
il sottoscritto Consigliere regionale
Interpella
il Presidente della Regione o l’Assessore
competente per sapere:
1) se l’inchiesta in corso sugli appalti per il
rifacimento dell’Aosta/Chivasso finirà
inevitabilmente con il rallentare i lavori di ripristino e
ritardare la riapertura della ferrovia;
2) quali iniziative intende assumere la Giunta per scongiurare
detto rischio o per mitigarne gli effetti.
F.to: Curtaz
Président
La parole au Conseiller Curtaz.
Curtaz (PVA-cU) Voglio presentare questa interpellanza facendo
innanzitutto un piccolo passo indietro, non per rinfocolare vecchie
polemiche, ma tanto per inquadrare il problema del ripristino della
tratta Aosta-Chivasso anche in senso temporale.
Ricordiamo tutti l’alluvione
dell’ottobre scorso, i conseguenti gravi danni alla
struttura ferroviaria della nostra Regione, danni che isolano dal
punto di vista ferroviario ancora oggi Aosta e si potrebbe dire
l’intera nostra regione.
Fu il periodo successivo quello delle discussioni e anche delle
polemiche perché a un pessimismo iniziale
dell’Assessore Lavoyer, che dichiarò anche in questa
sala che la ferrovia non avrebbe potuto essere ripristinata se non
entro due anni o forse più, si contrappose in una prima fase
un'iniziativa anche un po' anomala del nostro gruppo che prese per
primo contatti con i responsabili delle ferrovie e per primo
dichiarò che era possibile il rifacimento
dell’intera tratta in un anno. Oggi dobbiamo
riconoscere, non tanto che le nostre previsioni erano esatte ma che
i responsabili dell’Ente ferrovie a quelle
tempistiche sono stati fedeli. I tempi di riapertura degli spezzoni
della tratta Chivasso-Aosta sono stati rispettati una puntualità,
potrei dire:
"Magari fossero così puntuali i treni e magari i
pullman che fanno servizio sostitutivo sulla tratta
Borgofranco-Aosta"
. Tutti i tempi sono stati rispettati così
come erano stati previsti. L’ultimo adempimento
temporale era quello del ripristino del tratto fra Ivrea e
Borgofranco che è entrato in funzione regolarmente da pochi giorni,
secondo la tempistica prevista, e quindi potevamo avere la
convinzione che l’intera tratta sarebbe stata di
nuovo disponibile nel mese di dicembre 2001 come era stato
annunciato.
Tuttavia, direi in maniera per quanto mi riguarda poco
sorprendente, ma che certamente va ad influire
sull’iter di costruzione della ferrovia, è
intervenuto questo problema degli appalti, di un possibile fenomeno
di corruzione che ha investito alcuni vertici locali delle
ferrovie, e un'impresa costruttrice.
Ci chiediamo se questo evento non prevedibile nel momento in cui
si stabiliscono i tempi di un appalto possa avere delle conseguenze
sul rifacimento dell'Aosta-Chivasso.
Parlo di conseguenze di carattere amministrativo perché abbiamo
già appreso dai giornali che di per sé l’inchiesta
penale non ha comportato alcuna conseguenza perché non è stato
disposto, direi opportunamente e anche intelligentemente da parte
della magistratura, il sequestro del cantiere. Le indagini sono
state svolte in maniera da consentire teoricamente la prosecuzione
dei lavori.
Credo tuttavia che questo grave episodio di rilevanza penale
comporti dei problemi rispetto alla procedura amministrativa, da
qui l’oggetto della nostra interpellanza. Vogliamo
capire se questa vicenda avrà la conseguenza di rallentare i lavori
di ripristino, quindi di ritardare la riapertura della ferrovia e
soprattutto quali iniziative nel frattempo ha assunto la Giunta per
scongiurare questo rischio o quanto meno per mitigarne gli
effetti.
Président
La parole à l’Assesseur au
tourisme, aux sports, au commerce et aux transports, Lavoyer.
Lavoyer (SA)
Sulle premesse lascerò volentieri il ruolo
del primo della classe al Consigliere Curtaz che aveva previsto
tutti i tempi mentre l’Assessore era pessimista.
D’altro canto il Consigliere Curtaz già qualche
anno fa si era dimostrato un eccellente allievo quando io ebbi la
fortuna o sfortuna di essere il suo insegnante, quindi lascio a
Curtaz il ruolo del primo della classe.
Per quanto attiene invece all’interpellanza, due
sono i quesiti posti. Per quanto riguarda il primo:
"se
l’inchiesta in corso sugli appalti per il
rifacimento dell’Aosta-Chivasso finirà
inevitabilmente con il rallentare i lavori di ripristino e
ritardare la riapertura della ferrovia"
, come penso
l’interpellante sappia, e peraltro ha già
sottolineato, l’ente appaltante non è
l’Amministrazione regionale, ma è Ferrovie dello
Stato quindi noi, anche a seguito di questa iniziativa, ci siamo
fatti carico di chiedere notizie in merito ai Responsabili della
Divisione infrastrutture di Ferrovie dello Stato.
La risposta purtroppo non ha soddisfatto noi e penso che
purtroppo non darà soddisfazione neanche
all’interpellante, però io devo fare riferimento
agli atti e ai documenti che abbiamo. La risposta dice:
"Facendo
seguito alla richiesta avanzata con nota in epigrafe, per rendere
noto che, per le conseguenze derivanti dall'inchiesta giudiziaria
in corso relativamente ai lavori di ripristino, questa direzione
allo stato attuale?"
e questa è datata 29 giugno
"? non ha
elementi certi tali da poter garantire precise ed eventuali
riprevisioni"
.
Quindi nella sostanza, al di là del contenuto in "burocratese"
della risposta, allo stato attuale non sono in grado di dare degli
elementi certi per dire se quanto è avvenuto sul campo
dell'inchiesta giudiziaria possa creare tali problemi dal punto di
vista amministrativo o tecnico da rallentare i lavori stessi.
Noi peraltro anche in queste giornate precedenti alla seduta
consiliare odierna abbiamo ripetutamente sentito telefonicamente i
Responsabili di Ferrovie dello Stato per sapere se i lavori sono
stati riavviati perché, senza entrare nel merito delle motivazioni,
erano stati sospesi. Dalle notizie di cui siamo in possesso i
lavori a tutt’oggi sono fermi nei tratti per i quali
l’assegnazione dei lavori interessava i responsabili
delle imprese attualmente sotto inchiesta.
Non entriamo nel merito se sia possibile o meno riprendere i
lavori con queste ditte o se la situazione, sia da un punto di
vista tecnico dell’esecuzione dei lavori o da un
punto di vista dell’ambito giudiziario, faccia sì
che bisogna o riappaltare i lavori o trovare altre strade dal punto
di vista amministrativo.
Sono valutazioni che deve fare l’ente appaltante,
quindi verificare al di là degli aspetti legati all'inchiesta se
l’esecuzione dei lavori presenta tali carenze da un
punto di vista tecnico che possa essere necessario andare alla
rescissione del contratto con gli eventuali appalti o possa
proseguire il rapporto con l’attuale impresa. Sono
elementi che non possiamo approfondire direttamente; dalle notizie
che abbiamo sono in corso fasi di valutazione da parte dei
Responsabili di Ferrovie dello Stato, settore Divisione
infrastruttura.
Sul secondo quesito:
"quali iniziative intende assumere la
Giunta per scongiurare detto rischio o per mitigarne gli
effetti"
, la risposta è una conseguenza di quanto esposto
prima. Non essendo la Regione l’ente appaltante
degli interventi diventa difficile da parte del Governo regionale
qualsiasi intervento diretto o per sbloccare o per garantire il
rispetto dei termini a suo tempo previsti.
Rimane fermo l’impegno da parte del Governo
regionale a sollecitare la definizione di tutte le procedure che si
renderanno necessarie per dare corso all'immediata ripresa dei
lavori intanto e poi soprattutto a far sì che questi lavori
rispettino i programmi, la tempistica programmata a suo tempo che
era la tempistica sulla quale noi ci eravamo impegnati anche in
Consiglio regionale come data ultimativa per la definizione dei
lavori per l’intero tronco. È chiaro che tutto ciò
deve avvenire nel pieno rispetto delle determinazioni che potranno
scaturire a seguito dell'inchiesta in corso.
Président
La parole au Conseiller Curtaz.
Curtaz (PVA-cU) Io non solo non sono soddisfatto della risposta
delle Ferrovie dello Stato, come l’Assessore, sono
anche insoddisfatto della sua risposta perché
l’Assessore si è limitato ad accennare a un impegno
generico di sollecito, di interessamento attraverso delle
telefonate degli ultimi giorni.
A me sembra un'iniziativa, mi consenta, debolissima rispetto
alla gravità del problema. Ne va non solo di un appalto, ma ne va
del disservizio per degli utenti perché sappiamo in che condizioni
gli utenti valdostani sono costretti a viaggiare con i pullman
sostitutivi. Non c’è un orario che venga rispettato,
a volte si è accalcati gli uni sugli altri, eccetera. Sono
questioni di tutti i giorni che leggiamo quasi quotidianamente sui
nostri organi di stampa.
Sono preoccupato anche per la lentezza che lei stesso ha
dichiarato rispetto a questo intervento. Noi abbiamo sollecitato -
lei dice - ed abbiamo mandato una lettera anche dopo questa
iniziativa. Ma come? Aspettate l’iniziativa,
un'interpellanza di un gruppo di opposizione per mandare una
lettera alle Ferrovie dello Stato, per capire cosa succede a
seguito dell’arresto di funzionari, di appaltatori,
avvenuto diverse settimane prima?
A me sembra?
(interruzione dell’Assessore Lavoyer, fuori
microfono)
? l’ho capito che non li avete arrestati voi e
neanche l’appalto dipende da voi però, visto che si
sta parlando di tratto di Ferrovie dello Stato che riguarda la
riapertura dell’unica linea ferroviaria della nostra
Regione, a me sembra che un’amministrazione
regionale attenta su questo tema, dovrebbe avere un altro piglio
nell’affrontare questa questione.
Anche perché se su queste cose, Assessore, continua questo
atteggiamento negligente e lassista da parte
dell’Amministrazione regionale, poi diventa
inevitabile che ci sia un’attività "sostitutiva" da
parte di qualche movimento politico o da parte di qualche
associazione degli utenti perché se non si muovono gli assessorati
e non si muovono i politici, devono muoversi i cittadini attraverso
le loro forme di rappresentanza.
Non so se questo modo di fare voglia dire fare i primi della
classe. Posso capire che per la Giunta e per
l’Assessore sarebbe forse meglio avere
un’opposizione che faccia l’ultimo
della classe.
Si dà atto che, dalle ore 17,27, presiede il Vicepresidente
Viérin Marco.
