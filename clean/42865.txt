Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 354 del 24 febbraio 2021 - Resoconto
OGGETTO N. 354/XVI - Interrogazione a risposta immediata:
"Mancata presentazione del Programma di gestione e pluriennale di
attività di spesa per la realizzazione del presidio ospedaliero per
acuti Umberto Parini".
Bertin (Presidente) -
Punto 3.02 all'ordine del giorno.
Per l'illustrazione consigliere Baccega.
Baccega (PA) -
Considerato il poco tempo a disposizione,
considero letta l'interrogazione presentata che nasce a seguito
dell'audizione che si è tenuta in V Commissione della SIV e dei
progettisti coinvolti nell'ampliamento dell'Ospedale Parini. Il
tema è che esiste una società partecipata operativa che in questo
momento non ha più indirizzi e ha difficoltà di gestione. È stata
creata per proseguire un enorme lavoro iniziato da ANUV per la
ristrutturazione e il rifacimento della nuova università e dalla
COUP per la realizzazione dell'ampliamento e la ristrutturazione
dell'Ospedale Parini: una fusione tra due società che avevano scopi
differenti e non sinergici, che io all'epoca, chi ricorda bene,
contestai. Mi risposero che erano altri palazzi a sollecitare
questa scelta di fusione per ottimizzare i costi.
Dopo aver presentato in Giunta il 4 settembre 2020 il programma
di gestione 2020 e il programma pluriennale di attività di spesa
per realizzare il presidio ospedaliero regionale unico per acuti,
provvedimento che si fa e si aggiorna ogni anno, e le
infrastrutture a esso collegato, fu negata l'approvazione in quanto
si trattava di una Giunta in prorogatio, chi era in Giunta con me
se lo ricorda, e non trattandosi di atto indifferibile urgente non
poteva essere presentato. Non concordando con la segreteria di
Giunta lasciai a verbale una dichiarazione circostanziata nella
quale illustravo i motivi del mio dissenso.
Forse quel piano sicuramente andava aggiornato rispetto al 4
settembre 2020, forse bisogna chiedere una riduzione dei tempi, si
può fare, ma siamo a fine febbraio 2021, ben cinque mesi ormai
passati e, se le modifiche vanno nella direzione di ottimizzare i
tempi di progettazione di gara d'appalto, quella possibile
ottimizzazione ce la siamo un po' fumata.
Presidente -
Per la risposta l'assessore Barmasse, ne ha
facoltà.
Barmasse (UV) -
Al momento dell'insediamento nel mese di
ottobre 2020 la Giunta regionale, prima di procedere con
l'approvazione del programma pluriennale di gestione 2020-2022 e
del programma pluriennale di attività e di spesa per la
realizzazione del presidio unico ospedaliero regionale per acuti
Umberto Parini di Aosta e le infrastrutture a esso collegate, ha
ritenuto necessario acquisire tutti gli elementi e le informazioni
finalizzate a definire la programmazione, anche tenuto conto del
fatto che, con deliberazione della Giunta regionale n. 1384 dell'11
ottobre 2019, era già stato approvato il programma operativo
strategico triennale 2019/2020 che conferiva alla SIV il mandato a
realizzare opere e interventi fino al 31 dicembre 2020. Nel 2020
pertanto si sono svolti incontri e riunioni con SIV, con i
progettisti e con la Soprintendenza per i beni e le attività
culturali, al fine di analizzare tutti gli elementi utili alla
prosecuzione dell'attività.
Al momento è stato chiesto a SIV di aggiornare i documenti di
programmazione, tenendo in considerazione le indicazioni fornite
dalla Soprintendenza e le proposte formulate dallo studio di
progettazione. Non appena aggiornati i documenti da parte della
società, la Giunta regionale provvederà alla valutazione del
programma pluriennale di gestione 2021-2023 e del programma
pluriennale di attività e di spesa per la realizzazione del
presidio unico ospedaliero regionale per acuti Umberto Parini.
Presidente -
Per la replica il consigliere Baccega, ne ha
facoltà.
Baccega (PA) -
Non sono pienamente soddisfatto.
Probabilmente i dirigenti che hanno scritto quella parte saranno
poi convocati in Commissione. Io guardo la presidente della V
Commissione, il tema è
à la une
: è importante che su questo
anche due sedute a settimana possano essere importanti e possano
essere convocate, perché anche a stare fermi si rischia di essere
inadempienti e provocare danni sprecando risorse pubbliche già
spese e investite.
Mi preme nei venti secondi che mi rimangono di sollecitare e
portare all'attenzione del Consiglio una frase del presidente
Draghi che è eloquente: "Sta chi governa a fare le scelte
strategiche, sta a chi amministra eseguirle in maniera efficace ed
efficiente e a chi controlla verificare che le risorse siano
impiegate correttamente. Governo, Parlamento, Amministrazione
pubblica, Corte dei conti e tutte le Istituzioni del nostro Paese
devono essere protagonisti di un percorso di rinascita economica e
sociale". Questo credo che sia un messaggio forte che tutti quanti
dobbiamo prendere sicuramente in considerazione. Scusate per lo
sforamento del tempo.
