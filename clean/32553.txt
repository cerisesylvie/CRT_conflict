Classificazione
ASSISTENZA SOCIALE



Oggetto del Consiglio n. 1238 del 9 giugno 2010 - Resoconto
OGGETTO N. 1238/XIII - Interpellanza: "Istituzione di un
progetto "Un computer in famiglia" a favore delle persone
ultrasessantacinquenni".
Interpellanza
Constatato l'esito positivo raggiunto dal progetto "un
computer in famiglia", conclusosi nello scorso mese di aprile, con
il quale la Giunta regionale ha previsto un contributo per
l'acquisto di un nuovo computer ai ragazzi nati fra il 1° gennaio
1998 e il 31 dicembre 1998 e residenti in Valle d'Aosta con il fine
di accrescere la disponibilità degli strumenti informatici nelle
famiglie valdostane e di investire nelle giovani generazioni quali
motore propulsore della diffusione delle nuove tecnologie;
Considerato che a seguito di tale favorevole esperienza di
"un computer in famiglia" destinato ai giovani, il Presidente della
Regione ha dichiarato di voler favorire l'accesso all'informatica
anche alle persone adulte istituendo, entro l'estate,
presumibilmente entro la metà di giugno o inizio luglio, un
contributo di 700 euro ai valdostani con più di 65 anni per
l'acquisto di un computer;
Evidenziata la necessità di una crescita della cultura
informatica che coinvolga anche i residenti più anziani e
sottolineata l'importanza di consentire anche a questi ultimi,
soprattutto se residenti nei paesi, l'accesso alla fruizione di
alcuni servizi in via telematica capaci di ridurre le distanze ed
esemplificare gli adempimenti amministrativi richiesti ai
cittadini;
la sottoscritta Consigliera regionale
Interpella
la Giunta regionale per conoscere se intenda dar corso al
prospettato contributo per l'acquisto di un computer per i
residenti con più di 65 anni, e quali siano le tempistiche previste
per l'avvio di tale progetto.
F.to: Carmela Fontana
Président
- La parole à la Conseillère Carmela
Fontana.
Fontana (PD)
- Grazie, Presidente.
Con questa interpellanza volevamo evidenziare l'esito positivo
raggiunto dal progetto "un computer in famiglia", con il quale la
Giunta regionale ha previsto un contributo per l'acquisto di un
nuovo computer ai ragazzi residenti in Valle d'Aosta. Considerato
che a seguito di tale favorevole esperienza di "un computer in
famiglia" destinato ai giovani, il Presidente della Regione ha
dichiarato di voler favorire l'accesso all'informatica anche alle
persone adulte istituendo, entro l'estate, presumibilmente entro la
metà di giugno o inizio luglio, un contributo di 700 euro ai
valdostani con più di 65 anni per l'acquisto di un computer,
volevamo sapere dal Presidente se intende dar corso al prospettato
contributo per l'acquisto di un computer per i residenti con più di
65 anni, e quali siano le tempistiche previste per l'avvio di tale
progetto. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente.
La collega ha ricordato gli effetti positivi della distribuzione
ai diciottenni del computer; la logica era quella di
progressivamente avere una disponibilità di giovani che possano
essere in grado di utilizzare al meglio gli strumenti informatici.
Su questo punto avevamo fatto un'osservazione sull'esigenza di
considerare anche gli ultrasessantacinquenni. A questo proposito
abbiamo fatto una serie di analisi, per vedere come superare il
digital divide
, tenuto conto che sicuramente
l'invecchiamento attivo della popolazione è uno dei punti che sono
all'attenzione di tutti, cioè si invecchia in qualche modo in
condizioni migliori di una volta, si allunga l'età, quindi ci sono
questi due fatti che devono essere considerati.
Sull'atteggiamento nei confronti del personal computer e delle
nuove tecnologie da parte degli over 65, le ultime statistiche
ISTAT dicono che la fascia di età fra i 60 e i 74 anni è quella che
registra la percentuale maggiore di incremento nell'utilizzo del
computer, con profili di utilizzo del tutto simili al resto della
popolazione, non solo posta elettronica e ricerca di informazioni
su merci o servizi, ma anche utilizzo di Internet, per apprendere
attraverso la lettura dei giornali on line, per la gestione del
conto corrente, per effettuare telefonate o videotelefonate. Quindi
diffondere la cultura informatica presso gli over 65 è un obiettivo
credo condivisibile, non solo per permettere loro lo svolgimento di
incombenze quotidiane, ma in linea generale per mantenere e
addirittura incrementare le relazioni in questa fascia della
popolazione con il mondo esterno. Per raggiungere questo obiettivo
occorre individuare i possibili interventi, i più efficaci ed
efficienti. La messa in opera di un progetto sulla falsariga di un
computer in famiglia rivolto ai giovani è quindi stata presa in
considerazione.
In primo luogo va considerato che, nonostante l'aumentata
propensione verso le nuove tecnologie, la fascia di età in
questione necessita comunque sia di una mirata attività
d'informazione e formazione, assistenza e supporto; inoltre vanno
definite prioritariamente le funzionalità di base e le soluzioni
tecnologiche più adeguate, sulla base dei bisogni e delle
motivazioni dell'utilizzo del computer e delle nuove tecnologie. In
questo senso va detto che il mercato si sta accorgendo del
potenziale rappresentato dagli over 65 e cominciano a diffondersi
sia software che hardware semplificati e adatti alle esigenze delle
età più avanzate. Così come ci sono esperienze interessanti al di
fuori delle logiche strettamente di mercato, ad esempio, del
progetto ELDY PC, promosso dall'omonima associazione onlus ELDY,
volto alla creazione di un computer senior friendly, basato su
interfacce semplificate, sia per struttura che per linguaggio,
pensate per chi non ha, non può o non vuole avere dimestichezza con
l'informatica.
In secondo luogo, in Valle d'Aosta, gli over 65 sono circa
26.000; ipotizzando che il 40 percento di questi facciano parte di
una coppia, si ha comunque un numero di circa 16.000 nuclei
familiari che, nell'ipotesi di erogare un contributo simile a
quello del progetto "Un computer in famiglia", di 700 euro, porta
ad una spesa di 11.000.000 di euro, ai quali vanno aggiunti i costi
di gestione del progetto e quelli relativi ad informazione e
formazione. È evidente che l'erogazione di un contributo per
l'acquisto di un personal computer, senza che questo sia legato ad
una reale volontà e ad un forte interesse nei confronti delle nuove
tecnologie non è sostenibile da un punto di vista economico e, con
tutta probabilità, neanche efficace nel raggiungere l'obiettivo che
si vuole ottenere. Ciò senza considerare il rischio che pure
esiste, che in assenza di un'effettiva motivazione all'utilizzo del
computer il puro e semplice contributo per l'acquisto sia
utilizzato per comprare un PC di interesse di altri membri della
famiglia.
In considerazione di queste notazioni, l'Amministrazione
regionale e le strutture competenti stanno valutando ipotesi di
interventi finalizzati a diffondere l'adozione delle nuove
tecnologie digitali nella fascia di popolazione over 65
economicamente sostenibili ed operativamente efficaci, guardando
con attenzione anche alle esperienze già realizzate in altre
realtà, immaginando delle azioni pilota che poi possano essere
replicate sul territorio, eventualmente con il coinvolgimento del
mondo del volontariato.
Il passaggio che si vuole fare è quello di creare dei corsi, per
vedere quanti aderiscono al corso di formazione per l'utilizzo del
computer, in modo da avere un punto di partenza per l'interesse
effettivo degli over 65 all'utilizzo del computer stesso; a questo
punto creare una gradualità eventuale di intervento che permetta di
rendere il tutto sostenibile; altrimenti, così com'è, non è
fattibile semplicemente dire che tutti gli over 65 hanno diritto ad
un contributo di 700 euro.
Ho dato i numeri, che sono piuttosto consistenti, quindi il tema
viene sviluppato con l'ottica di approfondire, immaginando di avere
sul territorio un'equa ripartizione di questi corsi che possono
essere programmati, per vedere l'adesione agli stessi e immaginare
un percorso che gradualmente possa dare un sostegno per avere il
contributo agli over 65.
Président
- La parole à la Conseillère Carmela
Fontana.
Fontana (PD)
- Ringrazio il Presidente per l'informazione
che mi ha dato, visto che di numeri me ne ha dati veramente tanti.
Però è stato lei che ha fatto una dichiarazione in cui diceva che
c'era tutta la volontà di dare questi computer, e noi abbiamo tanti
anziani che ci continuano a chiedere quando questi verranno dati.
Poi mi rendo conto che su questi dati che mi ha fornito... è una
cosa molto complessa, effettivamente c'è da riflettere.
Intanto chiedo magari i tempi di questi corsi che lei mi diceva,
se mi poteva dare anche un'indicazione, se si fa anche una riunione
per capire come ci si organizza, se c'è la volontà, se è adesso...
anche per dare una risposta, perché dopo le dichiarazioni che sono
state fatte, loro si aspettavano una risposta concreta, in questo
momento. Grazie.
