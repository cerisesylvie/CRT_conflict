Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 578 del 11 novembre 1982 - Resoconto
OGGETTO N. 578/VII - PARTECIPAZIONE DELLA REGIONE VALLE
D'AOSTA ALLE INIZIATIVE COLLEGATE CON IL PROGETTO DENOMINATO MITO,
CON PARTICOLARE RIFERIMENTO ALLA RETE DEI TRASPORTI.
(Interpellanza).
PRESIDENTE:
Do lettura dell'interpellanza in oggetto
presentata dai Consiglieri Pedrini e Minuzzo:
INTERPELLANZA
Venuti a conoscenza che l'On. Sergio Pininfarina,
Parlamentare europeo, ha presentato un progetto al Parlamento di
Strasburgo che riguarda la rete dei trasporti
Piemonte-Liguria-Lombardia;
Considerato che tale progetto tende a vitalizzare
maggiormente il triangolo industriale in sintonia con il
chiacchierato Mito;
Preoccupati che il Mito, nonché il progetto dell'On.
Pininfarina non tengono assolutamente conto della realtà della
Regione Autonoma della Valle d'Aosta;
Tenuto conto che non ci risulta che da parte dell'Assessore
competente vi sia stato un interessamento per il Mito e tanto meno
al progetto presentato al Parlamento di Strasburgo;
INTERPELLANO
l'Assessore all'Industria, Commercio Artigianato e Trasporti
per conoscere:
1)
qual è il suo pensiero in merito al Mito e se non
ritiene utile, qualora non sia stato ancora fatto, far entrare
anche la nostra regione nel discorso Mito;
2)
più approfonditamente il progetto presentato
dall'On. Pininfarina e se la Valle d'Aosta è in qualche modo
interessata;
3)
quali iniziative ha assunto perché la Valle d'Aosta
non venga esclusa da un discorso così importante che può aprire
delle prospettive non indifferenti, per una crescita socioeconomica
della nostra regione.
PRESIDENTE
: Chi illustra l'interpellanza? La parola al
Consigliere Minuzzo.
MINUZZO - (PSDI):
Grazie Signor Presidente.
Abbiamo presentato questa interpellanza appunto perché venuti a
conoscenza del progetto presentato dall'On. Pininfarina,
Parlamentare europeo del PLI, che riguarda la rete dei trasporti
nel triangolo Piemonte-Liguria-Lombardia.
Questo progetto è stato fatto quasi in concerto con il grosso
discorso del MITO inizialmente intrapreso dalle Regioni Piemonte e
Lombardia e poi, in qualche modo, è entrata anche la Liguria al
fine di cercare di rivitalizzare tutto questo triangolo industriale
che, come la nostra regione, è stato investito da violenta crisi
esistente anche nel resto d'Italia e del mondo.
Noi riteniamo che di fronte ad un discorso così ampio ed
importante la Valle d'Aosta non possa isolarsi e debba perlomeno
andare a verificare le sue possibilità di inserimento.
Non dimentichiamo che attraverso la nostra regione - lo abbiamo
sempre detto - passa gran parte del traffico commerciale.
Il progetto presentato dall'On. Pininfarina riguarda la
questione dei trasporti e penso che dovrebbe in qualche modo
interessare la nostra regione circa i collegamenti che essa ha con
il resto dell'Europa.
Io sono venuto a conoscenza di questo progetto occasionalmente,
ed il collega Pedrini, con me presentatore di questa interpellanza,
probabilmente avrà dei dati più precisi e più significativi su
quello che dovrebbe essere l'intervento della Comunità Europea per
la realizzazione di questo progetto.
Con questa interpellanza abbiamo voluto sottoporre
all'attenzione della Giunta, qualora non lo avesse ancora fatto,
questo grosso progetto, il MITO, ed ancora di più il progetto del
parlamentare europeo Pininfarina, per poter sapere qual è il
pensiero della Giunta sul MITO, se esiste in qualche modo la
volontà di entrare in questo discorso più ampio, oppure se la
Giunta regionale della Valle d'Aosta ritiene di voler isolare la
Regione dal progetto.
Inoltre chiediamo di venire a conoscenza della posizione della
Giunta rispetto al progetto del parlamentare europeo liberale e se
essa ha già preso contatti per poterlo modificare nel senso
dell'inclusione della nostra regione.
PRESIDENTE:
La parola all'Assessore all'Industria,
Commercio, Artigianato e Trasporti Chabod.
CHABOD - (DC):
Per rispondere all'interpellanza dei
Consiglieri Pedrini e Minuzzo, in linea generale posso assicurare
che l'intero problema concernente i sistemi di comunicazione con
varie prospettive di collegamento cui può essere interessata la
Valle d'Aosta è all'attenzione costante del mio
Assessorato,
per specifica competenza, ed ovviamente del Presidente di persona e
di tutta la Giunta regionale.
Come già è stato a suo tempo preannunciato in pubbliche
comunicazioni, a seguito di comunicazione consiliare, il Piano
Regionale dei Trasporti e dei sistemi di comunicazione che segue la
legge regionale in materia, sarà presto presentato, dopo il
confronto, entro la fine dell'anno, con gli enti locali e gli
organismi interessati al Consiglio regionale.
Da vari mesi l'Assessorato sta lavorando al Piano e questa è la
migliore prova che si può offrire agli interpellanti che
l'Assessorato si è e si sta interessando a tutte le possibilità
tecnologiche, progetti e proposte di comunicazione, MITO
compreso.
Questo piano preliminare, fondamentale per la sistemazione dei
trasporti e dei sistemi di comunicazione, è appunto curato
direttamente dall'Assessorato e non è stato affidato ad organismi
esterni proprio per permettere un interessamento politico,
amministrativo quotidiano dell'Assessorato e dell'esecutivo.
Per quanto concerne invece le tre richieste contenute
nell'interpellanza, si forniscono i seguenti elementi in via
specifica: MITO - il progetto di integrazione permanente tra Milano
e Torino si basava, nei mesi scorsi, su alcune ipotesi di
collaborazione tra le due metropoli nei settori dei trasporti,
delle telecomunicazioni, dei servizi tecnologici e formativi delle
imprese, nonché della ricerca universitaria.
Successivamente, a Stresa, nel luglio scorso, con la
partecipazione del sindaco Gerofolini, si è unita la città di
Genova. Poiché il tema del convegno era "Collaborazione e
integrazione tra aree urbane", gli enti regionali sono stati
esclusi dal comitato di coordinamento formato solo dai tre Comuni e
dagli istituti di ricerca IREV di Milano e IRES di Torino.
Questo non significa che le regioni interessate all'integrazione
tra le grandi città siano escluse dall'implicazione del progetto
che sarà pronto soltanto l'anno prossimo e che comunque avrà
necessità di finanziamenti rilevantissimi, veramente in linea con
la sigla del progetto stesso MITO o GEMITO.
Siamo in collegamento, la Valle d'Aosta non esclusa. Lo stesso
sindaco di Milano, Tognoli, ha comunicato alla stampa "con le
regioni nessun conflitto, nessuna preclusione". Le implicazioni del
progetto che sono di utilità della Valle d'Aosta, vengono recepite
nel nostro piano regionale. Quelle che sono in linea con le nostre
indennità culturali e territoriali saranno lasciate da parte.
Proposte dell'On. Pininfarina: l'On. Sergio Pininfarina, nella
sua veste parlamentare, ha presentato, il 27 aprile scorso, una
proposta di risoluzione, con riferimento all'art. 47 del
Regolamento del Parlamento europeo stesso, avente il seguente
oggetto: "Potenziamento delle infrastrutture portuali e varie della
Liguria e del Piemonte, una prospettiva europea"; ogni parlamentare
è libero di presentare proposte di risoluzione nell'interesse delle
proprie cognizioni e delle proprie aree geografiche e
politiche.
L'On. Pininfarina non ha dunque presentato alcun progetto, ma
una proposta di risoluzione il cui unico dispositivo è il seguente:
"Il Parlamento europeo esprime pertanto conclusivamente la sua
ferma opinione che l'azione da svolgere per la ristrutturazione del
sistema dei trasporti nord-sud dell'Europa richiede un rapido e
sostanziale intervento nell'alto bacino del Mediterraneo. Sistema
dei porti liguri coordinato con Livorno da un lato, Marsiglia
dall'altro, accompagnato dal complemento delle funzionalità e nelle
efficienze nella viabilità autostradale retrostante e dal sistema
dei trafori alpini.
Indica l'urgente necessità che la comunità possa disporre di un
Regolamento riguardante il sostegno finanziario a progetti, nel
campo delle infrastrutture, aventi interessi non soltanto
nazionali, ma internazionali. Auspica il coordinamento degli
interventi necessari ai livelli Governo italiano-Enti
Locali-Regioni italiane-Istituzioni comunitarie."
Come si può notare nel dispositivo nel quale convergono la
volontà e l'impegno del Parlamento, non viene esclusa la Valle
d'Aosta, né alcuna altra regione, né i Trafori del Monte Bianco e
del Gran S. Bernardo, né alcun altro traforo. Anzi, si richiede il
completamento della funzionalità e l'efficienza della viabilità
autostradale retrostante ai porti dell'alto Mediterraneo e del
sistema dei trafori alpini ed il coordinamento degli enti regionali
italiani con il Governo e con la CEE.
Tutto qui; se poi, nelle premesse della proposta di risoluzione,
l'On. Pininfarina accenna in modo specifico all'area piemontese,
pare essere più che encomiabile per un parlamentare che al tempo
stesso è Presidente della Federazione industriali del Piemonte. La
Valle d'Aosta è, per molti aspetti, interessata al contenuto delle
proposte dell'On. Pininfarina, in relazione tuttavia è bene
precisare che qualcosa si sta muovendo in ambito istituzionale
europeo e nel settore dei grandi sistemi di comunicazione.
A questo riguardo informo gli interpellanti - e il Piano
regionale lo evidenzierà - che il Comitato dei Ministri dei
Trasporti della CEE, ha già assunto al prossimo esame la
risoluzione approvata dal Consiglio d'Europa, il 28 ottobre 1982,
sulla rete europea dei grandi assi di comunicazione. Si tratta del
raccordo Senart, che inizialmente aveva chiuso la direttrice che
passa per la Valle d'Aosta, ma il Consiglio d'Europa, a seguito
dell'intervento della nostra Regione, proprio nella riunione del 28
ottobre scorso - vi ricorderete che in quella sessione partecipò il
Presidente Andrione - ha pienamente accolto le nostre richieste
privilegiando i nostri due trafori, i collegamenti stradali
relativi e perfino il progetto di collegamento ferroviario con la
Svizzera.
L'azione dell'Assessorato e dell'Esecutivo risulta collegata
inoltre, per la parte applicativa anche con la risoluzione n. 582
della CEE sulla priorità delle decisioni in materia dei trasporti,
e con la convenzione europea sui collegamenti viari
internazionali.
Come ho già accennato nella Conferenza stampa del 27 settembre
scorso, posso assicurare che il rapporto dei nostri servizi con gli
ambienti comunitari e con quelli del Consiglio d'Europa è continuo,
e le iniziative favorevoli alle comunicazioni valdostane sono
seguite con attenzione. Ritengo che in merito il Piano regionale
fornirà entro la fine dell'anno agli interpellanti, agli enti
locali, alle forze economiche e sociali e politiche, soprattutto al
Consiglio regionale ampia materia di verifica e di confronto.
PRESIDENTE
: Chi replica all'interpellanza?
La parola al Consigliere Pedrini; ne ha facoltà.
PEDRINI - (Ind.-PLI):
Anzitutto voglio complimentarmi con
l'Assessore per la sua relazione veramente preparata come si deve,
e questo mi fa molto piacere.
Nella relazione però vi sono alcuni punti che non mi piacciono
perché si ha l'impressione quasi che sia l'On. Pininfarina, sia gli
interroganti - siamo tre - non siano altro che dei piccoli
deficienti che non riescono a capire molto bene le cose, e questo
francamente non l'accetto. Proporrei che quel funzionario
riguardasse il testo e correggesse il suo modo di scrivere.
Non abbiamo mai affermato quello che il funzionario ha scritto,
riteniamo di avere fatto il nostro dovere e la risposta
dell'Assessore è piuttosto offensiva nei nostri riguardi.
La nostra interpellanza è stata fatta in senso di
collaborazione, non in senso di critica, per vedere unicamente se
l'Assessorato aveva preso le necessarie misure; io sono il
portavoce di un deputato europeo, nostro vicino, l'On. Pininfarina,
visto che la Valle d'Aosta non ne possiede uno. Egli è amico della
Valle d'Aosta e si è messo a nostra disposizione.
Debbo anche rilevare l'autorevolezza del nostro Presidente di
Giunta che ha avuto la capacità di intervenire magnificamente in
quella riunione citata dall'Assessore, ma ritengo che l'avere una
persona che possa portare un'istanza al di fuori della nostra
regione, nel nostro interesse, penso che sia di grossa utilità.
Per concludere, posso dire che la risposta è stata scritta molto
bene sotto il profilo tecnico, mentre sotto il profilo politico,
direi, molto male.
PRESIDENTE
: La parola al Consigliere Minuzzo; ne ha
facoltà.
MINUZZO - (PSDI):
Non ripeterò quanto ha detto il collega
Pedrini, che del resto condivido appieno, ancor più per il fatto
che un tempo avevo un amico che aveva l'abitudine di scrivere nello
stesso modo con cui è stata redatta la relazione letta
dall'Assessore.
Oggi, non essendo forse più mio amico, ha preso spunto da questa
interpellanza per fare dire all'Assessore certe cose che
evidentemente non hanno nulla a che vedere con la politica, quindi
mi dichiaro insoddisfatto per la risposta politica.
Le finalità del MITO le conoscevamo, visto che ci siamo
preoccupati di presentare questa interpellanza, quindi l'Assessore
ha parlato per dieci minuti dicendoci cose che già conoscevamo.
Peraltro, non ha detto quali sono le sue intenzioni. Mi è parso
di capire che forse è favorevole al MITO, però non lo abbiamo
capito molto bene.
Il progetto Pininfarina prevede anche il traforo dello Spluga, e
questa è una questione che interessa soltanto Livorno e Marsiglia,
e inoltre interessa qualcosa di più.
Invito pertanto l'Assessore a farsi fare le relazioni da
qualcuno che è un po' più competente della materia o che perlomeno
abbia voglia di documentarsi meglio su quelle che sono le richieste
formulate nelle interpellanze.
Comunque, lo invito, con l'andare del tempo, se ci sarà
l'opportunità di dirci in altra sede qual è effettivamente il suo
pensiero su questa interpellanza. Chiedo inoltre, se è possibile,
di avere copia della risposta, in quanto è molto complessa, per
evitare di aspettare un mese. Lei sa, Assessore, che adesso con la
resocontazione non c'è più bisogno di autorizzazione.
