Classificazione
EDILIZIA



Oggetto del Consiglio n. 3341 del 22 febbraio 2024 - Resoconto
OGGETTO N. 3341/XVI - Ritiro di mozione: "Impegno a prevedere
mutui agevolati per finanziare la quota parte del Superbonus a
carico dei condomini".
Marguerettaz (Presidente) -
Possiamo riprendere i lavori.
L'iscrizione delle tre risoluzioni la affronteremo nel pomeriggio,
ci portiamo avanti con i lavori. Punto n. 53 all'ordine del giorno.
Per la presentazione della mozione, la parola al collega
Marquis.
Marquis (FI) -
Al 31 del mese di dicembre sono cambiate
le regole per il sostegno alla riqualificazione energetica degli
edifici e stiamo parlando sostanzialmente dell'ex 110%: dal 1°
gennaio 2024 l'aliquota delle detrazioni fiscali che sono relative
al super Sismabonus e al super Ecobonus è passata dal 110 al 70%.
Non è questa l'occasione per commentare il tipo di iniziativa nel
merito dell'opportunità che è stata data in questi anni, ma nei
fatti questo cambiamento di approccio si porta poi con sé alcune
problematiche soprattutto per coloro che stanno intraprendendo
delle iniziative che hanno avuto, per varie ragioni e vario titolo,
dei ritardi nell'esecuzione dei lavori. Sostanzialmente ci sono
numerosi cantieri che non hanno terminato i lavori e soprattutto ci
sono cantieri che invece hanno terminato la progettazione,
stipulato dei contratti con i
general contractor
per
eseguire i lavori con lo sconto in fattura ancora del 100%, ma che
poi, per problemi di natura finanziaria del general contractor, non
hanno ancora iniziato i lavori.
Occorre anche considerare che la nostra realtà, essendo una
realtà di montagna, ha una sua connotazione rispetto a quella di
molte altre regioni in cui i lavori non si possono all'esterno
svolgere in tutto l'arco dell'anno, ci sono alcuni mesi invernali
che, di fatto, limitano fortemente l'attività e anche questo ha
inciso nell'iter di esecuzione dei lavori.
Tra l'altro, tra coloro che non hanno ancora iniziato i lavori
ci sono diversi proprietari di unità immobiliari che non avevano
pianificato in una struttura condominiale un esborso finanziario
significativo, ovvero l'esborso che si troveranno a sostenere
passando dal 110 al 70%, quindi nei fatti si pone un problema sul
territorio di mancanza in alcune situazioni di disponibilità
necessarie di dotazioni finanziarie che hanno in capo alcuni
condomini e siccome trattasi di strutture di carattere
condominiale, se ci sono delle situazioni di sofferenza o di
difficoltà anche di un singolo condomino, bloccano nei fatti la
realizzazione dell'intera opera perché viene gestito nella sua
complessità l'intervento che viene proposto a livello di
riqualificazione energetica.
Abbiamo quindi presentato questa mozione per cercare di trovare
una soluzione a delle situazioni che ci sono sul nostro territorio
e abbiamo pensato che si potrebbe prevedere l'erogazione di una
linea di finanziamento con dei mutui veloci sostanzialmente, da
attivare laddove ci sono delle casistiche di questo tipo per non
andare poi a rischiare che si vadano a perdere delle opportunità
per le intere strutture condominiali, quindi se si potesse mettere
a disposizione da parte della finanziaria dei piccoli mutui
regionali con una procedura agevolata rispetto alle altre in
termini di tempi, potrebbe, a nostro avviso, essere molto utile per
dare una soddisfazione a questo problema, che andrebbe comunque
definito con un'apposita deliberazione di Giunta, che dovrebbe
andare a sviscerare sotto il profilo tecnico la questione.
Noi avevamo presentato quest'iniziativa e ci tengo anche a fare
un inciso: il 10 febbraio... nel frattempo è stata approvata anche
una delibera di Giunta regionale nei giorni scorsi, che ha dato
nuovamente attuazione alla legge che avevamo istituito nel 2017 per
favorire il rilancio dell'attività edilizia. È prevista nuovamente
la possibilità di erogare dei mutui attraverso i fondi di rotazione
in capo a Finaosta per coloro che intendono mettere mano a dei
fabbricati anche non destinati a prima casa. Un'iniziativa che è
stata quattro anni sorpresa e che finalmente riparte dalla legge
3/2013, articolo 86 sexies, che non era più finanziato, quindi
riteniamo che sia una buona cosa.
In linea con quest'approccio che, secondo noi, è stato positivo,
riteniamo che anche l'oggetto di questa mozione potrebbe essere un
impulso positivo al completamento delle opere e soprattutto per
mettere nelle condizioni coloro che magari sono titolari di una
proprietà ma che non avevano valutato un investimento, quindi non
sono attrezzati per poterlo sostenere, se avessero possibilità di
accedere a un piccolo mutuo regionale, avrebbero sicuramente una
facoltà per risolvere un problema e soprattutto per non andare a
mettere in difficoltà l'intero condominio oggetto di
intervento.
Presidente -
La discussione generale è aperta. Vi sono
prenotazioni? Ha chiesto la parola il collega Aggravi, ne ha
facoltà.
Aggravi (RV) -
Per portare un piccolo contributo in
termini di ragionamenti prima poi, in realtà, di sentire la replica
o comunque la posizione del Governo.
Il tema del 110% è un tema che si è affrontato sia con ordini
del giorno, sia anche nell'ambito di audizioni sia al bilancio, sia
del DEFR, sia con membri del Governo, che con rappresentanti delle
categorie. Al netto dell'opportunità, io purtroppo la vedo forse
più come una problematica, perché ha generato soprattutto per chi è
arrivato più in ritardo tutta una serie di rischi o di
complicazioni legate non tanto se vogliamo all'obiettivo finale, ma
alla sua applicazione concreta, in particolare per quello che ha
riguardato l'annosa questione delle cessioni di crediti, della
possibilità appunto di avere lo sconto in fattura, ma anche di
avere la liquidità e lo dico soprattutto da parte anche delle
aziende per poter operare e rispondere alle richieste
dell'utenza.
Abbiamo letto il testo e ho ascoltato la presentazione del
collega Marquis, io sono andato a cercare di capire quello che
effettivamente in qualche modo già c'è, ho capito dalla
presentazione però del collega che c'è un elemento in più rispetto
alla possibilità di avere un prodotto specifico destinato, o
comunque un mutuo destinato ai condomini o ai condomini e c'è
l'elemento della rapidità o della possibilità di avere una sorta di
via breve per avere il sostegno da un punto di vista finanziario.
Io non so quale sarà la risposta del Governo, se non erro, nella
legge 13/2015, quindi sull'efficientamento energetico, Finaosta già
prevede per i proprietari in regime di condominio o i condomini
rappresentanti dell'Amministrazione comunale la possibilità di
accedere a mutui di questo tipo. Quello che mi preoccupa un po' di
più in termini di bancabilità, è la quota parte, cioè che cosa si
andrebbe a finanziare, perché il vero problema è che noi sappiamo
lo sconto, comunque il credito del 110%, 70, e la certificazione
avviene alla fine quando i lavori sono conclusi.
Quello da capire effettivamente è qual è l'obiettivo del
finanziamento, poi è vero, è una parte più tecnica, perché bisogna
capire come viene fatta la valutazione, però, dal punto di vista
dell'azionista della società
in house
che dovrebbe erogare
questi mutui, secondo me, il discorso della bancabilità non è di
poco conto, perché c'è il rischio di poter creare un prodotto che
poi, in realtà, non si riesce a erogare perché il debitore in
qualche modo deve poi rispondere al debito che contrae, l'elemento
in più che anche il presentatore ha citato del riconoscimento in
solido nel caso in cui uno non vada pagare, quindi oggettivamente
qualche incertezza su quello che si potrebbe finanziare la
vediamo.
Vero è che nell'impegnativa si parla della quota parte di
intervento a carico dei condomini, quindi se ho capito bene, siamo
fuori dal novero della parte coperta dal riconoscimento del credito
che se è stato ceduto a
general contractor
, è un problema
sostanzialmente di general contractor, però forse magari nel
dibattito o nella risposta che darà il Governo avremo qualche
elemento in più per capire, pur comprendendo qual è la buona
intenzione di chi ha proposto questa mozione, perché qualche
elemento di dubbio comunque, nell'esame almeno complessivo, non
soltanto della mozione, ma anche della misura che si andrebbe in
qualche modo a finanziare resta ed è presente. Non so neanche ad
oggi quale sia la quota di condomini già sostenuti, o comunque a
cui già Finaosta ha erogato dei mutui o dei prodotti
finanziari.
Presidente -
Altri interventi in discussione generale?
Non ci sono interventi, chiudo la discussione generale. Per il
Governo, la parola al presidente Testolin.
Testolin (UV) -
Abbiamo fatto un'analisi rispetto alle
proposte avanzate con questa mozione. La situazione viene
rappresentata, a nostro avviso, in maniera un po' semplicistica,
nel senso che, pur condividendo e capendo le problematiche che
emergono da un'assegnazione di un 110, che poi parzialmente può
essere concesso o non portato a buon fine per tutta una serie di
motivi, si innescano delle problematiche. È una situazione che già
abbiamo affrontato, come si diceva anche da parte degli
intervenuti, in altre circostanze, con ordini del giorno, nel
dibattito di interpellanze e quant'altro.
Parzialmente la questione trova soluzione in quelle che sono già
state le norme citate, quindi la legge regionale 13/2015, che può
andare a finanziare tutta una serie di interventi, ammesso che gli
stessi non siano già iniziati, che possono integrarsi in maniera
abbastanza coordinata con le specifiche anche se vogliamo della
parte di Bonus 110% o Bonus 70%, che può andare a favorire il
rilancio di questo tipo di interventi, così come la legge regionale
3/2013, che, come giustamente ricordato dal consigliere Marquis, ha
avuto un nuovo finanziamento e che va anche nell'ottica di aprire
diverse opportunità, sia sui lavori non specificatamente legati
all'efficientamento energetico, ma anche in maniera un po' più
ampia, e andare anche a colmare alcuni tipi di interventi che non
sono garantiti dalla legge regionale 13/2015, quindi la risposta, a
nostro avviso, rimane tracciata in questi due provvedimenti.
Quello che può essere d'interesse invece, anche perché è già
emerso in altri confronti che abbiamo avuto anche con altre
iniziative, è una contezza dei bisogni, allora nel dire che la
mozione, così com'è, per noi non è sostenibile, quindi ne chiediamo
il ritiro oppure dichiariamo la nostra astensione, ma nel contesto
collaborativo che deve esserci su questi argomenti, pensiamo che
potrebbe essere interessante almeno un censimento delle statistiche
che possono essere applicate a questo tipo di bisogni, perché se si
ha una casistica di necessità, allora si può anche ipotizzare un
prodotto che possa rispondere perlomeno a una gran parte di queste
statistiche.
A fronte di questo, io sarei disposto a chiedere anche alla
Finanziaria di mettersi a disposizione per una raccolta di istanze
che possano eventualmente dichiarare i bisogni per poi fare delle
valutazioni in funzione delle effettive necessità, anche perché il
discorso di un mutuo veloce è qualcosa che esula un po' dalla
caratteristica stessa del mutuo; un mutuo ha delle caratteristiche
tecniche che devono essere rispettate, devono essere la
solvibilità, devono essere la certezza degli investimenti che si
vanno a fare, una sorta di copertura e una garanzia, quindi non
vogliamo neanche illuderci che le cose che hanno un certo tipo di
percorso possono essere troppo semplificate.
Detto questo, però rimane un impegno a operare in quella
direzione.
Presidente -
Ha chiesto la parola il collega Marquis.
Marquis (FI) -
Ho ascoltato con attenzione le sue
considerazioni e abbiamo cercato di illustrare e proporre
l'iniziativa sotto il profilo politico, ovviamente è un'iniziativa
che, sotto il profilo tecnico, andrebbe a essere assoggettata a
degli approfondimenti per poterla attuare.
L'iniziativa nasce dalla consapevolezza che ci sono delle
situazioni di questo tipo sul territorio che ci sono già dei
proprietari che hanno venduto la nuda proprietà, si sono riservati
di poter stare nell'alloggio in affitto, sono riusciti a farlo,
grazie a Dio, perché non sempre si trova anche chi è interessato
all'acquisto, per cercare di risolvere questo problema.
Abbiamo quindi portato una mozione per sottoporre in termini
concreti una questione che interessa non sappiamo quanti
effettivamente sul territorio, ma, secondo quello che diceva già
anche ieri il collega Distort, c'è un problema di natura
statistica, quando veniamo a conoscenza di qualche caso, è perché
probabilmente ce ne sono anche tanti altri.
Credo che se viene preso quest'impegno di provare a fare un
focus
di approfondimento su questa questione, è importante,
perché capire la dimensione di una questione credo che sia la base
per poter poi affrontare la soluzione al problema. Da parte nostra
non abbiamo gli strumenti per poterlo fare, quindi se il Governo
intende rendersi disponibile per prendersi in carico
l'approfondimento di questo problema, crediamo che sia una cosa
positiva.
L'altra considerazione che volevo fare è questa: siamo benissimo
consapevoli delle opportunità offerte dalla legge 15 e i mutui
della legge 3, ma si voleva evidenziare che qui serve uno strumento
diverso per affrontare questi problemi, che hanno la necessità di
essere risolti non dico in tempo zero ma quasi, quindi se noi
pensiamo di poter far sì che questi soggetti possano beneficiare di
quelle opportunità come soluzione al problema, penso che sia
difficile arrivare all'obiettivo, anche perché, per poter partire,
devono sottoscrivere degli impegni queste persone che non possono
dire: "Posso aspettare che mi venga fatta l'istruttoria del mutuo
per sapere se c'è o no la copertura?", perché la sottoscrizione va
fatta a livello immediato.
Da parte nostra quindi riteniamo che la mozione abbia un
significato preciso: voleva evidenziare un problema cercando in
modo semplice di individuare delle linee di indirizzo da perseguire
sotto il profilo tecnico. Questo è quanto e lascerei ancora la
parola a chi desidera intervenire prima della dichiarazione di
voto.
Presidente -
È un po' una situazione anomala, nel senso
che il collega segretario Distort interviene per dichiarazione di
voto, ma non essendo formalmente ritirata, a lei la parola per
dichiarazione di voto.
Distort (LEGA VDA) -
Vorrei anch'io aggiungere soltanto
un contributo utilizzando lo spazio della dichiarazione di voto per
precisare che proprio nella linea di quanto ha detto il presidente
Testolin in risposta, mi pare un atteggiamento di collaborazione,
perché un buon Governo deve avere una buona strategia e visione, i
modi di attuazione di questa strategia competono agli uffici, men
che meno competono all'opposizione. L'opposizione non solleva e non
indica tutta una serie di percorsi di adempimento, perché a questo
punto si sostituirebbe addirittura non solo al Governo ma anche
agli uffici, quindi noi tracciamo un indirizzo. Questo è
importante, che è nella linea dell'
estote parati
per un
fatto, prima di tutto, e l'abbiamo avuto anche in Commissione per
l'analisi del PEAR, abbiamo i dati dell'incidenza del residenziale
sulle emissioni di CO2, quindi quanto è importante
l'efficientamento energetico nell'ambito del residenziale.
Vero è che noi abbiamo due strumenti: la legge 3 e la legge 13.
La 13/2015 specializzata sul finanziamento per l'efficientamento
energetico, come ha richiamato il collega Aggravi, però non è
minimamente una risposta al problema posto dal collega Marquis,
perché la legge 13/2015 prevede tutt'altro iter, prevede una
progettazione sistematica, completa, nel momento in cui si imbocca
quell'iter, si va fino in fondo con quell'iter.  Questo è uno
strumento che funziona per interventi sistematici di natura di
ristrutturazioni, eccetera, ma il problema è essere preparati a
gestire il fatto che strutturalmente il Superbonus si collocherà al
70%, fortunatamente evitando di "drogare" il mercato dell'edilizia,
fortunatamente evitando di avere degli interventi che sono fatti
così, "tanto paga lo Stato". No, nel momento in cui c'è quel 30% di
margine, si innesca un senso di responsabilità; è ovvio che questo
30% deve essere comunque coperto da finanza: o finanza propria
oppure finanza presa attraverso l'accesso al credito e
quest'accesso al credito deve essere snellito. Se non esiste dal
punto di vista dei meccanismi regionali la velocità nell'accesso al
credito, allora bisogna pensare a formule diverse, a formule di
relazione tra l'Ente pubblico e i sistemi bancari, però è
estremamente importante, perché questa è esattamente la risposta
all'
estote parati
, è quanto si aspetta la popolazione
valdostana nei confronti del Governo.
Ben venga quindi questo dialogo ma veramente esso è
assolutamente fondamentale perché l'obiettivo è quello.
Presidente -
La parola al presidente Testolin per
dichiarazione di voto.
Testolin (UV) -
Approfitto anch'io, poi al netto di
quella che sarà la decisione del collega Marquis, per fare due
considerazioni di ordine più politico piuttosto che tecnico. Una è
sicuramente quella sollecitata dal collega Distort che mi ha
stimolato una riflessione: quella dove i nostri interventi, sia
sulla legge regionale 13 che sulla 3 sono assolutamente mirati a
quell'attenzione particolare che poi nel PEAR dovrà venire
sviluppata di abbattimento delle emissioni da parte degli edifici
residenziali, tant'è vero che anche nella nuova versione della
delibera sulla legge regionale 3, per l'incentivazione alla
sottoscrizione di mutui per la ristrutturazione anche di seconde
case, abbiamo inserito dei parametri che vanno ad agevolare e a
rendere più appetibile un mutuo se lo stesso è finalizzato a un
potenziamento delle situazioni di risparmio energetico e di
contenimento delle emissioni, con un'agevolazione tangibile che è
rappresentata da una maggiore possibilità di accesso al credito e
da un minor costo del credito stesso. Questo penso che sia da
sottolineare ed è un'innovazione che va proprio nell'ottica di
quello che ci siamo sempre detti.
Dall'altra parte ci teniamo a dire che nelle nostre, come nelle
vostre attenzioni, rimangono i bisogni e le necessità dei
cittadini, però ci urge anche dire in questa sede, soprattutto
colloquiando anche con dei referenti che politicamente hanno una
loro chiara identità, anche a livello nazionale, lo Stato ha messo
in piedi delle situazioni che non sono semplicissime da gestire,
anche il meccanismo del 70% o del 110% sono meccanismi molto
articolati e che di rapido, efficace e chiaro hanno non troppo.
Noi ci mettiamo a disposizione per trovare delle soluzioni a
problemi che arrivano da altri siti, e questo è bene sottolinearlo,
quindi i problemi molte volte vengono creati e poi si chiede a
qualcun altro di accelerare per risolverli. Noi faremo di tutto per
farlo, però è anche giusto dire che il male qualche volta non è di
questa zona territoriale specifica ma arriva da altri lidi ed è
bene che si sappia.
Presidente -
La parola al collega Marquis.
Marquis (FI) -
Grazie Presidente anche per questa
precisazione, è giusto che si sappia che, come ha detto lei, non
arriva da questo lido il male, arriva da altri lidi sotto il
profilo politico e purtroppo, come lei sa quanto me, in politica e
in Amministrazione ci si trova a correre un pezzo di un percorso,
spesso è una staffetta e chi si trova a dover affrontare delle
problematiche deve mettere mano alle eredità che sono state
lasciate. In questo caso ho detto in premessa che non entravamo nel
merito del commento dell'iniziativa perché è un'iniziativa, quella
del 110, che sicuramente poteva essere trattata diversamente, ma
oggi siamo costretti tutti, ciascuno nel proprio ruolo, a trovare
delle soluzioni ai problemi che diversamente la gente si trova a
vivere.
Per arrivare alla conclusione della discussione e alla
dichiarazione di voto, l'obiettivo non è sicuramente farsi
respingere una mozione, è un obiettivo costruttivo perché riteniamo
che questo sia un problema che con gli strumenti attuali non è
affrontabile e di questo ne siamo assolutamente sicuri, perché non
ci sono i tempi tecnici per poterlo affrontare in quella maniera,
pertanto, per poter dare soddisfazione a questi problemi, tanti o
pochi che siano, ma sono dei problemi importanti, occorre
inventarsi una nuova soluzione di approccio.
Pertanto, se c'è l'impegno da parte del Governo di lavorare in
questa direzione, di fare una verifica di quante sono le situazioni
e di cosa si può fare, noi da parte nostra siamo disponibili,
nell'ambito delle Commissioni, a dare il nostro contributo e a
questo punto possiamo anche ritirare l'iniziativa.
Presidente
- La mozione di cui al punto 53 è ritirata con
l'impegno di fare le valutazioni del caso.
Il Consiglio prende atto del ritiro.
