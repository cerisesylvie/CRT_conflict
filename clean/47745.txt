Classificazione
TRASPORTI E VIABILITÀ
Viabilità



Oggetto del Consiglio n. 3918 del 18 settembre 2024 - Resoconto
OGGETTO N. 3918/XVI - Interrogazione: "Iniziative in atto per
risolvere le criticità presenti nel tratto di strada statale
denominato "Mongiovetta"".
Bertin (Presidente) -
Punto n. 20. Per la risposta, la
parola all'assessore Sapinet.
Sapinet (UV) -
Il collega interroga l'Assessore
competente per conoscere: "se ad oggi, in collaborazione con ANAS,
vi siano state e siano in corso delle iniziative o progetti
concreti per poter risolvere definitivamente i limiti e le
criticità presenti nel tratto di strada noto come "Mongiovetta"".
Nell'iniziativa il collega sottolinea la pericolosità e la
tortuosità del tratto di Statale 26 che costeggia la zona della
"Mongiovetta" e chiede se, in collaborazione con ANAS, siano in
corso delle iniziative. Come ricordato, anche in risposta
dell'interrogazione sui lavori lungo la Statale 26 a Courmayeur e
come ricordato anche questa mattina, l'interlocuzione con le
strutture territoriali ANAS è costante e uno dei nodi al centro del
confronto è proprio quello del miglioramento della sicurezza. ANAS
ha recentemente ricordato di aver avviato un ampio piano di
manutenzione sulla statale 26 proprio allo scopo di migliorare i
livelli di sicurezza e fruibilità trattandosi di un'infrastruttura
con le caratteristiche tipiche di una strada di montagna a
mezzacosta. In particolare, tra gli ultimi interventi realizzati
tra ANAS lungo il tratto di Statale che attraversa il comune di
Montjovet, vanno ricordati gli interventi di manutenzione
straordinaria per la difesa del corpo stradale dalla caduta massi,
nel tratto della Statale 26 dal chilometro 69 + 600 al chilometro
71 + 750 lato destro, per un importo di circa 1,9 milioni di euro,
poi i lavori sul viadotto "Mongiovetta" comprensivi di
allargamento, ripristini strutturali e corticali profondi, con
rinforzi strutturali e interventi di impermeabilizzazione
dell'impalcato e di regimentazione delle acque di piattaforma, il
ripristino poi dei giunti di dilatazione e l'adeguamento delle
barriere di protezione per un importo di circa 900 mila euro; i
lavori di manutenzione programmata per l'adeguamento e la messa a
norma delle protezioni marginali sul tratto di Statale 26 compreso
tra il chilometro 70+400 e il chilometro 71+700, con i relativi
allargamenti, interventi di consolidamento per un importo di circa
2,5 milioni di euro.
Sempre ANAS rende noto che proprio allo stato attuale, nel
tratto di strada di cui alla presente interrogazione, è in fase di
progettazione un intervento di manutenzione straordinaria per la
difesa del corpo stradale dalla caduta massi in tratti saltuari dal
chilometro 65 al chilometro 66+200 per un importo di circa 2,5
milioni di euro, proprio per il pericolo di caduta massi con i
conseguenti sinistri che si sono verificati e che hanno obbligato a
degli interventi emergenziali e a delle chiusure improvvise.
L'avvio dei lavori per questo intervento è previsto per settembre
del 2025 e la conclusione è stimata a ottobre del 2026.
Presidente -
La parola al consigliere Brunod per la
replica.
Brunod (RV) -
Ringraziamo l'Assessore per aver fatto un
riepilogo degli interventi che in questi ultimi anni ci sono stati
lungo questo tratto. Sappiamo tutti le criticità che presenta, che
ha presentato nel tempo e che, da come abbiamo capito, non verranno
risolte totalmente a breve, criticità che, come si è ben capito
dall'intervento dell'Assessore competente, riguardano la tortuosità
della strada, riguardano il tratto a monte, cioè la parte rocciosa.
Come ben sappiamo, possiamo cercare di fare tutto il possibile
mettendo reti ovunque, però ovviamente non riusciremo mai a coprire
tutto il territorio valdostano completamente, quindi potenziali
situazioni di rischio ci saranno sempre.
Per quanto riguarda il discorso del dialogo costante con ANAS,
questo dialogo ben venga, anzi, è importante e strategico, però,
come lei ha ben detto, sono tutti interventi che vanno nel tempo
comunque da una parte a cercare di risolvere minimamente certe
criticità, dall'altra si creano sicuramente dei disagi, perché
comunque, quando si interviene, bisogna bloccare le strade,
chiudere le strade, creare delle viabilità alternative. Non è
certamente una situazione semplice da risolvere, però, come abbiamo
messo nelle premesse, abbiamo visto diversi argomenti trattati per
quanto riguarda la viabilità, la prevenzione nella bozza del piano
regionale trasporti 2024-2035, non abbiamo visto nessun passaggio
in merito a questo tratto di strada, a questa parte di criticità
della nostra regione, che sicuramente avrebbe meritato grande
attenzione. È da anni che sappiamo di questi limiti della strada
dovuti al dissesto idrogeologico che interessa questa parte di
strada, quindi abbiamo fatto l'iniziativa proprio per capire se
c'erano delle iniziative, un dialogo più concreto per cercare di
risolvere completamente questo tratto di viabilità.
Dalla sua risposta, come abbiamo già accennato, abbiamo appreso
di tutta una serie di interventi, ma ci dispiace un po' non aver
appreso alcune informazioni rispetto a quanto potrebbe essere una
soluzione totalmente alternativa (incomprensibile) quanto da lei
prospettato e dei dialoghi con ANAS, che avrebbe cercato di
risolvere la situazione.
Io credo che in questo periodo, dove si andrà ad analizzare
meglio il piano regionale dei trasporti, ci sarà occasione di
trattare meglio l'argomento e cercare di arrivare tutti insieme a
migliorare definitivamente questa criticità.
