Classificazione
ASSISTENZA SANITARIA E OSPEDALIERA



Oggetto del Consiglio n. 964 del 15 gennaio 2015 - Resoconto
OGGETTO N. 964/XIV - Approvazione di mozione: "Interventi per
affrontare le problematiche determinate dalla malattia
neurodegenerativa autoimmune della Sindrome Fibromialgica".
Presidente -
La parola al collega Fabbri.
Fabbri (UVP)
- Merci Monsieur le Président.
Questa mozione viene presentata congiuntamente dalle forze di
opposizione e riprende anche una richiesta di intervento a questo
livello che era stata presentata già qualche anno fa e precisamente
nel 2011, da parte di quell'associazione, cioè più che associazione
quel gruppo di auto-mutuo soccorso, che aveva richiesto già una
considerazione da parte dell'Assessorato alla sanità e che poi non
aveva avuto seguito. Si tratta qui di affrontare un duplice
problema, prima di tutto quello di quei cittadini che soffrono di
questa sindrome fibromialgica. È una malattia, proprio perché è una
sindrome, complessa, debilitante che compromette notevolmente la
qualità della vita di chi ne è affetto ed è rilevantemente diffusa
soprattutto nella popolazione femminile. Il rapporto tra uomo e
donna è di 1 a 8 e si stima che possa coinvolgere circa un 3
percento della popolazione valdostana. Come dicevo, è una sindrome
polisintomatica e quindi comporta una diagnosi assai complessa, ed
essendo stata studiata e classificata da poco tempo è ancora, come
possiamo dire, scarsamente conosciuta e diagnosticata dai
medici.
I pazienti che soffrono di tale sindrome, prima che venga loro
diagnosticata, devono sottostare a numerose visite ed esami
diagnostici, spesso anche non necessari. Ecco qui che si rivela la
duplice portata di questo argomento. Uno dal punto di vista umano,
cioè di queste persone che devono girovagare da un ambulatorio
all'altro, da un esame all'altro, prima che gli venga riconosciuta
la malattia, e secondo dall'appesantimento che tutta questa
difficoltà di diagnosi provoca sul sistema sanitario regionale.
Tutto ciò, dicevo, comporta un forte disagio e una costosa
peregrinazione da parte dei pazienti, perché il sistema sanitario
nazionale non prevede alcuna forma di riconoscimento di questa
sindrome di fibromialgica, e non essendo prevista nei LEA,
naturalmente tutta questa non viene assunta da parte del sistema
sanitario e tutti questi esami diagnostici sono a carico dei
pazienti.
Prevedibilmente, come dicevo, tutto questo intasa e aggrava
anche il nostro sistema sanitario regionale - che sappiamo che è
già in difficoltà - a dovere programmare le tempistiche, i tempi di
attesa degli esami, soprattutto di quelli radiologici. Inoltre,
essendo anche una patologia invalidante, richiedendo quindi un iter
diagnostico molto complesso, possiamo anche considerare quali siano
tutti i costi sociali di tale sindrome, di tale malattia, pensiamo
solo alle giornate lavorative perse per andare a farsi
diagnosticare tutte queste sindromi. E naturalmente giornate
lavorative perse per l'invalidità provocata da questa
patologia.
Si tratta di una situazione che si sta diffondendo anche nella
nostra Regione, per cui ci è parso giunto il momento che la
società, la società politica affronti il problema anche per dare
una risposta a questi cittadini che spontaneamente, come dicevo
prima, hanno costituito un gruppo di ascolto e di aiuto. Crediamo,
dunque, che le istituzioni debbano farsi carico della situazione,
recependo le istanze di questi nostri concittadini e cercando,
quindi, di agevolarli nell'affrontare la loro penosa situazione.
Con la nostra mozione chiediamo di individuare un centro di
riferimento sanitario multidisciplinare, che sia specializzato per
la diagnosi e la cura di questa sindrome, in modo da evitare questo
peregrinare dei pazienti e questo congestionare anche il sistema
diagnostico. Chiediamo che questa sindrome venga riconosciuta come
patologia cronica, con la definizione di un codice regionale di
esenzione, chiediamo di provvedere all'introduzione dell'esenzione
di ticket per la compartecipazione sanitaria sulle prestazioni
sanitarie correlate alla diagnosi e al monitoraggio della
patologia, e per la riabilitazione e la prevenzione di ulteriori
aggravamenti per i pazienti, a cui è stata diagnosticata questa
malattia. Chiediamo, inoltre, che venga divulgata, con la
collaborazione anche di questo gruppo di auto-immunoaiuto, di
auto-aiuto, che è già presente da anni sul territorio, affinché
avvenga una corretta informazione e conoscenza di tale sindrome a
tutti i livelli che sono preposti alla tutela del diritto alla
salute e alla cittadinanza. Chiediamo, infine, di organizzare
specifici incontri formativi, per i medici di medicina generale e i
medici specialisti, in modo che siano a perfetta conoscenza della
polisintomatologia di questa sindrome. Grazie.
Si dà atto che dalle ore 12 assume la presidenza il
Vicepresidente Rosset.
Rosset (Presidente)
- Grazie. Ha chiesto la parola il
Consigliere Guichardaz; ne ha facoltà.
Guichardaz (PD-SIN.VDA)
- Grazie Presidente.
Un ringraziamento al collega Fabbri che ha raccolto questa
istanza e che ci ha permesso anche di approfondire, quantomeno al
sottoscritto, questa malattia così misconosciuta. Infatti, quando
si parla di fibromalgia non so quanti sono in grado, così, di
definirla chiaramente, mentre invece se parliamo di reumatismo o di
artrite reumatoide o di altro sappiamo di cosa si tratta. E
documentandomi ho potuto accertare, anche chiedendo a persone che
soffrono di questa patologia, che non è una malattia psicogena,
cioè che, oramai, già dal '92, quindi con un protocollo, mi sembra
il protocollo di Copenaghen, è stata definita come una vera e
propria malattia, che ha delle caratteristiche. Una malattia
organica che colpisce soprattutto, come diceva giustamente il
collega Fabbri, di più le donne, quindi con un'incidenza da 1 a 8,
da 5 a 20, adesso poi le statistiche...siccome è una malattia,
ripeto, che non è ancora stata classificata in maniera chiara. È
una condizione, quindi, del tutto sottovalutata che però porta
sulle persone che soffrono di questa malattia porta degli effetti,
anche sociali, non indifferenti. Perché nel momento in cui una
malattia non è riconosciuta come tale, l'assenza dal lavoro, la
sofferenza intorno alla malattia a volte viene considerata quasi
come un problema psicologico, come un problema di autoinduzione,
quindi l'importante è, per quello che ci riguarda, per quello che
riguarda la politica, non siamo i primi per fortuna, perché come è
stato giustamente anticipato dal collega Fabbri esistono già delle
proposte di legge, una recentissimamente presentata mi sembra da un
deputato del Movimento Cinque Stelle, a dicembre di quest'anno,
un'altra ancora precedente, esistono già delle mozioni che...che
noi abbiamo...diciamo molto simili alle nostre, delle mozioni
del...approvate, quindi, dal Consiglio regionale della Lombardia,
della Toscana, della Basilicata, del Friuli Venezia Giulia. C'è una
tendenza, quindi, a riconoscere questa malattia che tra le altre
cose crea delle patologie per esempio sul sonno, degli acufeni,
disturbi urinari, alterazione dell'equilibrio, tachicardia, una
moltiplicazione per esempio dei fattori allergici, qualcuno dice
che è una malattia anche legata, in alcuni casi, all'uso di alcuni
anti-depressivi eccetera.
Noi sosteniamo, quindi, pienamente questa mozione, crediamo che
sia, così come è stato, insomma, accettato e non ha avuto credo
motivo di discussione, di contrarietà nelle altre Regioni, che sia
un atto assolutamente accoglibile, che va proprio nella direzione
di sensibilizzare, di creare delle condizioni corrette intorno a
chi soffre di questa patologia. Grazie.
Presidente
- Grazie Consigliere Guichardaz. Ha chiesto la
parola il Consigliere Ferrero; ne ha facoltà.
Ferrero (M5S)
- Grazie Presidente.
Rapidamente, perché i colleghi hanno già ben riassunto qual è la
problematica.
I punti sostanzialmente sono tre: il primo riguarda
un'assistenza adeguata ai malati, quindi assistenza vuol dire che
ci siano anche medici che sono in grado di diagnosticare cure che
siano efficaci, anche se sappiamo che per questa malattia purtroppo
non c'è una cura che è risolutiva. E, quindi, diventa comunque una
patologia di carattere cronico e proprio per questa ragione bisogna
essere più accorti nell'assistenza.
La seconda questione quella dell'esenzione, che è già stata
richiamata, quindi è una malattia cronica e bisogna, anche dal
punto di vista finanziario, assistere i malati e il terzo punto che
è tutt'altro che indifferente, è quello del riconoscimento dal
punto di vista lavorativo della patologia, perché fino adesso è una
malattia un po' strana, di cui non si conosce bene le origini, di
cui non si sa in alcuni casi nemmeno l'esistenza, di conseguenza il
lavoratore, e io con la richiesta di accesso agli atti ho avuto
modo di accertare una situazione, alla fine finisce per essere
assimilato a un fannullone o, comunque, a una persona che non ha
voglia di lavorare, che fa molte assenze.
Devo dire che per la questione che ho affrontato personalmente
con una società partecipata regionale, poi la sensibilità del
presidente dell'associazione, della società, ha consentito di
venire parzialmente incontro alle esigenze del lavoratore, con una
aspettativa pur non retribuita, quindi è già un caso positivo in
cui...facciamo pure il nome, è la Società di Servizi S.p.A., perché
quando bisogna dare atto che c'è una sensibilità, lo diciamo,
quando ci sono degli errori lo diciamo lo stesso, però lo stesso
datore di lavoro anche sensibile alle questioni del lavoratore, si
trova di fronte a un qualcosa che non è ben definito, che non è ben
neanche, diciamo, codificato a livello di regolamenti, per cui
anche se vuole intervenire è impedito in questo momento ad adottare
dei provvedimenti che favoriscono il lavoratore, che poi, cosa che
non è, diciamo, trascurabile, nel momento in cui ha dei momenti per
recuperare il...diciamo la stanchezza fisica della malattia, può
anche dal punto di vista lavorativo sostenere degli impegni che
sono più gravosi, quindi fare meno assenze. È un'opera di
sensibilizzazione per una cosa che poco si conosce, si deve
conoscere bene e per poter affrontare l'argomento ovviamente queste
sono le indicazioni che sono contenute nell'atto che è stato
presentato.
Presidente
- Grazie collega Ferrero. Ha chiesto la parola
la Consigliera Morelli; ne ha facoltà.
Morelli (ALPE)
- Merci Monsieur le Président.
Anche noi abbiamo sostenuto, firmandola, questa mozione,
promossa dal Consigliere Fabbri, che ringraziamo, per la sua
iniziativa, che si riferisce alla fibromialgia. Vi sono patologie
subdole, che stentano a venire riconosciute, forse perché non hanno
sintomatologie così acclarate, manifeste ed evidenti, ma che sono
ree di invalidare pesantemente le persone che ne sono affette.
Penso per esempio alla cefalalgia, per la quale nella nostra
regione già si è fatto tutto un percorso di riconoscimento.
Un'altra patologia che stentava, appunto, a venir riconosciuta,
ma che invalidava pesantemente le persone che ne sono affette, in
particolare quando ci sono delle crisi ricorrenti, tali da impedire
alle persone di svolgere regolarmente il loro lavoro.
Noi abbiamo, quindi, sostenuto questa iniziativa sulla
fibromialgia e riteniamo che la nostra regione debba porre la
giusta attenzione e andare a mettere in atto tutte quelle misure di
esenzione al ticket, ma anche di attenzione e sensibilizzazione nei
confronti dei medici...dei medici di medicina generale,
probabilmente
in primis
, perché queste patologie vengano
riconosciute. E quindi noi sosteniamo la mozione. Grazie.
Presidente
- Grazie. Ci sono altre richieste di
intervento? Ha chiesto la parola l'Assessore Fosson; ne ha
facoltà.
Fosson (UV)
- Sì, grazie Presidente.
La fibromialgia è una malattia dai contorni non ancora precisi,
indifferenziati, che raccoglie sotto di sé anche altre
sintomatologie. Sicuramente questo è vero per chi ha una diagnosi
precisa della malattia che è sicuramente una sindrome invalidante e
che crea diversi problemi, sia lavorativo sia di cura sia di
diagnosi e anche di assistenza sanitaria. C'è anche il fatto che
spesso è lo stesso sanitario che non conosce o non ha ancora
approfondito il tipo di malattia. Ci sono delle malattie insorte e
riconosciute negli ultimi anni, che non avevano in passato una loro
definizione. La malattia, infatti, è riconosciuta
dall'Organizzazione Mondiale della Sanità da diverso tempo e lo
Stato non l'ha ancora riconosciuta, quindi non l'ha inserita nei
LEA nazionali. Noi aspettavamo già da tempo un riconoscimento
nazionale e una classificazione, una precisazione sui protocolli,
ma questo non è ancora avvenuto, anche se attualmente ci sono
diverse proposte di legge, come è stato detto, al Senato con due
testi, a primo nome Pepe e Romani mentre alla Camera il primo
firmatario di un'analoga proposta con altre patologie è l'Onorevole
Mantero.
La nostra idea è sicuramente di accogliere questa mozione,
cercando però di lavorare in una logica di riconoscere la malattia
veramente a chi l'ha, con un'attenzione per arrivare ad una
diagnosi precisa in modo direi abbastanza preciso, perché
precisissimo non è possibile, anche se adesso nei protocolli
individuano dei punti colpiti. Ci sono in tal senso nelle diverse
proposte di legge, soprattutto nella delibera della Provincia di
Trento, dei caratteri molto molto significativi.
Noi saremmo, quindi, come Governo, d'accordo di accoglierla con
alcune variazioni in questo senso; dopo
iniziative
aggiungere
in attesa di una normativa nazionale
, nel senso
che se ci sarà una normativa nazionale, chiaramente decade questa
normativa che entrerà in funzione, invece, già da subito, in attesa
che venga approvata una normativa nazionale.
Al primo punto
individuare un centro di riferimento
sanitario
, ci sembrava giusto aggiungere
pubblico e
regionale
perché non ci siano delle diagnosi giunte da altri
centri, e pensavamo di identificarli all'interno del Dipartimento
di medicina, nell'unità di alta specializzazione e di
reumatologia.
Il secondo capoverso va bene, sul terzo mi permettevo di
aggiungere
prestazioni sanitarie correlate alla cura e al
monitoraggio
perché mi sembra più preciso parlare di cura e non
di diagnosi, nel senso che gli esami fatti possono essere anche
attribuiti ad altre patologie, quindi non si può riconoscere
un'esenzione per tutte le diagnosi e dunque cura e monitoraggio mi
sembra molto più preciso. Per gli altri punti siamo completamente
d'accordo, quindi se vengono accettate queste variazioni, che sono
nella logica, a cui facevo cenno di precisare di più il quadro a
cui concedere l'esenzione, siamo d'accordo ad accoglierla.
Presidente
- Grazie Assessore.
Consegnare l'emendamento...allora vi leggo l'emendamento da
parte dell'Assessore:
impegna il Presidente della Regione e
l'Assessore competente ad assumere le seguenti iniziative
;
individuare, in attesa di una normativa nazionale, un centro di
riferimento sanitario multidisciplinare pubblico regionale
e al
punto 3 modificare in
correlate alla cura e al monitoraggio
,
quindi mettere cura al posto di diagnosi. Ci sono richieste in tal
senso? Ha chiesto la parola il Consigliere Fabbri, ne ha la
facoltà.
Fabbri (UVP)
- Grazie Presidente.
Beh, sì, mi paiono...dopo essermi consultato con i cofirmatari
di questa mozione ci pare che queste modifiche introdotte nel
nostro testo puntualizzino in modo molto corretto quello che è
l'impegno assunto dal Consiglio regionale. Evidentemente, nel
momento in cui verrà legiferato a livello nazionale, si potranno
inserire direttamente nei LEA giustamente e non andare a gravare
negli extra LEA, questo mi pare più che logico. E anche per quanto
riguarda la cura, anche lì, è chiaro che prima dev'essere
diagnosticato e poi...quindi, è nella logica delle cose,
l'importante appunto è avere recepito, come dicevo
nell'illustrazione, l'istanza che viene da concittadini che sono
particolarmente fragili, perché si sentono abbandonati in questo
momento, abbandonati non per causa di qualcuno, ma perché è una
cosa
borderline
, tante volte, quindi un'analisi precisa può
veramente appoggiarli, sia dal punto di vista sanitario sia dal
punto di vista psicologico. E sentirsi curati dalla società e dal
nostro servizio sanitario. Grazie.
Presidente
- Grazie. Ci sono altri interventi? Se non ci
sono altri interventi possiamo mettere in votazione la mozione con
le modifiche presentate...l'emendamento presentato dall'Assessore.
La votazione è aperta. Hanno tutti votato? Votazione chiusa. Esito
della votazione:
Presenti: 35
Votanti: 35
Favorevoli: 35
La mozione è approvata all'unanimità. Punto 27.
