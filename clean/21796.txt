Classificazione
TRASPORTI E VIABILITÀ
Trasporti
Viabilità
Autostrade e trafori alpini



Oggetto del Consiglio n. 1519 del 6 ottobre 2005 - Resoconto
OGGETTO N. 1519/XII - Iniziative in merito al traforo del Monte
Bianco e al transito del traffico commerciale attraverso la Valle
d'Aosta. (Approvazione di risoluzione).
Risoluzione
Il Consiglio regionale della Valle d'Aosta
Richiamati i dibattiti consiliari e le precedenti risoluzioni
in merito al Traforo del Monte Bianco e al transito del traffico
commerciale attraverso la Valle d' Aosta, e in particolare:
- la risoluzione approvata il 15 novembre 2001 con cui il
Consiglio della Valle chiedeva che la riapertura del Traforo del
Monte Bianco al traffico merci comportasse in ogni caso una
riduzione del numero di mezzi pesanti rispetto alla situazione
antecedente il 24 marzo 1999;
- la risoluzione approvata il 23 gennaio 2002 con cui il
Consiglio della Valle, all'unanimità, ha respinto l'articolo
quattro del "Regolamento di circolazione nel tunnel del Monte
Bianco" così come approvato dalla Commissione Intergovernativa di
Controllo del Traforo del Monte Bianco, che autorizza l'accesso al
Traforo del Monte Bianco di un numero massimo di 240 TIR all'ora
nei due sensi di circolazione;
- la risoluzione approvata il 7 marzo 2002 con cui il
Consiglio della Valle, all'unanimità, ribadiva quale condizione
fondamentale per la riapertura del traforo del Monte Bianco al
traffico commerciale una significativa riduzione, almeno il 50
percento, del numero dei mezzi pesanti rispetto alla situazione
antecedente il 24 marzo 1999;
Ricordato l'incidente avvenuto il 4 giugno 2005 nel traforo
del Fréjus e le ripercussioni che la chiusura del valico
autostradale tra la Valle di Susa e la Vallée de la Maurienne ha
comportato per la Valle d'Aosta;
Preso atto che a seguito della riapertura del traforo del
Fréjus, avvenuta il 4 agosto 2005, i volumi di traffico pesante
attraverso la Valle d'Aosta hanno registrato una
diminuzione;
Considerati i risultati dello studio commissionato dalla
Giunta regionale concernente l'analisi della capacità del Traforo
del Monte Bianco e dei possibili scenari evolutivi dei volumi di
traffico, presentati alla IV Commissione consiliare il 27 settembre
2005, dal quale si evincono anche utili correlazioni tra volumi di
traffico ed emissioni inquinanti, considerando la composizione in
progress della tipologia dei veicoli pesanti in
circolazione;
Ribadendo la necessità che sia sviluppata una politica
coerente delle arterie di comunicazione e dei trasporti attraverso
le Alpi, condivisa con le comunità alpine e compatibile con le
esigenze ambientali ed economiche delle regioni montane, nel solco
di quanto indicato dal Libro Bianco sui Trasporti dell'Unione
europea;
Esprime
viva preoccupazione per l'assenza di decisioni concrete volte
a trasferire quote consistenti di traffico commerciale dalla gomma
alla rotaia, in particolare intervenendo a favore dei trasporti
ferroviari internazionali ed interregionali;
Riafferma
il valore assoluto del Protocollo Trasporti della Convenzione
delle Alpi, ratificato anche dalla Francia il 12 maggio 2005 e la
necessità dell'adozione della direttiva europea nota come
"Eurovignette";
Ribadisce
la propria assoluta contrarietà nei confronti del raddoppio
del Traforo del Monte Bianco e la necessità che le ipotesi di
realizzazione di ulteriori interventi strutturali al fine di
garantire migliori condizioni di sicurezza siano attentamente
approfondite di concerto con la Regione Autonoma della Valle d'
Aosta e con le autorità locali francesi;
Conferma
l'importanza di sviluppare un attento ed efficace dispositivo
di controlli del traffico commerciale in transito attraverso la
Valle d'Aosta, al fine di monitorare e assicurare la sicurezza
della circolazione e la tutela ambientale nella galleria e lungo
tutto l'asse viario valdostano;
Sollecita
anche alla luce di quanto avvenuto nel periodo di chiusura
del Traforo del Fréjus, la definizione di un piano di regolazione
dei volumi di traffico pesante internazionale, concordato tra i
Governi italiano e francese e le regioni interessate, che tenga
conto delle effettive capacità di assorbimento dei valichi tra
l'Italia e la Francia dal punto di vista strutturale e,
soprattutto, della sostenibilità ambientale e che comporti comunque
una sensibile riduzione dei volumi di traffico rispetto a quelli
registrati nel 1998;
Ritiene
essenziale la messa in opera di un dispositivo di
monitoraggio attivo che, alla soglia di criticità preveda
l'attivazione, di misure di immediata riduzione dei flussi, avendo
riguardo al rispetto degli obiettivi prioritari della sicurezza
della circolazione e della salvaguardia dell'ambiente e della
salute pubblica, sulla base di parametri oggettivi;
Impegna
il Presidente della Regione e l'Assessore regionale al
Territorio all'Ambiente e alle Opere Pubbliche affinché sia
implementato il sistema di rilevazione, monitoraggio ed analisi
della qualità dell'aria in Valle d'Aosta, tenendo conto del lavoro
già svolto positivamente dall'ARPA, in modo tale da disporre in
maniera continuativa, oggettiva e coerente con l'evoluzione delle
normative, in materia, dei dati necessari a sostenere adeguatamente
eventuali provvedimenti ed azioni regolatorie dei flussi di
traffico;
Chiede
al Presidente della Regione di operare affinché le società
concessionarie delle tratte autostradali valdostane assumano al più
presto i competenti provvedimenti per istituire il divieto di
sorpasso per i mezzi pesanti, con le opportune modalità per
garantire la sicurezza e la fluidità della circolazione lungo
l'itinerario di accesso al Traforo del Monte Bianco;
Impegna
altresì, il Presidente della Regione a rappresentare al
Governo italiano ed alla Commissione Intergovernativa di Controllo
del Traforo del Monte Bianco le posizioni espresse dal Consiglio
regionale della Valle d' Aosta, e in particolare:
- i risultati dello studio commissionato dal Governo
regionale in merito all'analisi della capacità del Traforo del
Monte Bianco e ai possibili scenari evolutivi dei volumi di
traffico;
- l'opportunità di rivedere il ruolo e il posizionamento dei
Vigili del Fuoco in servizio presso il Traforo del Monte Bianco,
prevedendo l'attestamento degli stessi sulle piattaforme della
galleria e non più nel posto centrale;
- l'esigenza di mettere in opera quanto prima, anche
sviluppando le relative attività di ricerca tecnologica e
scientifica, uno strumento omologato per la rilevazione ed il
sanzionamento delle infrazioni alle disposizioni relative alla
distanza tra i veicoli all'interno della galleria;
- la necessità di definire, di concerto con le regioni
interessate, un piano di regolazione del traffico pesante
attraverso i valichi alpini italo-francesi che stabilisca le soglie
massime di transiti autorizzati e le misure di intervento in caso
di superamento di dette soglie;
- l'opportunità di definire nuove politiche volte a diminuire
le emissioni inquinanti del traffico, ad iniziare dall'interdizione
alla circolazione dei veicoli pesanti "EURO 1";
- l'esigenza di adottare politiche tariffarie volte a
favorire l'adeguamento dei veicoli in circolazione alle nuove
normative in materia di emissioni inquinanti, penalizzando
progressivamente i veicoli pesanti delle classi "EURO 2" e "EURO 3"
e incentivando i veicoli "EURO 4", anche mediante i relativi
investimenti impiantistici lungo gli itinerari di accesso al
Traforo del Monte Bianco;
- l'importanza che anche l'Italia e l'Unione europea
ratifichino il Protocollo Trasporti della Convenzione delle
Alpi.
F.to: Caveri - Cesal - Sandri - Riccarand - Viérin Marco -
Salzone
Presidente - Ci rimane da discutere la risoluzione presentata
dal Presidente Caveri e dai Consiglieri Cesal, Sandri, Riccarand,
Marco Viérin e Salzone riguardante il Monte Bianco.
La parola al Presidente della Regione, Caveri.
Caveri (UV) - Sarò rapido nella mia illustrazione, ringraziando
la gran parte dei Capigruppo che hanno deciso di condividere questa
risoluzione.
La risoluzione nasce da una necessità del Presidente della
Regione, tenendo conto che il 13 e 14 ottobre si svolgerà in Valle
d'Aosta la Conferenza governativa italo-francese, che si occuperà
delle questioni del Monte Bianco. In vista di questo incontro, alla
luce anche degli approfondimenti che abbiamo svolto in commissione
su tale tematica, ritengo utile avere una risoluzione che ponga una
serie di riflessioni, così come è stato fatto in un documento che
ritengo essere completo, che consentiranno al Presidente di potersi
esprimere in quella sede sui punti che sono qui esplicitati.
Vi sono dei momenti nella trattativa concernente l'asse del
Monte Bianco nei quali le eventuali differenze che sappiamo
esistere devono essere superate da interessi maggiori di
rappresentatività più ampia possibile, soprattutto nelle istanze di
tipo internazionale che finiscono per avere un peso molto
importante rispetto alle scelte che la politica regionale può
effettuare su materie di questo genere. Nel ribadire i contenuti
condivisibili e condivisi del documento che ho presentato quindi mi
auguro che questa risoluzione possa essere votata dal
Consiglio.
Presidente - Dichiaro aperta la discussione generale.
La parola al Consigliere La Torre.
La Torre (FA) - Vi era giusto il mio Capogruppo che mi diceva di
non parlare, perché mi rendo conto che probabilmente la mia è una
"voce fuori dal coro". Personalmente sono contrario a questa
risoluzione, lo dico a titolo personale, ma così rivendico il
diritto di avere un cervello e di esprimere, a volte anche in
contrasto con posizioni prese da tutti, quelle che sono le mie
opinioni. Sono contrario per il semplice fatto che questa
risoluzione è assoluta nell'esprimere la sua contrarietà alla
possibilità di un raddoppio del traforo del Monte Bianco. Ritengo
che non ci debba essere tale convinzione così assolutista che non
sia possibile realizzare un raddoppio del traforo del Monte Bianco
e non voglio adesso aprire un dibattito, ma credo vi siano una
serie di motivi per cui non si debba avere una convinzione così
assoluta; anche perché non vorrei poi dover intervenire in
quest'aula per chiedervi, qualora fra un anno o due doveste
cambiare posizione, di ricordare quello che vi sto dicendo adesso.
Innanzitutto perché ritengo che un raddoppio del tunnel non voglia
dire che si parli anche di raddoppio del traffico: questa è una
cosa non vera e non vi è scritto da nessuna parte.
Sicuramente si parla di un discorso di sicurezza. Adesso non
voglio tornare ai fatti che sono accaduti, ma, se quel traforo
avesse avuto una struttura diversa, forse quegli eventi che sono
accaduti avrebbero avuto esiti diversi. Si parla di "canna di
sicurezza"; ben venga, certo, ma, dovendo intraprendere dei lavori
seri e di prospettiva per realizzare una "canna di sicurezza" che
qualcuno vuole e altri non vogliono, mi chiedo se invece non si
debba pensare ad un'opportunità che ci viene offerta. Non riesco a
non pensare che le grandi infrastrutture, come questa, vogliono
dire realizzare delle opere che portano concretamente del lavoro,
del benessere al territorio in cui queste intervengono. È chiaro
che bisogna pilotarle queste scelte, che bisogna essere
protagonisti, ma difficilmente si è protagonisti quando ci si
schiera sulla strada con i cartelli. È molto più sensato
condividere un percorso e imporre delle soluzioni adeguate.
Ritengo quindi che un atteggiamento di chiusura senza neanche
dare lo spazio a una valutazione su quelle che potrebbero essere le
convenienze di un raddoppio del Monte Bianco e su come queste
potrebbero essere messe a servizio della sicurezza della nostra
Regione sia un modo "Verde" - riconosco a loro di avere una
posizione chiara, però non mi riconosco io in questa posizione - di
non affrontare un problema che c'è, ritornerà e comunque richiederà
delle risposte che dovranno essere non solo prese all'interno di
quest'aula, ma prese e condivise anche su altri piani, perché non
dimentichiamo che il traffico internazionale è una realtà che non
può essere solo affrontata con delle visioni locali, ma deve essere
sempre rapportata a quella famosa globalità che è la nuova Europa e
le direttive di traffico che coinvolgono ormai un traffico
internazionale... e in quanto tali superano delle semplici volontà
locali, quindi io sono contrario.
Presidente - La parola al Consigliere Riccarand.
Riccarand (Arc-VA) - Il nostro gruppo ha sottoscritto tale
risoluzione, ne condivide l'impostazione e voterà a favore, perché
è vero, come ha detto il Presidente Caveri, che all'interno del
Consiglio vi sono posizioni diverse su molti aspetti della politica
dei trasporti, quindi bisogna cercare dei punti di compromesso.
Questa risoluzione è espressione di una ricerca di un punto di
compromesso che riteniamo di alto livello, coerente con
l'impostazione data in passato più volte dal Consiglio con le sue
risoluzioni, coerente anche con gli indirizzi di politica dei
trasporti da parte dell'Unione europea.
La scelta - che ha una caratterizzazione politica molto forte -
del documento di ribadire un "no" netto al raddoppio del traforo
del Monte Bianco è collegata a una serie di posizioni che già
l'Assemblea ha preso. Ricordo che fin dalla mozione approvata nel
1990 il Consiglio si è sistematicamente espresso contro il
raddoppio del traforo del Monte Bianco e lo ha fatto con delle
motivazioni di tutela della nostra Regione, perché tutti sappiamo
cosa vorrebbe dire raddoppiare il traforo in termini di volumi di
traffico, di inquinamento e di pericolo...
(interruzione del Consigliere La Torre, fuori
microfono)
... è così, del resto questo è l'indirizzo di fondo di tutta
l'Unione europea, che dice: "trasferiamo il trasporto delle merci
di lunga distanza dalla strada alla ferrovia", allora non si può
continuare a costruire infrastrutture stradali attraverso le Alpi
se poi si vuole trasferire sulla ferrovia; infatti, la Svizzera sta
realizzando le nuove trasversali ferroviarie, sta spostando quote
importanti del traffico merci sulla ferrovia, per cui non ha nessun
senso raddoppiare trafori stradali. Coerentemente credo che questo
sia un altro aspetto politicamente rilevante di tale documento, con
tale risoluzione ribadiamo con molta forza un concetto che è già
stato espresso in Consiglio: il sostegno al Protocollo dei
trasporti della Convenzione alpina. Anche lì siamo coerenti, perché
la Convenzione alpina e il Protocollo trasporti, ratificato
recentemente dalla Francia in attesa di ratifica da parte
dell'Italia, indica una precisa linea di politica dei trasporti:
quella del trasferimento del trasporto delle merci di lunga
distanza dalla strada alla ferrovia, in particolare per quanto
riguarda l'arco alpino come strumento di tutela di questa parte
importante dell'Italia e del nostro territorio.
Insieme a tale presa di posizione a favore del Protocollo dei
trasporti della Convenzione alpina vi è il sostegno
all'"Eurovignette"; è tutto collegato, cioè il fatto di andare a
far pagare al trasporto di camion su strada il costo effettivo che
questi provocano nella collettività - discorso che è stato fatto
già in Svizzera e che adesso si sta estendendo a livello di Unione
europea - è coerente con il tentativo di cercare di modificare un
sistema trasportistico, che è pesante in termini di inquinamento e
di danno ambientale. È una politica coerente che ormai in tutta
l'Unione europea, in particolare sulle Alpi, si sta facendo, penso
che sia nostro interesse che andiamo in questa direzione.
Altri aspetti che riteniamo positivi di tale risoluzione sono ad
esempio la sottolineatura che viene fatta laddove si rimarca
l'importanza di sviluppare un efficace dispositivo di controllo del
traffico merci in transito attraverso la nostra regione. È un
concetto che più volte abbiamo espresso, sappiamo che all'area di
regolazione di Quart si fanno determinati controlli, pensiamo che
questi controlli possano essere notevolmente ampliati e migliorati,
abbiamo visto anche che vi sono molte irregolarità, quindi un
sistema di controllo più capillare è molto importante.
Sulla parte impegnativa della risoluzione vorremmo rimarcare
alcuni aspetti che ci sembrano innovativi e anche rilevanti. La
richiesta ad esempio rivolta alle società autostradali di evitare
di controllare o di modificare l'attuale situazione, evitando che i
camion facciano manovre di sorpasso sull'autostrada, che sono molto
pericolose, è un indirizzo valido e giusto che bisogna percorrere
fino in fondo, così come il tentativo di dire: "andiamo a vietare
il passaggio dei camion più inquinanti, in particolare gli "Euro
1", al tunnel del Monte Bianco". Sarebbe opportuno anche eliminare
gli "Euro 0" dal traforo del Gran San Bernardo, dove ancora possono
passare, però la proposta di eliminare il transito degli "Euro 1"
ci sembra interessante. Così come è opportuno mettere in opera quel
sistema di misurazione dell'interdistanza fra i veicoli all'interno
del traforo del Monte Bianco, che è stato introdotto da tempo, ma
che di fatto non è in funzione, anche questo è uno strumento di
sicurezza e di controllo che, a nostro avviso, è opportuno attivare
al più presto e ci piace questa sottolineatura che è contenuta
nella risoluzione. Pur nella distanza che ci può essere su alcuni
aspetti, avremmo voluto delle affermazioni ancora più incisive, nel
complesso questa risoluzione ci sembra che indichi una prospettiva
di azione convincente, quindi la nostra valutazione è
favorevole.
Presidente - La parola al Consigliere Tibaldi.
Tibaldi (CdL) - Siamo stupiti che un documento di quattro pagine
come quello che ci è stato presentato - e che, come dice il
Presidente, è condiviso da altri Capigruppo - porti la firma
autorevole e importante del Presidente Caveri, che reputiamo
persona intelligente, capace, in grado di analizzare i presupposti
che stanno alla base di una risoluzione come quella che oggi siamo
chiamati ad esaminare. Il Presidente ha partecipato integralmente a
una recente riunione della IV Commissione Sviluppo economico
insieme a una consulente della società "TBridge", che ha esposto in
maniera estremamente chiara e significativa l'evoluzione del
transito sotto il traforo del Monte Bianco. È stato un
approfondimento didattico dove abbiamo appreso diverse cose. In
quella circostanza il Presidente Caveri sosteneva in maniera
limpida:
"utilizziamo la logica e non cadiamo in "scivoloni
ideologici""
. Devo dire che sia il suo intervento, sia
l'illustrazione complessa quanto interessante della Dott.ssa
Carmeli sono serviti; quindi, dal nostro punto di vista, la
"consulenza TBridge" ha prodotto qualcosa. Quali sono i punti di
vista emersi? Innanzitutto che il traffico pesante non ha superato
la soglia di pericolosità che qualcuno continua a gridare... come
se fosse un "allarme" disastroso per la nostra Regione; secondo, il
transito pesante sta cambiando anche forma: dagli "Euro 1" molto
inquinanti si sta arrivando agli "Euro 4". Ha partecipato a quella
riunione anche il collega Riccarand, sa bene che la percentuale
degli "Euro 1" oggi transitante sotto il Monte Bianco è decisamente
inferiore dopo la riapertura del traforo del Monte Bianco.
Il nostro gruppo ha condiviso il voto di alcune risoluzioni:
quella del gennaio 2002, dove si autorizzava l'accesso al traforo
del Monte Bianco di un numero massimo di 240 TIR all'ora e quella
del marzo 2002, dove si chiedeva una riduzione di almeno il 50% dei
mezzi pesanti rispetto alla situazione antecedente alla chiusura
per il noto incendio. Naturalmente non sono condizioni sostenibili
in eterno e il Presidente ha fatto un "passaggio" estremamente
importante... non possiamo andare alla conferenza intergovernativa
del 13-14 ottobre prossimi sostenendo il limite dei 1.060, perché
quel limite è quasi regolarmente superato, altrimenti lui o
dovrebbe intervenire come Prefetto in continuazione... oppure
sappiamo benissimo che Francia e Italia difficilmente possono
accettare un limite così basso, anche perché si tratterebbe di
creare dei grossi limiti alla circolazione delle merci e delle
persone fra i due Paesi, rischiando di incappare in qualche
procedura di infrazione. Di fronte a tutta questa coerenza che lo
studio, da un lato, e il Presidente Caveri in commissione,
dall'altro, ci hanno manifestato, oggi ci troviamo di fronte a una
risoluzione che è impregnata di ideologia. Evidentemente essa è un
successo per i "Verdi", è una risoluzione che poteva avere come
unici firmatari i 3 esponenti del gruppo "Arcobaleno". Ci stupisce
che tutto il resto del Consiglio abbia aderito a delle posizioni
che non ci è parso capire abbia mai sposato, di conseguenza oggi
abbia completamente virato in quella direzione. L'integralismo dei
"Verdi" in questo caso ha fatto centro, onore a loro, ma dal
Presidente Caveri non ci saremmo mai aspettato un cambiamento di
posizione di questo tipo in pochi giorni.
Come è stato ricordato dal collega La Torre, che per un attimo
si è ritinto di "azzurro" in quel passaggio interessante
sull'assolutismo, qui alla fine i concetti che si vogliono
sottolineare sono la riaffermazione del valore assoluto del
Protocollo trasporti della Convenzione delle Alpi. Ora, quella
convenzione non è stata ratificata dall'Italia ed è stata
appositamente stralciata dal Ministro Lunardi, perché, se avete
letto il Protocollo trasporti, anche se alla sua stesura hanno
partecipato diversi enti nazionali e internazionali... questo
documento prevede che:
"
le parti contraenti sostengano la creazione e la
conservazione di zone a bassa intensità di traffico o vietate al
traffico, nonché l'istituzione di località turistiche vietate al
traffico e tutte le misure atte a favorire l'accesso e il soggiorno
di turisti senza automobili. Le parti contraenti si astengono dalla
costruzione di nuove strade di grande comunicazione per il
trasporto transalpino. Le parti contraenti possono adottare misure
rafforzate di protezione, che vanno al di là di quelle previste dal
presente protocollo, tese alla tutela dell'ambiente alpino
ecologicamente sensibile quando lo richiedono determinate
condizioni dell'ambiente o motivi di salute pubblica"
.
Noi pensiamo che qui l'attenzione nei confronti della salute
pubblica e dell'ambiente sia un patrimonio comune, diffuso,
condiviso unanimemente e non solo patrimonio di qualcuno. Il
problema è che questa risoluzione ci fa tornare indietro, siamo
convinti che il Presidente Caveri arriverà alla Conferenza
intergovernativa con una situazione di "handicap", perché come fa a
sostenere tali valori assoluti del Protocollo trasporti, che
l'Italia non ha recepito e che con questo Parlamento non intende
recepire perché sono un freno all'innovazione e alle grandi vie di
comunicazione fra i Paesi europei? E come fa a sostenere in maniera
assoluta la contrarietà nei confronti del raddoppio? Allora tutti
quanti siete convinti di questa necessità di non raddoppiare il
tunnel? Anche qui possiamo argomentare, perché il raddoppio del
tunnel, al di là dell'indiscutibile lavoro che porterebbe per anni
a una regione con delle criticità in materia economica che sono
manifeste, ribadite da tutti quanti quando ne parliamo, soprattutto
nel settore edile, a livello di sicurezza è quello che ci
garantisce quasi il 100% per quanto riguarda l'incolumità di coloro
che transitano sotto il Monte Bianco. Sono stati spesi 600 miliardi
di lire per mettere in sicurezza l'unica canna esistente, oggi si
parla di "canna pilota" per quanto riguarda una possibile via
alternativa di sicurezza e noi ci opponiamo? Non abbiamo a cuore la
salute delle persone e l'incolumità fisica delle persone che
transitano sotto il Monte Bianco con tutti i rischi che ne derivano
a livello economico e sotto tutti i profili? Noi vogliamo opporci
allo sviluppo delle comunicazioni? È dall'epoca del neolitico che
l'uomo tende a comunicare con i suoi vicini, oggi le comunicazioni
con i vicini non sono più sufficienti, dobbiamo andare oltre le
frontiere che sono vicine. Il Presidente Ciampi ha fatto un
riferimento importante: di una Regione che vive di benessere - e
questa è anche la concezione che è diffusa all'esterno -, di una
Regione che deve sapersi aprire all'Europa e al mondo, ma come ci
apriamo all'Europa e al mondo? Mettendo subito una barriera
assoluta: non vogliamo...
(interruzione del Consigliere Cesal, fuori microfono)
... ha parlato anche dei TIR, certamente, però non ha
manifestato un'assoluta contrarietà all'ipotesi di raddoppio,
potete interpretarla voi in quel senso naturalmente... Presidente
Caveri, ci rivolgiamo soprattutto a lei, visto che è stato anche
Presidente della Commissione trasporti in Europa; vi è qualcuno qui
dentro che si dichiara progressista a ogni costo, noi pensiamo che
non sia progressismo quello di voler fermare l'evoluzione del
progresso. Si va verso l'"Euro 4", un domani ci sarà l'"Euro 5",
l'"Euro 6", l'"Euro 7", le emissioni inquinanti di particolato o
dei vari gas nocivi per la salute e per l'ambiente andranno a
ridursi in maniera sensibile. Si sta già studiando di fare i motori
ad idrogeno, che rilasceranno nell'aria vapore acqueo. Mi chiedo se
tale integralismo rimarrà anche quando verrà rilasciato dai mezzi
di comunicazione del vapore acqueo nell'aria: ecco perché non ci
sentiamo assolutamente di condividere questi valori assoluti, che
qui qualcuno vuole ribadire in forma ideologica e non
razionale.
Presidente - La parola al Consigliere Cesal.
Cesal (UV) - Ho interpretato le dichiarazioni del Presidente
Ciampi come... espressione preoccupata in ordine al transito dei
TIR in Valle d'Aosta... non le ho certo considerate come
un'apertura all'ipotesi del raddoppio del tunnel del Monte
Bianco.
Il problema che oggi stiamo dibattendo è un problema serio,
delicato. Da sempre si sono fronteggiate in quest'aula due
tendenze, due filosofie diverse: una che è per l'ipotesi zero -
"no" TIR -; l'altra, più aperta, è quella che cerca di giungere ad
un contenimento consistente del transito dei mezzi pesanti. Vi è
poi una terza corrente di pensiero - rispettabilissima -, ben
espressa oggi dal collega La Torre, che prevede l'ipotesi del
raddoppio con nessuna limitazione ai transiti.
Credo che tale risoluzione tenda a sintetizzare le opinioni di
questo Consiglio. L'ipotesi del Consigliere La Torre comincia a
"fare capolino" anche all'interno del nostro gruppo, al momento è
un'ipotesi di tipo minoritario ma, trattandosi di un'opinione
rispettabilissima, andrà affrontata man mano che il problema si
evolve. Oggi però abbiamo la necessità di fare il punto della
situazione: verificare la situazione attuale, fissare dei "paletti"
al 6 ottobre 2005. Ritengo che tale documento vada in questa
direzione: fare un attimo di chiarezza. Presentiamo un documento
completo, dove tutte le problematiche e le varie sfaccettature del
problema sono state affrontate in maniera approfondita e completa.
Con questo documento diamo mandato al Presidente della Regione di
rappresentare la posizione della Valle d'Aosta presso la
Commissione intergovernativa del 14 ottobre e presso tutte le
istituzioni interessate al problema in qualunque occasione se ne
presenti la necessità. Il nostro gruppo la sostiene con
convinzione, anche se vi è qualcuno che fa dei ragionamenti
diversi, ma ritiene evidentemente comunque che al momento questa
sia la soluzione più idonea ad affrontare tale tipo di problema.
Personalmente ho qualche perplessità: mi derivano da un possibile
incremento dei passaggi rispetto a quella soglia che avevamo
fissato a 1.060, perché mi appartiene questo dato, è stato
stabilito dal Consiglio comunale di Morgex... se non lo avessi
fatto, forse oggi avremmo meno problemi... è stato ripreso dal
Consiglio ed è un dato che non era conseguente a nessun tipo di
valutazione di tipo scientifico, in quanto non erano state
esaminate le possibili ricadute, ma era dettato allora da
considerazioni di tipo emotivo a seguito della tragedia che aveva
colpito tutta la comunità valdostana, con la conseguente chiusura
del transito al tunnel del Monte Bianco. Sapevamo e sappiamo che
quel limite non dispone di nessun strumento di tipo giuridico che
ci dia una garanzia per farlo rispettare. Anche la riforma del
titolo V della Costituzione ha mantenuto in capo allo Stato queste
prerogative, quindi, pur volendo, credo che abbiamo poche
possibilità di riuscire a sostenerlo e difenderlo. Seguo
settimanalmente l'andamento dei transiti al traforo, d'altronde è
facile rilevarlo per qualsiasi consigliere consultando il sito
internet del GEIE, che viene costantemente aggiornato. Percorrendo
poi l'autostrada giornalmente da Morgex fino ad Aosta percepisco
anche in maniera sensoriale le variazioni del traffico: mi sono
accorto immediatamente della tragedia del Fréjus, mi sono accorto
anche della riapertura dell'altra galleria autostradale.
Oggi il "trend" dei passaggi del traffico pesante è in leggera,
ma costante diminuzione, siamo scesi intorno al 40% del traffico
totale, 60% Fréjus e 40% Tunnel del Monte Bianco; credo sia una
percentuale che va ancora corretta in senso positivo, dobbiamo
sforzarci di trovare gli strumenti adeguati per poterlo fare. La
CIG aveva stabilito il 35% dei passaggi in un tunnel e il 65%
nell'altro; il disciplinare di sicurezza prevede 240 passaggi
all'ora, che mi pare un dato inaccettabile, anche se si tratta di
un dato teorico. Vanno poi evidenziati altri elementi positivi che
devono essere considerati: il traffico cumulato traforo Monte
Bianco-Fréjus è in costante diminuzione, forse perché conviene
prendere l'autostrada Genova-Ventimiglia, dove i controlli sono
meno approfonditi, i costi sono più contenuti per allungando il
percorso, non vi sono limiti dimensionali per i mezzi pesanti.
L'autostrada Genova-Ventimiglia in effetti ha avuto dal 2003 ad
oggi un incremento attorno al 10% dei passaggi; sta variando quindi
l'utilizzo delle grandi direttrici verso il nord Europa, è una
tendenza che va seguita, possibilmente assecondata con politiche
tariffarie adeguate. Un altro elemento positivo è la diminuzione
degli "Euro 1" a favore dell'incremento dei mezzi a tecnologia più
avanzata. Le centraline dell'ARPA hanno evidenziato situazioni di
gravità nel periodo di massimo passaggio, nell'immediatezza della
chiusura del tunnel del Fréjus; in situazioni normali, quale quella
attuale, i valori rilevati sono del tutto accettabili; questo anche
come una conseguenza dell'evoluzione del parco macchine, che si va
modernizzando.
Bisogna poi sperare che l'autostrada arrivi al più presto al
curvone di Entrèves, questo risultato ci permetterebbe di risolvere
il "problema Courmayeur", che è ancora attraversata in tutta la sua
lunghezza dal traffico pesante e, essendo una stazione turistica,
tale situazione non è certo confortante e non aiuta ad incrementare
i flussi turistici destinati a questa località. Quando si arriverà
al curvone di Entrèves, rimarrà da risolvere l'ultimo tratto fino
al tunnel del Monte Bianco; si era parlato del progetto della
"collina dei ciliegi", pare che abbia alcune problematiche proprio
perché è un tratto in galleria, nell'immediatezza del traforo
potrebbero crearsi delle colonne di mezzi pesanti, con i rischi
conseguenti, per cui si tratterebbe di realizzare delle piazzole di
sosta a Courmayeur o a Aosta, ma è un problema che va approfondito
e in qualche modo risolto.
Ritengo comunque di esprimere su questa risoluzione
convintamente il mio voto favorevole, invitando anche i colleghi a
fare altrettanto. Qui tutti abbiamo rinunciato a qualcosa per
arrivare a presentare un documento che fosse sostenuto da una
maggioranza la più ampia possibile. Ognuno di noi rappresenta
diverse filosofie politiche ed economiche ma, quando si tratta di
sintetizzare, ognuno di noi deve rinunciare a qualcosa per poter
condividere con altri il proprio punto di vista, per cui esprimo
voto favorevole dell'"Union Valdôtaine" ed invito tutti i
consiglieri a fare altrettanto.
Président - Je n'ai pas d'autres collègues qui s'inscrivent à
parler. Je ferme la discussion générale.
Je soumets au vote la résolution:
Conseillers présents et votants: 28
Pour: 24
Contre: 4
Le Conseil approuve.
Président -Nous terminons nos travaux sur ce point.
La séance est levée.
---
La session se termine à 18 heures 32.
