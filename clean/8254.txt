Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2735 del 1° aprile 1987 - Resoconto
OGGETTO N. 2735/VIII - UTILIZZAZIONI DELLO STABILIMENTO SITO
IN COMUNE DI LILLIANES, GIÀ IN USO ALLA DITTA MA.LU.SA.
(Interrogazione).
PRESIDENTE:
Do lettura dell'interrogazione in oggetto,
presentata dai Consiglieri Mafrica e Cout:
INTERROGAZIONE
Da mesi risulta non utilizzato lo stabilimento industriale,
di proprietà regionale, sito in Lillianes e precedentemente ceduto
in uso alla MA.LU.SA.;
ciò premesso i sottoscritti Consiglieri del Gruppo
comunista
INTERROGANO
la Giunta regionale per conoscere a quale utilizzazione si
prevede di destinare lo stabilimento industriale di
Lillianes.
PRESIDENTE:
Ha chiesto la parola l'Assessore
all'Industria, Commercio, Artigianato e Trasporti, Lanivi; ne ha
facoltà.
LANIVI (A.D.P.):
Con una domanda molto sintetica gli
interroganti chiedono di "conoscere a quale utilizzazione si
prevede di destinare lo stabilimento industriale di Lillianes".
Noi abbiamo inviato all'azienda due richieste, una in data 22
settembre 1986 e l'altra il 19 febbraio 1987, per riavere la
disponibilità dell'immobile. A tutt'oggi questa richiesta della
Regione è rimasta senza risposta, per cui la Giunta sta esaminando
la possibilità di agire per vie legali.
L'Amministrazione, comunque, intende continuare ad utilizzarlo
per insediamenti di tipo industriale. Al momento abbiamo due
richieste che esamineremo non appena avremo la disponibilità del
fabbricato.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
La risposta dell'Assessore è stata
sintetica come la domanda, però ha evidenziato un elemento curioso
e cioè che, pur in presenza di un fallimento, la Regione incontra
addirittura difficoltà per rientrare in possesso di uno
stabilimento ceduto in comodato. Ha detto infatti che sono già
state avanzate due richieste, una a settembre dello scorso anno e
l'altra nel febbraio del corrente anno. Data la "fame di capannoni"
che esiste nella nostra Regione, mi sembra che per la Regione
sarebbe di grande interesse poter riavere la disponibilità di
questo capannone.
L'interrogazione, infatti, aveva lo scopo di accertare se
corrispondono al vero le voci di difficoltà legate alla mancata
riconsegna dello stabilimento. L'Assessore ce le ha confermate; ci
auguriamo solo che la Regione intraprenda tutti i passi necessari e
che, soprattutto, riesca in breve tempo ad avere la disponibilità
di questo capannone che può essere utilizzato da un'altra
società.
