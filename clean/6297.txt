Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 760 del 19 settembre 1984 - Resoconto
OGGETTO N. 760/VIII - SITUAZIONE ATTUALE E FUTURE PROSPETTIVE
OCCUPAZIONALI PER L'ILSSA VIOLA DI PONT-SAINT-MARTIN -
(Interpellanza).
PRESIDENTE
: Do lettura dell'interpellanza presentata dai
Consiglieri Tonino e Cout:
INTERPELLANZA
E' passato un anno dalla grave decisione della Direzione
ILSSA-VIOLA di smantellare l'area a caldo dello stabilimento di
Pont-Saint-Martin, con conseguente dimezzamento degli
occupati.
Falliti i tentativi di mantenere l'integrità dello
stabilimento, ci furono a suo tempo pronunciamenti ed impegni da
parte della proprietà ILSSA-VIOLA e della Giunta regionale di
favorire sia i processi di ristrutturazione interna (ammodernamento
degli impianti, verticalizzazione produttiva, ecc...) che la
creazione
a
Pont-Saint-Martin, nei capannoni rimasti vuoti,
di attività alternative.
Non si hanno invece notizie di impegni in tal senso
dell'ILSSA-VIOLA, che pure ha risanato i bilanci aziendali e
mantenuto i precedenti livelli produttivi, mentre siamo in presenza
di una ripresa del mercato.
Il Presidente della Giunta regionale Augusto Rollandin ha,
tra l'altro, recentemente concesso un'intervista al mensile
"Jeunesse aujourd'hui" nella quale afferma che: "Pour ce qui
concerne l'ILSSA-VIOLA, il
y
a des perspectives de nouveaux
investissements".
Tutto ciò premesso i sottoscritti Consiglieri regionali del
Gruppo P.C.I.
INTERPELLANO
la Giunta regionale per conoscere:
qual'è l'attuale situazione occupazionale dell'ILSSA-VIOLA e
quanti sono i lavoratori in cassa integrazione guadagni;
quali impegni si
è
assunta la proprietà ILSSA-VIOLA in
merito ad investimenti a Pont-Saint-Martin;
quali sono le prospettive di nuovi investimenti di cui parla
il Presidente della Giunta regionale e quali e quante aziende hanno
manifestato interesse ad insediarsi a Pont-Saint-Martin.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
L'ultimo deliberato di questo Consiglio
regionale relativo all'ILSSA-VIOLA impegnava la Giunta regionale su
tre punti: primo, a mantenere uno stretto e solidale collegamento
con le organizzazioni sindacali e con le popolazioni e con
l'Amministrazione interessata; secondo, a continuare anche nella
trattativa in corso a livello ministeriale relativamente allo
sbocco della questione ILSSA-VIOLA; terzo, ad insistere
responsabilmente nell'azione propositiva della Giunta nei confronti
della Società ILSSA-VIOLA.
Perché si parlava allora, e siamo alla fine del 1983, di azione
propositiva della Giunta regionale nei confronti dell'ILSSA-VIOLA?
Perché in tutte le occasioni di pubblico confronto e di pubblico
dibattito alcune possibilità per un futuro dello stabilimento di
Pont-Saint-Martin erano rimaste comunque aperte anche con la
decisione, che tutti giudicammo molto grave, di taglia re l'area a
caldo e di conseguenza di ridurre di 420 gli occupati dello
stabilimento. Quali erano queste possibilità comunque aperte? In
primo luogo una disponibilità dell'azienda, poi recepita anche
negli accordi sindacali, ad intervenire a freddo nelle lavorazioni
a freddo dello stabilimento qualora la situazione di bilancio della
Società ILSSA-VIOLA fosse migliorata.
Ricordo, per memoria, che allora l'azienda lamentava di perdere
circa 200 milioni all'anno e di conseguenza aveva rimandato, pur
impegnandosi sulla parte a freddo dello stabilimento, ad una
situazione migliore del bilancio.
Nel numero di agosto di un settimanale che si intitola:
"Computer Time", ho trovato una classifica delle aziende e dei
gruppi che hanno avuto i migliori incrementi per quanto riguarda i
bilanci presentati. In quella rivista risulta che l'ILSSA-VIOLA è
al secondo posto come crescita e credo sia noto che, per quanto
riguarda il bilancio, l'ultimo esercizio finanziario
dell'ILSSA-VIOLA di Pont-Saint-Martin si è chiuso sostanzialmente
in pareggio, senza gravi disavanzi.
Del resto è noto che l'azienda non ha perso posizioni sul
mercato, né nazionale né estero, ma che la produttività dello
stabilimento è aumentata e che la produzione si è mantenuta sui
livelli precedenti, malgrado la riduzione del personale. Dicevo che
allora i punti in discussione, e riprendo gli appunti di quei
confronti, anche pubblici, che ci furono alla fine dello scorso
anno, riguardavano la necessità di alcuni interventi di
modernizzazione e razionalizzazione dei macchinari, tutti in
cattivo stato di conservazione, per l'area a freddo. In secondo
luogo si discusse la possibilità di inserire nello stabilimento di
Pont-Saint-Martin alcune lavorazioni aggiuntive in funzione di quel
ciclo produttivo e in terzo luogo, sulla possibilità per il gruppo
SMI di effettuare nuovi investimenti, al di là della produzione
degli acciai.
Infine si parlò allora della proposta della Regione, da
presentare comunque in tempi brevi, di ricercare soluzioni anche
alternative in modo da occupare una parte di quegli stabilimenti
ormai non utilizzati e in quelle occasioni si parlò (secondo i miei
appunti) di un accordo con una società cooperativa, la VMT, per la
produzione di macchine a controllo numerico. Io sto alle
affermazioni dell'allora Assessore all'Industria Pollicini, anche
se mi dispiace tirarlo in causa, fatte in una pubblica assemblea a
Pont-Saint-Martin e delle quali conservo gli appunti. Queste erano
le cose di cui si discuteva in quel periodo.
Che cosa è cambiato ad un anno di distanza? Questa è la domanda
che noi rivolgiamo con questa interpellanza, facendo anche
riferimento alle ottimistiche dichiarazioni del Presidente
Rollandin il quale, in una situazione della Regione così
disastrata, ha indubbiamente il compito di infondere un po' di
ottimismo; però un conto è infondere ottimismo e un conto è
dichiarare con sicurezza, pare, nell'intervista al mensile
"Jeunesse aujourd'hui" che per quanto concerne l'ILSSA-VIOLA ci
sono prospettive di nuovi investimenti. Quali sono queste
prospettive di cui parla il Presidente della Giunta e, ritornando
al serio, quali sono i rapporti intercorsi in questi ultimi periodi
con la proprietà ILSSA-VIOLA per comprenderne le intenzioni?
Voglio concludere segnalando, anche se la cosa è nota, che
normalmente, nei mesi della chiusura estiva, l'ILSSA-VIO LA
impegnava diverse squadre nell'attività di manutenzione dei
macchinari, ma quest'anno la manutenzione è stata alquanto scarsa,
segno ovviamente che l'azienda non conserva con tanto amore quei
macchinari.
PRESIDENTE
: Ha chiesto la parola l'Assessore
all'Industria, Commercio, Artigianato e Trasporti Lanivi; ne ha
facoltà.
LANIVI (A.D.P.):
Voglio riprendere il discorso
ricollegandomi anche alla parte iniziale dell'interpellanza
precedente. Mi pare che ci siano alcune considerazioni da fare per
interpretare e intendere la volontà dell'Amministrazione regionale
sul rilievo o comunque sul ruolo dell'industria in Valle d'Aosta.
Credo che sia doveroso, anche all'inizio dei lavori di questo
Consiglio, ribadire che è ferma intenzione e convinzione
dell'Amministrazione regionale assegnare all'industria in Valle
d'Aosta un ruolo fondamentale, perché essa partecipa in maniera
importante non solo alla formazione del reddito ma anche
all'equilibrio dell'occupazione nella nostra Regione.
Voglio dire che sarebbe del tutto insano e irresponsabile
pensare ad un qualsiasi progetto di equilibrio economico e sociale
per il futuro della Valle d'Aosta senza la presenza dell'industria
della nostra Regione. Credo che sia noto a tutti, ed è convinzione
comune, che alcuni bacini territoriali della nostra Regione (voglio
far riferimento alle aree di Pont-Saint-Martin, Verrès, Châtillon e
Aosta) possono vivere e svilupparsi soltanto in presenza di una
sufficiente e significativa attività industriale.
Vorrei fare una seconda considerazione, che è di ordine più
politico e cioè che gli anni che stiamo vivendo indicano una
modificazione profonda e molto probabilmente pretendono un diverso
rapporto tra le forze politiche, sociali e istituzionali. Mi pare
che su questa linea, l'indicazione più valida che è emersa, anche a
livello di dibattito al di sopra delle dimensioni regionali, sia di
ritrovare delle forme di solidarietà o comunque di
corresponsabilizzazione attorno alle scelte molto impegnative e che
devono coinvolgere forze politiche e sociali in un momento di
riflessione e di impegno comune.
Per quanto riguarda invece l'interpellanza specifica sul caso
ILSSA-VIOLA, non ho tralasciato anche nel mese di agosto di cercare
dei contatti, così come li ho cercati con la NUOVA SIAS. E' chiaro
che il periodo feriale ha fatto trovare parecchie porte chiuse.
Comunque con l'ILSSA-VIOLA il contatto è già avvenuto e quindi
posso riferire le affermazioni e gli impegni che la direzione
dell'ILSSA-VIOLA ha assunto anche su alcuni punti sottolineati
dall'interpellanza.
La prima domanda postami è: "Qual è la situazione occupazionale
all'ILLSAVIOLA?". I dati si riferiscono al 31 agosto 1984, mentre
l'incontro con la direzione dell'ILSSA-VIOLA è avvenuto il 17
settembre. I dati segnalatimi sono: 397 attivi, 163 in cassa
integrazione a zero ore, 50 in cassa integrazione a rotazione. Ci
sono stati 147 pre-pensionamenti e 40 dimissioni volontarie. La
prospettiva occupazionale (parlerò poi degli impegni che si è
assunta la direzione dell'ILSSA-VIOLA) è che, in una situazione
senza prevedibili modificazioni negative, nel 1985 ci dovrebbe
essere un primo segno di inversione, con nuove assunzioni a partire
dalla metà dell'anno 1985.
Per quanto riguarda gli impegni ai quali si riferiva il
Consigliere Tonino, dirò che nel giugno dell'84 l'ILS SA-VIOLA si
era assunta l'impegno di attuare investimenti dell'ordine di 4
miliardi. La direzione mi ha riferito che i 4 miliardi preventivati
all'inizio dell'84 stanno diventando 4 miliardi e mezzo o cinque,
per effetto della lievitazione dei prezzi. Questi investimenti
consistono nella sostituzione dell'attuale cesoia LANDERGRAF, o
LANDGRAF, con una più adeguata ai livelli di taglio richiesti dai
clienti. Investimento previsto: 1 miliardo. Consistono inoltre nel
completamento della linea di trattamento n. 4 e nell'introduzione
della sezione chimica per il decappaggio di nastri del peso fino a
14 tonnellate, con un investimento allora previsto di 2 miliardi e
mezzo. Un terzo investimento consiste nell'adattamento della linea
3 a linea di saldatura rotoli e codacci, per eseguire saldature
laminabili sui rotoli da 7 tonnellate, con un investimento previsto
allora di mezzo miliardo (gli investimenti hanno subìto un rialzo
anche per effetto dell'aumento dei costi). La direzione ha
affermato che sono in fase di perfezionamento i contratti per la
realizzazione degli investimenti suddetti che, complessivamente,
assumeranno il valore di circa 4 miliardi e mezzo. La realizzazione
degli impianti è prevista entro l'agosto del 1985 e la loro totale
attivazione entro la fine del 1985.
Questi sono gli impegni che sono stati ribaditi il 17 settembre
1984 ma che erano stati assunti il 22 giugno 1984 dall'azienda con
l'allora Assessore Pollicini che mi ha lasciato anche
un'annotazione. Quindi la direzione, attraverso l'ing. Geri, ha
confermato questi impegni e in qualche modo l'autonomia
dell'azienda di Pont-Saint-Martin e anche la responsabilità che
all'interno del gruppo ha l'ILSSA-VIOLA.
Per quanto concerne le prospettive, l'azienda ha fatto presente
che, ed è stato ricordato dal Consigliere Tonino, in questa fase è
stato registrato un miglioramento del conto economico aziendale,
sottolineando però che questo non significa ancora essere passati
dai conti rossi ai conti blu o neri; è però la conferma che si è in
una fase di miglioramento del conto economico.
Mi è stato anche riferito che il rialzo del valore del dollaro
in questi ultimi mesi non è un dato positivo per l'azienda che deve
rifornirsi di materie prime e pagarle con dollari che giornalmente
tendono ad aumentare. Inoltre mi è stato confermato che è obiettivo
dell'azienda giungere comunque a realizzare questi investimenti per
tendere ad un consolidamento del conto economico, portando i conti
il più vicino possibile ai colori blu o nero allontanandosi dal
colore rosso profondo.
L'azienda sta mettendo in piedi uno studio per l'utilizzazione
razionale e complessiva dell'intero comparto ILSSAVIOLA e questo al
fine di aggiungere produzioni diversificate all'interno
dell'attuale area oppure, in accordo con l'Amministrazione
regionale, per inserire nell'area ILSSA-VIOLA delle nuove attività
lavorative. Credo di aver risposto a tutto. Aggiungo ancora che
esistono alcune proposte di utilizzazione del capannone
all'ingresso dello stabilimento. Sono stati infatti messi in
contatto alcuni richiedenti con la direzione ILSSA VIOLA, che non
ha particolari problemi o difficoltà ad inserire attività che
possono utilizzare questo capannone che si trova dentro
l'ILLSA-VIOLA.
Le trattative che sono aperte le seguiamo con attenzione.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Io sono parzialmente soddisfatto della
risposta che ha fornito l'Assessore Lanivi relativamente
all'ILSSA-VIOLA, nel senso che alcuni tentativi di formalizzare con
l'azienda proposte per investimenti cominciano a delinearsi. E'
preoccupante il fatto che il processo è molto lento e finora lo
dico per non rischiare come altre volte pessime figure, è solo un
impegno che è tutto da dimostrare.
Io metto sulla bilancia da un lato questo atteggiamento che si
respira nel lo stabilimento di Pont-Saint-Martin, di trascurare
tutto e di lasciare in abbandono molte attrezzature, e dall'altra
queste manifestazioni di volontà. Perché le metto sullo stesso
piano? Perché troppe volte nel passato promesse, addirittura
sottoscritte del Presidente della Giunta Andrione con le
organizzazioni sindacali, repentinamente e al di là degli accordi,
sono state smentite e l'azienda ha usato atteggiamenti
completamente diversi. C'è perciò la necessità -e riprendo quello
che ha deliberato il Consiglio regionale di insistere
responsabilmente nei confronti dell'ILSSA-VIOLA con proposte
positive.
Io mi auguro che da queste prime indicazioni la Giunta regionale
abbia già concordato con le organizzazioni sindacali una iniziativa
propositiva nei confronti dell'azienda e che si lavori attorno a
questa dichiarazione di disponibilità per renderla possibile.
Questo lo dico perché noi, sulla situazione in generale
dell'occupazione industriale, abbiamo e manteniamo serie
preoccupazioni.
Io prendo atto ancora una volta che l'Assessore Lanivi parla di
ferme intenzioni della Giunta regionale a mantenere il tessuto
industriale ed il livello occupazionale esistenti nel settore
industriale. Il discorso dei cambiamenti e della difficoltà del
momento noi non l'abbiamo mai sottovalutato e risparmio al
Consiglio le cose che abbiamo detto proprio partendo dalla realtà
dell'ILS SA-VIOLA in due occasioni pubbliche, una a
Pont-Saint-Martin e l'altra ad Arnad, proprio su come, a nostro
avviso, dovrebbe lavorare una Giunta regionale in questo momento
particolarmente difficile di trasformazione.
Riteniamo che rispetto a questo problema non bastino le buone
intenzioni ma occorra sapere qualcosa di più concreto. Tuttavia non
è una risposta che solo la Giunta regionale deve a noi del Gruppo
Comunista, ma è una risposta che noi tutti dobbiamo a quelli che
oggi sono ancora in cassa integrazione, e sono tanti, e a quelli
che si affacciano al mondo del lavoro e che cercano
un'occupazione.
Per tornare alla questione di Pont-Saint-Martin, è vero che gli
operai in cassa integrazione sono ormai scesi a 163 + 50 e che ci
sarà il pre-pensionamento che potrà ridurli ancora di più. Ci sono
dimissioni volontarie crescenti perché la gente non è abituata a
percepire la "cassa integrazione" senza far niente e si cerca altre
occupazioni. Questo può andare bene, ma il dato che ci deve
preoccupare tutti è che 420 posti di lavoro in meno sono comunque
un fatto reale che dovremmo in qualche modo cercare di risolvere
non solo con il progetto, pur rispettabile, della forestazione. A
questi 420 posti si aggiungono ovviamente, risalendo la Valle,
altre situazioni che sono altrettanto gravi. In questo senso noi
chiediamo a questa Giunta regionale un impegno qualitativamente
diverso.
