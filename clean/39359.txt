Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2601 del 7 febbraio 2017 - Resoconto
OGGETTO N. 2601/XIV - Reiezione di mozione: "Individuazione
della figura del Direttore amministrativo dell'Istituto musicale
pareggiato della Valle d'Aosta mediante una selezione
pubblica".
Rosset (Presidente) -
Punto n. 25 dell'ordine del giorno.
Ha chiesto la parola il Consigliere Chatrian, ne ha facoltà.
Chatrian (ALPE) -
Solo per una piccola mozione d'ordine:
noi abbiamo deciso in Conferenza dei Capigruppo di rinviare le
nostre iniziative anche a seguito del fatto che questa mattina
avevamo proposto alla Conferenza dei Capigruppo di affrontare la
proposta di legge che è stata depositata in II Commissione ieri in
tarda mattinata. Questo pomeriggio abbiamo audito le organizzazioni
sindacali, il collegio dei sindaci e l'Amministratore unico e le
due commissioni hanno approvato il documento che era stato
scaricato e presentato in II Commissione ieri pomeriggio, iscritto
qualche minuto fa, di conseguenza abbiamo proposto alla Conferenza
dei Capigruppo di rinviare parte delle nostre iniziative per
affrontare subito comunque nel merito la proposta di legge
confezionata e predisposta ieri mattina in II Commissione.
Presidente -
Riprendiamo quindi con il punto n. 25
all'ordine del giorno, come già annunciato. Per l'illustrazione, ha
chiesto la parola la Consigliera Certan, ne ha facoltà.
Certan (ALPE) -
Questa nostra mozione la presentiamo dopo
aver fatto tutta una serie di iniziative e aver fatto anche delle
valutazioni, anche in commissione, riguardo all'Istituto musicale,
al
Conservatoire
e alle varie vicissitudini di quest'ultimo
anno. Noi crediamo che quanto è successo...lo ripetiamo, non
l'abbiamo messo nelle premesse e per chi non avesse seguito tutta
la
soap opera
...noi crediamo che l'Istituto, in quanto alta
formazione musicale, rientri proprio nella categoria delle scuole
che hanno piena autonomia e che non dovrebbero avere ingerenze
dalla politica, questo non è avvenuto. Nell'ultimo anno abbiamo
visto che diverse volte sono state fatte delle nomine, sospese
delle elezioni: sospesa l'elezione del Direttore didattico ed è
stata fatta una nomina politica. Da questa nomina poi ci sono state
tutta una serie di altre vicende che sono scaturite: dimissioni del
Presidente uscente Costa, poi la nomina nel mese di dicembre del
nuovo Presidente per sei mesi, poiché la Giunta ha ritenuto - da
come ho capito dalla delibera - di abbinare questi sei mesi alla
scadenza poi naturale del CdA. Il precedente Presidente aveva anche
la funzione di Direttore amministrativo, mentre per statuto - credo
anche in modo corretto - nella delibera si dà indicazione che dovrà
essere nominato, perché lo statuto non lo prevede, un Direttore
amministrativo che svolga quel ruolo. Noi riteniamo che sia giusto
dividere queste due figure e che quindi si debba procedere anche
all'elezione del Direttore amministrativo.
Adesso veniamo alla mozione. Siccome l'articolo 25 dello statuto
dell'Istituto musicale prevede che il Direttore amministrativo
possa essere indicato al CdA, viene eletto dal CdA, ma possa essere
indicato al CdA, ci possa essere una proposta da parte del
Direttore didattico, e noi riconosciamo questa facoltà, però,
Assessore, noi riteniamo che la nomina del Direttore sia stata una
nomina politica e non un'elezione come prevede lo statuto. Capisce
quindi, Assessore, che adesso un nominato politico nominerà un suo
fidato Direttore amministrativo, queste sono - credo - le ingerenze
anche di tipo forse non così trasparente e chiaro di cui forse
hanno parlato in questi giorni anche personaggi illustri. In Valle
d'Aosta funziona così: si nomina politicamente un Direttore e poi
il Direttore si fa le sue nomine, forse su indicazione anche
politica di qualche gruppo politico, e così si chiude il cerchio.
Lo statuto prevede all'articolo 25 che il Direttore amministrativo
possa essere proposto dal Direttore didattico, peccato però che per
il Direttore didattico deve esserci una procedura di elezioni
all'interno dei docenti dell'Istituto musicale, cosa che non è
avvenuta, perché questa fase qui - noi lo sappiamo - il 5 settembre
è stata bocciata ed è stata d'imperio decisa dall'Assessore una
nomina politica di un Direttore. Noi continuiamo a ripetere che, al
di là della persona, noi contestiamo la procedura, quindi adesso
chiediamo - e speriamo che l'intero Consiglio sia d'accordo su
questo - che la procedura adesso sia di nuovo ripristinata con
chiara trasparenza, non chiara fama, Assessore, perché se questo
Direttore sarà nominato...a parte che lo nomina il CdA, quindi
dovrà essere quest'ultimo a pronunciarsi, ma la proposta che farà
il Direttore è una proposta politica, perché è la proposta di un
uomo nominato politicamente, quindi noi chiediamo che venga fatta
una selezione pubblica, così come l'abbiamo chiesta tra le altre
cose per diversi altri ruoli.
Il Direttore amministrativo dell'Istituto musicale sarà una
figura che gestirà tutta una serie di incombenze non di secondo
piano. Sappiamo che sono impegnati 2,6 milioni di euro e quindi
credo che un nominato politico non possa nominare di nuovo
probabilmente degli amici degli amici per fare un piacere magari a
qualcuno, a qualche gruppo politico, non possa nominare una figura
così
à la bonne franquette
senza una seria e attenta
analisi. Siccome questa figura deve essere individuata all'interno
del comparto unico da una persona che può essere anche comandata
all'interno del comparto unico e all'interno delle figure di
categoria D, noi chiediamo: quando mai si è data evidenza pubblica,
quando mai è stato dichiarato che l'Istituto musicale ha bisogno,
necessita di un Direttore amministrativo? E se ci fossero
all'interno del comparto unico altre persone con dei requisiti per
poter ricoprire quel ruolo, in che modo potrebbero pronunciarsi? In
che modo possono venire a sapere che c'è questo posto in una scuola
pubblica? Come si fa a sapere? Bisogna proporsi al nominato
politico Direttore didattico? Bisogna scrivere una lettera? Bisogna
scrivere una
e-mail
, bisogna chiedere all'Assessore? Io
credo che le leggi che abbiamo sulla trasparenza siano ormai
infinite, la nostra stessa legge n. 20 che è stata approvata
chiedeva proprio massima trasparenza in tutte le partecipate...la
stessa legge Madia, l'Istituto musicale è una scuola pubblica,
quindi se la chiediamo per le partecipate, a maggior ragione
dovrebbe essere per una scuola.
Nelle altre scuole avviene un concorso, ci possono essere dei
trasferimenti che avvengono per titoli, per esami, per punteggio,
per anzianità, non per nomina discesa dal cielo da un nominato
politico dell'Assessore, perché il Direttore didattico - ed è
questa la figura debole all'interno dell'Istituto in questo momento
- è un nominato politico: è un suo fidato, Assessore, ma noi
sappiamo che non era lecito come lei ha fatto, poi comunque a
giorni ci sarà probabilmente anche un pronunciamento che ci
chiarirà. A mio avviso, quindi neanche l'Istituto musicale può
bypassare questo: ecco perché nel nostro impegno chiediamo
che lei, Assessore, permetta all'Istituto musicale di reclutare il
Direttore amministrativo, quindi si faccia portavoce presso il CdA
dell'Istituto musicale che lo nominerà della volontà di garantire
massima trasparenza, massima apertura e soprattutto massima
pubblicità. Deve esserci una manifestazione di interesse, deve
esserci la possibilità da parte di tutti i D del comparto di poter
partecipare attraverso i titoli, attraverso magari anche una
proposta, una selezione che avviene da parte del CdA...però deve
essere una selezione pubblica, non possiamo più andare avanti a
nomine politiche.
Ripeto: ieri e solo ieri - oggi era sulla stampa - è stato detto
che il sistema mafioso è presente anche in Valle d'Aosta, io credo
che questo sistema si espliciti in tanti modi, anche nel continuare
a fare nomine politiche di amici degli amici. A mio avviso, è un
sistema che non può essere più garantito, non deve più essere della
politica, ma deve essere garantito e i valdostani devono aver
garantito il diritto ad avere la possibilità di partecipare a
qualsiasi procedimento, a qualsiasi ricerca del lavoro. In un
momento come questo di gravissima crisi lavorativa, Assessore,
credo che se ci fosse la possibilità per tanti dipendenti con gli
stessi requisiti, ci sarebbe sicuramente una manifestazione di
interesse da parte di tanti. Non credo che questa facoltà possa
essere riservata agli amici degli amici. Questo è un primo
passaggio, quindi è politica la nostra richiesta, di massima
trasparenza e di massima chiarezza nei confronti dei cittadini.
Vi sono poi altri aspetti che vado ad evidenziare: ad esempio,
nel periodo in cui l'Istituto musicale è stato gestito dal
Commissario straordinario Pessina, quindi nel momento in cui un
Commissario straordinario avrebbe potuto fare qualsiasi nomina
politica di qualsiasi tipo, noi vediamo che, per un reclutamento,
per trovare un posto da coadiutore B2 a tempo pieno e un posto da
assistente amministrativo contabile C2 a tempo pieno, il
Commissario Pessina istituì una selezione pubblica, dove erano
chiaramente indicati: "con la presente si intende effettuare
un'indagine conoscitiva tra i dipendenti del comparto unico della
Valle d'Aosta assunti a tempo indeterminato per conoscere eventuali
disponibilità di trasferimento presso l'Istituto pareggiato...in
relazione a quanto sopra, gli interessati dovranno far pervenire
apposita domanda all'Ufficio protocollo entro le...". Questo è un
procedimento corretto, quindi persino per un B2 e un C2 fu
istituita una manifestazione di interesse e una selezione per poter
presentare le domande ed era la stessa la situazione.
Qui parliamo invece di un Direttore amministrativo di livello D
che gestirà i bilanci, sul quale mi permetto anche di aprire una
parentesi: Assessore, capisce che prima di prendere magari un amico
o un'amica dell'amico, magari bisognerà anche capire se questa
persona ha svolto nelle precedenti funzioni un lavoro in modo
corretto, se ha fatto tutto il lavoro così come veniva indicato,
perché non basta presentare un
curriculum
in fretta e furia
e farsi nominare. Io credo che il CdA dovrà approfondire e fare
altri approfondimenti, quindi invito davvero di fare questa
indagine conoscitiva. Invito il CdA a farla questa indagine
conoscitiva, al di là del risultato della nostra mozione, perché
credo che non si possa affidare a chiunque solo perché lo decide
l'Assessore, non si può affidare ad un nominato di un nominato
politico questo incarico.
Oltre a questo passaggio di indagine selettiva fatta dal
Commissario straordinario Pessina, ci sono altri due aspetti: ad
esempio, a Bolzano c'è una sentenza che ha ritenuto illegittima la
nomina del Direttore amministrativo del Conservatorio per due
motivazioni: una è che non era dipendente del Conservatorio e di
altre pubbliche amministrazioni in posizioni di comando; l'altra
motivazione è che non aveva i requisiti per poter essere nominato
Direttore amministrativo, ma - altra ragione - è nullo anche il
contratto di lavoro stipulato tra il dottore e il Conservatorio,
perché non c'è alcuna ragione per cui il Conservatorio - e leggo
testuali parole - "avrebbe dovuto o potuto procedere all'assunzione
diretta senza previo espletamento di procedura concorsuale". Le
ricordo che Trento e Bolzano hanno le stesse nostre normative e che
quindi l'articolo 25 valeva anche per loro, ma c'è una sentenza in
merito che prevede questo. Vi è un'altra sentenza nella quale si
mette in discussione addirittura l'articolo 25 e il fatto che il
Direttore amministrativo sia un fiduciario di un Direttore
didattico. Al massimo dovrebbe essere del Presidente, ma questo è
un aspetto che sicuramente non possiamo approfondire in questa
circostanza. Era solo per indicarle che ci sono già delle sentenze
che hanno ritenuto illegittima la nomina del Direttore in questo
modo.
Ha già forzato la mano con la nomina del Direttore didattico,
adesso volete forzare la mano anche con la nomina di un Direttore
amministrativo - certo, lo vedremo, sarà il CdA che si pronuncerà
-, però noi le chiediamo, Assessore, che siccome lei non ha
garantito la trasparenza nella nomina precedente, che almeno questa
volta il CdA sia libero di poter eventualmente espletare la
manifestazione di interesse che - mi permetto di dire - non è in
antitesi all'articolo 25 perché l'articolo 25 non esclude
assolutamente la possibilità di procedere ad una manifestazione di
interesse, questa è una decisione che spetta al CdA. Noi,
Assessore, quindi le chiediamo veramente di fare questo passaggio
di trasparenza; chiediamo veramente che la Valle d'Aosta possa
finalmente uscire da questo periodo buio di nomine continue. Ne
abbiamo parlato oggi, il collega Chatrian e il collega Gerandin
hanno presentato un'iniziativa che andava proprio in questo senso
anche per i vertici della CVA. I valdostani hanno diritto di vedere
garantiti i principi di trasparenza e soprattutto di pari
opportunità, in questo caso questi non sarebbero garantiti.
Tra le altre cose è ancora tutto da capire come dovrebbe
avvenire questa comunicazione che si è alla ricerca di un Direttore
amministrativo, perché non fosse stato per la delibera che è stata
fatta, non ci sarebbe stata alcuna comunicazione da parte di
alcuno. Io chiedo, Assessore, al Consiglio e a tutti i colleghi
davvero di considerare questi aspetti.
Presidente -
Non ci sono interventi, dichiaro chiusa la
discussione generale. Ha chiesto la parola l'Assessore Rini, ne ha
facoltà.
Rini (UV) -
Ringrazio la collega Certan. Torniamo su un
tema dibattuto durante l'ultima seduta del Consiglio regionale,
dove ad un'interpellanza proprio firmata dalla stessa collega mi si
chiedeva la stessa cosa che oggi viene tramutata in un impegno
concreto. Io non tornerò in maniera puntuale sulle risposte che le
ho già dato, in parte lo ha già fatto lei. Quello che chiedo, anche
per dare uno strumento in più anche ai colleghi in quest'aula, è di
fare un po' di chiarezza su questo tema, perché tutte le volte che
parliamo dell'Istituto musicale andiamo a ricostruire una storia
che poi ha portato a delle diverse tappe nell'ultimo periodo e
andiamo un po' a mescolare aspetti che sono sostanzialmente
diversi. Io convengo con lei quando chiede che venga garantita la
piena trasparenza e il pieno rispetto delle norme, è proprio quello
che in questo caso stiamo facendo.
Le ricordo, collega Certan, che l'articolo 25 dello statuto è
stato modificato proprio dallo stesso Consiglio di amministrazione
dell'Istituto musicale, che ha chiesto puntualmente queste
modifiche proprio per garantire la piena autonomia di quest'organo,
quindi da una parte non possiamo chiedere - legittimamente, come
lei ha fatto - che la politica in certi passaggi, sempre su questa
tematica, sia fuori da certe nomine e poi paradossalmente per altre
occasioni si chiede proprio alla politica di entrare a gamba tesa
su determinate altre assunzioni di responsabilità e di ruoli. Io
quindi le rammento, come ho già fatto durante l'ultimo Consiglio,
che l'articolo 25 è molto chiaro, è molto preciso: è un articolo
che, come deciso dallo stesso Consiglio di amministrazione, detta
dei paletti molto chiari per l'individuazione di questa figura
professionale tecnica, dunque anche qua non mischiamo sempre la
questione delle nomine politiche. Qua è un ruolo prettamente
amministrativo e tecnico che richiede, credo, una preparazione,
pertanto affrontiamo questo discorso con la dovuta serietà.
Come avevo già ricordato, quindi, è garantita l'assoluta
imparzialità e soprattutto trasparenza proprio da questo articolo.
Essendo stata respinta la sopracitata interpellanza, quindi non
posso che in questa occasione ribadire che la procedura prevista
dall'unica norma chiara, precisa e specifica sul punto: ormai il
pluricitato articolo 25 dello statuto, è perfettamente legittima e
procedere alla nomina del Direttore amministrativo ai sensi della
stessa non significa assolutamente procedere ad una nomina
d'imperio, bensì seguire la norma di previsione.
A tal proposito colgo anche l'occasione per comunicare che
proprio il 21 gennaio, la settimana scorsa, il giudice del lavoro
ha respinto un ricorso promosso da due docenti: questo è un altro
tema entrato in quest'aula, quindi mi sembra giusto anche informare
l'aula e i colleghi per chi non lo sapesse...
Presidente -
Chiedo all'aula un po' di silenzio.
Rini (UV) -
...il Giudice del lavoro di Aosta ha respinto
il ricorso promosso da due docenti dell'Istituto musicale che
contestavano l'obbligo di prestare per alcune ore la propria
attività di docenza presso il Liceo musicale, come previsto da una
deliberazione...abbiamo fatto una ricostruzione che prevedeva tanti
aspetti, ricordo anche questo che più volte è entrato in
quest'aula...nonché conseguentemente dall'apposita convenzione tra
liceo ed istituto. Nella causa di lavoro si è costituito il solo
Istituto musicale, con cui abbiamo collaborato, in quanto la
Regione non era stata chiamata in causa.
Tornando alla mozione, faccio notare ancora che la procedura in
questione stabilita dall'articolo 25 sicuramente può essere anche
una procedura che consentirà la nomina rapida, quindi far
conseguire il risultato di nominare il Direttore già nella prossima
riunione del CdA. In realtà, il CdA si era già riunito la scorsa
settimana proprio con all'oggetto la nomina del Direttore
amministrativo, questo CdA non ha potuto avere luogo per motivi di
salute del Presidente, quindi è stato riconvocato per la prossima
settimana e in questa sede verrà nominato il Direttore
amministrativo. Questa nomina è urgente, come ampiamente auspicato
dallo stesso neo Presidente dell'organo.
In conclusione io non posso esimermi dal rilevare che questa
mozione, nella quale mi si chiede di farmi portavoce, in realtà va
un po' - come le dicevo in premessa, collega - contro quello che si
afferma per altre situazioni, quindi noi, così come avevo già detto
durante l'ultimo Consiglio, sosteniamo una procedura normativa di
legge e quindi ci asterremo su questa mozione.
Presidente -
Ha chiesto la parola la collega Certan, ne
ha facoltà.
Certan (ALPE) -
Ringrazio l'Assessore perché oggi abbiamo
appreso che anche le interpellanze vengono respinte...
(interruzione dell'Assessore Rini, fuori microfono)
...ci ha detto che è stata respinta, vada a risentirsi quanto ha
detto. Lei poi è stata molto scaltra nell'affrontare alcuni
passaggi e giustamente lei ha ricostruito anche la parte dei
docenti del Liceo musicale, sulla quale nulla aveva a che fare la
nostra mozione, ma giustamente lei ha detto: "lei ricostruisce
quello che vuole e anch'io ricostruisco quello che voglio". Su
questo torneremo, perché abbiamo chiesto documentazione, perché
anche il modo di costituirsi dell'Istituto musicale è alquanto
strano e quindi la avviso già che le presenteremo anche su questo
una richiesta dati, così capiremo. Adesso iniziamo ad avere una
bella collezione, che sarebbe interessante da esporre magari a chi
è più competente di un'aula a questo punto consiliare, cioè è in
grado di fare altre valutazioni.
Mi rivolgo a questo punto, visto che lei fa orecchie da
mercante: l'altra volta non ha quasi risposto alla nostra
interpellanza e a quel punto, pertanto mi rivolgo direttamente al
CdA, che mi auguro vada a fondo e approfondisca soprattutto il
perché c'è tanta fretta di nominare una certa persona, che è amica
degli amici. Probabilmente è necessario fare in fretta e una
manifestazione di interesse probabilmente scoprirebbe degli
altarini non troppo comodi.
Assessore Rini, parliamoci chiaro, lei ha diritto di dire che la
nomina del Direttore è stata fatta secondo le norme, ma lei segue
le norme quando vuole, quando le fa comodo, sennò fa esattamente
quello che vuole: nomina per chiara fama, cosa che non è mai
avvenuta, se non in rarissimi casi, in Italia. Ripeto: lei segue le
norme a piacimento e allora su questo sicuramente ci ritorneremo e
mi auguro che il Consiglio di amministrazione, che sicuramente avrà
più a cuore di avere una persona competente, ma di non avere
soprattutto problemi riguardo alla trasparenza e alla chiarezza,
sappia scegliere quale via di selezione sarà la migliore visto che
lei mi dice giustamente che non vuole intervenire.
Presidente -
Non ci sono altri interventi, possiamo
mettere in votazione la mozione? Ha chiesto la parola il collega
Chatrian, ne ha facoltà.
Chatrian (ALPE) -
Ho ascoltato attentamente la replica
dell'Assessore, che ha fatto capire che la scelta è stata
praticamente fatta. Mi spiace e ci spiace per un motivo
principalmente, collega: che oggi ha perso un'occasione. Al di là
che la questione io la vedo come una questione di metodo, una
questione aperta, oggi poteva cogliere sinceramente la proposta che
veniva lanciata, una proposta che si poteva fare...lei ha detto:
"d'urgenza, bisogna fare subito", ma in questi mesi cosa si è
fatto? Perché non è stato incaricato subito? Non voglio
ripercorrere la strada che diverse volte viene affrontata in
Consiglio regionale, però se posso essere utile al
dibattito...sinceramente ha perso un'occasione: oggi poteva
smarcarsi, tanto di mesi ne avete persi per altri motivi e si
poteva oggi mettere in campo una selezione. Lei ci dice che la
norma ci dà questa possibilità; sì, la norma ci dà anche l'altra
possibilità di giocare una partita più ampia, quindi aprire le
chance
a chi ha i titoli e i requisiti e fare una selezione
pubblica e trasparente, ma soprattutto una selezione che poteva
andare ad intercettare magari altre professionalità che ad oggi né
voi, né il Consiglio d'amministrazione, né il Direttore magari
hanno pensato, hanno ipotizzato, all'interno del comparto ci sono
comunque delle persone che potevano essere utili alla causa.
La proposta che noi vi facciamo con questa mozione - come avete
capito - è stata fatta con nessuno spirito polemico, se non quello
costruttivo di aprire una porta e dare soprattutto un'opportunità.
Peccato, è una chance che non avete voluto cogliere, perché
probabilmente c'è già il nome e il cognome e sarà per la prossima
volta su altri temi.
Presidente -
Ha chiesto la parola il collega Bertschy, ne
ha facoltà.
Bertschy
(UVP) -
Velocemente, io credo che al
Conservatorio sia iniziata una fase nuova con un Presidente di
recente nomina e le cose che sono state esposte in aula dalla
collega Certan ritengo che vadano prese con la massima
considerazione di modo che si possa cominciare anche in una maniera
diversa e, se possibile, aprire un rapporto di collaborazione.
Quello che si dice, che il Direttore, non essendo stato nominato
attraverso una votazione diretta, non risponde ai requisiti
dell'articolo 25, oggi è
sub judice
perché c'è un ricorso,
quindi vedremo se questo avrà una sua validità. Io credo però che
sia importante trovare una dimensione alla fine di tranquillità per
quell'istituto. Sotto questo profilo, essendo anche noi in V
Commissione, dobbiamo cercare di riprendere in mano il discorso,
l'altro giorno abbiamo calendarizzato delle nuove audizioni. In
questo senso io credo che ci asterremo sulla mozione, però allo
stesso tempo facciamo in modo che si cominci veramente a fare un
percorso di trasparenza e di collaborazione con il nuovo Presidente
dell'istituto che si prenda a cuore anche le cose che sono state
dette qui in Consiglio quest'oggi.
Presidente -
Non ci sono altri interventi, possiamo
mettere in votazione la mozione. Dichiaro aperta la votazione. La
votazione è chiusa.
Presenti: 33
Votanti: 7
Favorevoli: 7
Astenuti: 26 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Fosson, Grosjean, Guichardaz,
Isabellon, La Torre, Lanièce, Marguerettaz, Marquis, Nogara,
Péaquin, Restano, Rini, Rollandin, Rosset, Testolin, Laurent
Viérin, Marco Viérin)
Il Consiglio non approva.
