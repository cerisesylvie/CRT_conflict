Classificazione
BILANCIO E CONTABILITA' REGIONALE



Oggetto del Consiglio n. 3677 del 5 giugno 2024 - Resoconto
OGGETTO N. 3677/XVI - Prosecuzione e chiusura della
discussione generale congiunta sulle Relazioni della Sezione
regionale di controllo della Corte dei conti, sul D.L. n. 143
(Approvazione del rendiconto generale della Regione autonoma Valle
d'Aosta/Vallée d'Aoste e del rendiconto consolidato dell'esercizio
finanziario 2023) e sul D.L. n. 144 (Assestamento al bilancio di
previsione della Regione autonoma Valle d'Aosta/Vallée d'Aoste per
l'anno 2024. Variazione al bilancio di previsione della Regione per
il triennio 2024/2026).
Bertin (Presidente) -
Con 28 Consiglieri presenti,
possiamo iniziare i lavori. Questo pomeriggio assiste ai nostri
lavori anche la senatrice Spelgatti, che salutiamo.
Ricordo che siamo in discussione generale: chi vuole intervenire
è invitato a prenotarsi. Consigliere Lavy, a lei la parola.
Lavy (LEGA VDA) -
Saluto anch'io la senatrice Spelgatti,
che è qui presente.
Una parola per descrivere questo rendiconto e questa legge di
assestamento: inflazioni. Al plurale.
Da un lato, quella che ci sta colpendo economicamente, che ha
avuto anche influssi per ciò che concerne il gettito IVA e il
conseguente aumento delle entrate, accresciuto di 5,2%; dall'altro,
invece, un'inflazione di quelli che sembrano
spot
, fatti
senza una reale programmazione, che rischia di istituzionalizzare
espressioni come "contributo straordinario" e "in deroga". Ciò lo
si vede molto bene nella legge di assestamento.
È ovvio che ci si debba interrogare in senso del tutto
propositivo - l'ha fatto anche il presidente Testolin - sul perché
di un avanzo così grande (294 milioni); un avanzo mai avuto in
precedenza, almeno nei tempi recenti.
Domandarsi da un lato se a livello politico, dall'altro se a
livello tecnico, di amministrazione, di macchina amministrativa, il
perché si faccia, soprattutto per ciò che riguarda alcune missioni,
grande fatica a mettere a terra ed impegnare i soldi stanziati.
Certo, è stato detto, la presenza di fondi esogeni e
quant'altro, che era tutto molto più complesso, anche appunto nella
programmazione, però, arrivare al quarto anno di Legislatura e
avere questi avanzi forse deve in qualche maniera alzare le
antenne, e sono contento che il presidente Testolin comunque abbia
affermato che si deve lavorare per ridurre quest'avanzo per essere
più efficienti.
Ovvio che è un problema di programmazione a monte, da un lato, e
forse non è concepita in maniera del tutto corretta; programmazione
che sulla carta si sta sempre più spostando ormai sulla legge
d'assestamento. Sulla carta, però, perché, se si leggono bene gli
articoli, sembra più che altro, spesso, ordinaria amministrazione,
a parte forse per gli articoli dell'assessore Bertschy su cui
magari mi concentrerò un pochino dopo, perché comunque, fra tutte
le misure concepite, sembra che l'assessore Bertschy abbia un
minimo di visione in più rispetto ad alcuni settori, su cui appunto
parlerò dopo.
Però c'è un paradosso che riguarda le strutture dell'Assessorato
dell'assessore Bertschy, che ormai gli studiosi delle scienze
politiche e delle politiche pubbliche hanno chiamato il cosiddetto
"Paradosso di Bertschy", per cui c'è una programmazione sulla carta
migliore di altri, programmazione che però fatica ad essere messa a
terra per quanto riguarda i soldi stanziati, lo vediamo nelle varie
missioni.
Cattiva amministrazione significa inefficienza nell'utilizzo
delle risorse e, per essere al quarto anno di Legislatura, si deve
fare un ragionamento.
Se si legge la legge d'assestamento, la parola "straordinario" è
quasi abusata, insieme all'espressione "è autorizzato ad una
maggiore spesa".
Sono andato a vedere, per curiosità, sulle scorse leggi
d'assestamento se queste espressioni sono state utilizzate più o
meno rispetto a questa legge d'assestamento e in passato queste
espressioni sono state utilizzate meno. Sono proprio andato a
controllare perché mi interessava capire. Questo perché? Perché
ovviamente c'è il discorso dell'inflazione, non nascondiamocelo,
quindi una serie di costi sono aumentati, e giustamente, per
terminare alcune opere iniziate, bisogna in qualche maniera
arrivare con altri tipi di denari.
Dall'altro, però, si rischia appunto di rendere
istituzionalizzati dei modi, delle consuetudini che stanno
prendendo forma nell'arrivare sempre all'ultimo; se arrivasse un
marziano e leggesse la legge di assestamento, direbbe: "Mannaggia,
siete proprio messi male", perché edilizia scolastica, dissesto
idrogeologico... tutti temi assolutamente necessari ed è evidente
che devono avere delle risposte, però l'idea che stia venendo giù
tutto c'è, e per fortuna che ci sono soldi. O magari sta venendo
giù tutto o da un lato si avvicinano anche le elezioni regionali,
perché misure reali di programmazione, interventi complessivi,
misure cardini non ce ne sono realmente in questa legge
d'assestamento, sembra invece un "diamo un po' a tutti, a tanti,
così non scontentiamo nessuno".
Ci sono ovviamente degli articoli interessanti, che voteremo, ma
ne parlerò in questa breve analisi che farò.
Alcuni articoli ovviamente la fanno da padrone, è già stato
citato prima: gli 11 milioni di euro dati all'ARER per quanto
riguarda i buchi dovuti al 110%, su cui più volte avevamo
sollecitato la Giunta a fare attenzione, perché questo bubbone si
sapeva che sarebbe scoppiato.
L'articolo 30, che ovviamente voteremo per coerenza, visto che
soprattutto per i piccoli impianti abbiamo fatto delle battaglie di
un certo livello e che ovviamente serve per dare comunque ancora
più vigore ad un'industria che, volente o nolente tira ancora, che
è quella dello sci, e soprattutto per mantenere ancora in vita
delle piccole comunità che sicuramente devono già fare un
ragionamento per quel che è il futuro, perché da qui a
tot
anni, sicuramente, avere degli impianti a bassa quota non sarà più
possibile.
È anche però vero che avere degli investimenti nuovi per quanto
riguarda anche gli impianti di innevamento non distrae le società
nell'utilizzare al meglio questi impianti. Ho usato "le società" al
plurale ma ci siamo capiti, perché la società è essenzialmente una,
quindi sicuramente l'attenzione, per quanto riguarda la gestione
dei piccoli impianti, sarà ancora maggiore, proprio perché si
stanziano un sacco di milioni per il rifacimento degli impianti di
innevamento, e quindi questi impianti devono essere usati al
meglio, alla perfezione.
Sempre per rimanere sotto l'Assessorato dell'assessore Bertschy,
è positivo l'articolo 53 (ed è qui che si nota la visione):
l'investimento per le aziende nella ricerca e sviluppo.  È di
qualche giorno fa un
report
de La Chambre Valdôtaine, che
evidenzia che l'87% delle aziende valdostane non utilizza un canale
per la vendita
online
, e questo fa riflettere su come
abbiamo da un lato un mondo che va alla velocità della luce e noi
che siamo indietro. Ma ciò che è ancora più grave è che queste
aziende intervistate dicono, per il 66%, che non c'è neanche
l'intenzione di attivare dei canali online, quindi significa che il
mondo va veloce, ma a noi non interessa, alle nostre aziende non
interessa neanche, perché non viene vista come un'opportunità.
Quindi è necessario, in qualche maniera, uscire da questa bolla e
con questa legge d'assestamento qualcosa si fa, per fortuna, perché
rischiamo di essere cannibalizzati da tutta una serie di aziende
grandi, da un contesto internazionale che ormai ci sta distruggendo
sotto tanti punti di vista. E la sensibilizzazione anche
semplicemente di queste aziende sull'utilizzo di questi mezzi
informatici è da fare. Quindi, bene che siano stati stanziati
questi soldi.
Sempre a favore degli investimenti è anche l'articolo 11, che
concede dei contributi per 2,7 milioni a favore del Consorzio dei
Comuni della Valle d'Aosta ricadenti nel bacino imbrifero montano
della Dora Baltea.
Nella relazione all'articolo, si dice espressamente: "Il BIM
aveva presentato al Ministero competente un progetto di
digitalizzazione al servizio idrico integrato da 20 milioni di
euro, ma il finanziamento non è stato approvato".
Ora, mi è venuto in mente un aspetto, perché di questo tema
avevamo parlato anche in Consiglio: avevo portato io stesso
un'interpellanza - era lo scorso 28 settembre 2023 -, in cui
chiedevo se, di fronte a questo mancato introito di questi 20
milioni, la Regione avrebbe dovuto sopperire con dei suoi
fondi.
E lei, assessore Sapinet, mi aveva detto: "Il mancato accesso ai
fondi del bando non richiede pertanto una compensazione, in quanto
tali interventi erano già previsti e considerati nel Piano
economico finanziario approvato". E qui però si stanziano 2,7
milioni.
Quindi, o non è vero, non erano vere quelle sue dichiarazioni, o
si cambia la relazione della legge che dice qualcosa di inesatto,
tira di mezzo i 20 milioni, quando in realtà magari non
c'entravano.
Capitolo Maison de la Montagne: già in diverse occasioni avevamo
manifestato la perplessità di vedere questo luogo, che deve essere
la casa delle future guide, dei maestri, vicino alla Cogne, perché
uno dice: "Con tutte le bellezze che abbiamo in Valle d'Aosta, con
tutti anche gli edifici che ha la Regione, proprio vicino alla
Cogne?"  Però è una scelta loro, per carità, assolutamente
rispettabilissima.
Se durante l'assestamento del 2023 sono stati stanziati 3
milioni, ora la somma è passata a 4 milioni e 850 mila euro e
abbiamo appreso che quel milione e 800 in più stanziato adesso è
dovuto al fatto che la prima richiesta di 3 milioni era stata fatta
sulla base di una stima sommaria, mentre ora si tratta di un
progetto vero e proprio.
Ora, capirei se si fosse sbagliato di 50 mila euro, di 100 mila
euro, ma sbagliare di 1,8 milioni su un totale complessivo di 3
milioni per lo stanziamento iniziale... direi che chi ha fatto
questa stima ha proprio
ciccato
alla grande. Non lo so, se
fosse andato uno di noi lì, magari avrebbe fatto una stima un
pochino migliore, perché, effettivamente, avere 1 milione e 800
mila euro in più rispetto ai 3 milioni iniziali è parecchio
strano.
Apriamo il capitolo enti locali: anche in quest'assestamento
sono diversi i soldi che vengono loro dati in deroga alla 48,
riprendendo l'articolo 16 della legge di stabilità del 2022 e
l'articolo 27 della legge di assestamento del 2021.
Ora, capiamo benissimo il senso di operare in deroga come, per
esempio, la scuola di Arnad per quanto riguarda il dissesto
idrogeologico; è assolutamente necessario - e per quanto riguarda
la questione delle scuole avremo anche un ordine del giorno -avere
un piano di interventi di manutenzione per quanto riguarda appunto
gli edifici scolastici, perché altrimenti non si può arrivare
sempre all'ultimo e stanziare soldi. Quindi avere una sorta di
piano triennale - nell'ordine del giorno lo scriviamo, non ho messo
"piano quinquennale" per non ricordare altri tipi di ideologie -
credo che sia qualcosa di essenziale. Però, credo si debba fare un
ragionamento sulla legge 48, perché se essa opera sempre in deroga,
se si opera sempre in deroga ad essa, c'è forse una riflessione da
fare.
Già se riuscissimo a modificare la legge 6 sarebbe una vittoria
che lasciamo perdere, però, visto che appunto si agisce sempre in
deroga, una riflessione sulla 48 credo debba essere fatta.
Mi permetto poi di stupirmi un pochino dell'assemblea degli Enti
locali, perché ha sempre da dire, ha sempre da suggerire,
giustamente, con i suoi pareri, qui però mi sono stupito del fatto
che non abbia avuto niente da dire sui criteri individuati per
ripartire i fondi per l'adeguamento delle ristrutturazioni e
realizzazione di opere minori di pubblica utilità, che è appunto un
criterio basato sulla popolazione, quindi ad un Comune a tot
popolazione, do tot soldi, che è un criterio totalmente banale, da
un lato, e non esemplificativo, quando l'assemblea degli Enti
locali magari sulla legge ad esempio contro lo spopolamento dei
piccoli Comuni ha espresso, sui criteri scelti, dei dubbi perché
non erano esemplificativi, perché forse non andavano bene, però qua
ne parleremo con gli Enti locali perché ovviamente credo che la
differenza sia che, nel caso di questo tipo di legge di
assestamento, i soldi vengono loro dati direttamente, mentre per
quanto riguarda la legge contro lo spopolamento dei piccoli Comuni,
i soldi rimangono in tasca ai cittadini, ma questo è un altro tipo
di ragionamento.
Sempre per quanto riguarda gli Enti locali, bisogna però
ringraziare in particolare due Comuni: il Comune di Brusson e il
Comune di Gressoney-Saint-Jean, che finalmente hanno smosso le
acque per quanto riguarda i collegamenti intervallivi.
Quello che è proposto non è un collegamento intervallivo, è una
pista poderale che certamente collega due valli, però è lontano da
quello che, bene o male, sarebbe necessario per mantenere la
popolazione in alto e che in altri territori è consuetudine, basta
andare in Svizzera, in Trentino o in Austria, però io mi ricordo:
era il bilancio dell'anno scorso, ed avevamo presentato un ordine
del giorno per quanto riguarda uno studio sulle possibili
ripercussioni - positive o negative, perché ovviamente tutto deve
essere basato sugli studi - di eventuali collegamenti intervallivi.
Ordine del giorno bocciato.
Ora, meno male che, grazie all'azione di due Comuni, qualcosa si
stia muovendo, però la cosa che ovviamente dispiace è che questo
tipo di iniziativa non parta da qua per avere una visione
complessiva per quanto riguarda i collegamenti in Valle d'Aosta,
parte dal basso, con l'esigenza essenzialmente di collegare due
alpeggi. Meno male che qualcuno si è svegliato e sono questi due
Comuni; quindi noi giustamente ragioniamo, proponiamo e ci rendiamo
anche conto che, forse, magari in passato certi ordini del giorno
dovevano essere votati.
Manca un anno o poco più alle elezioni e questa legge di
assestamento mostra un pochino di limiti, diversi limiti, anche
dovuti dal fatto che c'è stato questo cambio a metà Legislatura,
per cui diversi Assessori sono stati confermati, però non nei posti
in cui erano durante il Governo Lavevaz; e l'unico che, infatti -
come ho già riconosciuto precedentemente -, sembra avere un minimo
di visione è l'assessore Bertschy, in questo caso, che, non a caso,
ricopre quel ruolo lì da più tempo, non solamente da questa
Legislatura, ma anche prima. Questo significa che forse avere della
stabilità a livello governativo, al di là delle posizioni
politiche, al di là di chi sta in un posto, è necessario, perché,
altrimenti, come si può programmare in due anni e mezzo? È pura
fantasia. Poi dispiace forse che la prossima Legislatura, nel caso
in cui l'Assessore non possa più fare l'Assessore... però, vedremo,
nel caso ci possa essere qualche inciucio sulla legge
elettorale.
Un rendiconto ed un assestamento che non delineano una vera e
propria visione: ci sono aspetti molto importanti, come ho già
detto, però è una legge che guarda ovviamente al presente, senza
avere una prospettiva di quello che si vuole della Valle d'Aosta,
ed è un gran peccato, perché, comunque, con tutti questi soldi,
sarebbe interessante avere delle misure strutturali che possano
dare delle risposte a dei settori che sono in sofferenza, a dei
contesti che sono in sofferenza, dei territori che sono in
sofferenza, e questi sono, per esempio, i territori montani. Noi è
da inizio Legislatura che ne parliamo, abbiamo presentato anche la
proposta di legge che può essere perfettibile, assolutamente,
nessuna verità in tasca, anzi, siamo molto inclini all'ascolto e a
collaborare per migliorare gli aspetti anche di quella legge, o
come di tutte le altre leggi che abbiamo presentato (il fattore
famiglia, la legge sulla sanità e quant'altro).
Di materiale ce n'è, quello che manca un po', purtroppo, è il
confronto, anche da parte vostra, soprattutto da parte vostra, in
qualche maniera di ragionare anche semplicemente e di non bocciare
a priori ma di migliorare qualcosa, e questo purtroppo è
l'atteggiamento che si nota anche in questa legge di assestamento e
nel rendiconto un po' in generale.
Noi quindi le nostre idee ce le abbiamo, le abbiamo esposte e
continueremo ad esporle fino almeno a fine Legislatura, poi vedremo
se saremo ancora qua o no, secondo me sì, ma il nostro spirito è
sempre stato collaborativo, e questo credo non possa essere negato,
sotto tanti aspetti.
Dispiace che, dall'altro lato, non ci sia spesso la volontà di
confrontarsi, semplicemente, sulle cose, si boccino tanti aspetti
prima di avere una spiegazione, in ottica di collaborazione in una
fase che non è affatto semplice della politica e della società in
generale, perché c'è un disinteresse totale e c'è veramente una
mancanza di coscienza di dove si voglia andare.
Ecco che allora il nostro impegno c'è, i nostri suggerimenti ci
sono, le nostre critiche anche, perché sennò, se andasse tutto
bene, non fossimo qui anche a criticare, saremmo probabilmente
dall'altra parte e voteremmo questo assestamento e questo
rendiconto.
Vedremo, alla prova dei fatti sugli ordini del giorno, come si
comporterà la maggioranza e la sua attitudine, sperando che, per
una volta, ora che si sta avviando a fine Legislatura, ci possa
essere un minimo di spirito di coscienza diverso.
Presidente -
Il consigliere Baccega si è prenotato: a lei
la parola.
Baccega (FI) -
Anche da parte mia, a completamento di
quanto ha già detto il nostro Capogruppo questa mattina, alcune
considerazioni su questo assestamento di bilancio che soprattutto
vede quest'avanzo di amministrazione, chiamato "avanzo record", di
294 milioni, che verranno impegnati nel 2024, e, certamente,
difficilmente spesi.
Un avanzo sempre più in crescita, anno dopo anno - è già stato
detto -, superiore all'avanzo del biennio della pandemia: quindi,
risorse economiche che non sono state spese e che vanno, ora che
vengono ridistribuite tra le varie missioni e capitoli di spesa, a
comporre e definire un ulteriore bilancio di previsione dell'anno
in corso.
Risorse che, sommate alle risorse previste nel bilancio di
previsione, vanno a determinare il vero bilancio dell'esercizio in
corso; risorse che determineranno ancora una volta un ulteriore
avanzo di amministrazione, che sicuramente andremo a vedere l'anno
prossimo; era stato profeta in patria il mio collega l'anno scorso
e questa mattina lo ha sicuramente confermato, lo ridiscuteremo
l'anno prossimo.
È un crescendo che in qualche modo avevamo denunciato negli anni
precedenti e questa mattina abbiamo anche preso atto, Presidente,
di una serie di giustificazioni che, in qualche modo, ci possono
anche stare.
Risorse pubbliche per spese in servizi ed investimenti che non
sono stati spesi e che non possono dare le risposte che comunque i
valdostani si aspettano.
Sono soldi pubblici non spesi dall'Amministrazione regionale, ma
ci sono anche dei soldi pubblici che non sono stati spesi dagli
Enti locali: noi l'anno scorso chiedemmo un quadro generale degli
avanzi di amministrazione dei vari Comuni, e qualche Comune si
irritò addirittura, il Presidente del CPEL si irritò pesantemente,
come se si volesse quasi togliere delle risorse ai Comuni.
Non era così, non era quella la volontà: la volontà era capire
se l'insieme delle risorse pubbliche messe a disposizione in questa
Regione ai Comuni, alle Unité e della Regione avevano un riscontro
in termini di servizi e di investimenti.
Così non è, ne prendiamo atto, bisogna prenderne atto, vuol dire
che il sistema non funziona più. Dobbiamo prendere atto che il
sistema non funziona più.
L'organizzazione generale fa acqua da tutte le parti, a parte
qualche Assessorato che si è ben consolidato, si è rafforzato, lo
ha poco fa detto il collega Lavy: c'è qualche Assessorato che è
molto ben performante.
La nuova organizzazione che avete in qualche modo partorito
all'inizio di questa Legislatura ha dimostrato tutti i suoi limiti;
degli Assessorati poco equilibrati: avete voluto togliere un
Assessorato per risparmiare, ma in realtà non si risparmia, non si
spende e le cose non vanno avanti; forse aveva un senso mantenere
l'organizzazione di una volta nelle deleghe, nelle strutture che
sono state in qualche modo tutte stravolte.
È inevitabile che ci sia un clima di insoddisfazione e di
affaticamento nelle strutture che si evince tranquillamente, anche
solo guardando negli occhi i collaboratori.
Avete commissionato uno studio alla Bocconi, che su questo ha
detto davvero cose importanti, ma questi obiettivi che erano
contenuti in quel documento a fasi di attività organizzativa, con
un check-up organizzato, che credo sia stato fatto, la fase 2
(attività di proposte del nuovo modello), la fase 3 (fase di
attività e attuazione del nuovo modello), è stato fatto? Non lo so,
lo scopriremo, lo chiederemo in ambiti diversi all'interno di
questo Consiglio regionale.
Io non lo so, ma voi sistemate, collocate, in qualche modo
spostate, fate vostre le strutture, generate solo scontentezza, mi
pare di capire chiedendo qua e là, ma anche qualche livello di
soddisfazione, mi rendo conto.
Venendo allo specifico, sulla distribuzione delle risorse a
disposizione e delle destinazioni, siamo abbastanza perplessi e
abbiamo anche fatto una scelta chiara ed inequivocabile su come
comportarci all'interno di questo Consiglio rispetto a questo
procedimento e a questo percorso; una scelta per non cadere nel
déjà-vu
che abbiamo sentito dire in altri Consigli regionali
alla presentazione di ordini del giorno: "Avete ragione, pertanto
la invitiamo a ritirarla, altrimenti ci asteniamo".
Non volevamo subire di nuovo questa onta e soprattutto per
evitare di affrontare i temi importanti in un insieme di tante
altre situazioni, perché saranno tanti i temi dibattuti in questo
Consiglio, attraverso anche tutti i percorsi che abbiamo fatto in
questi anni proponendo interpellanze, mozioni, una serie di atti
ispettivi che, in qualche modo, hanno certificato il significato
che qualcosa non funziona.
Certo li affronteremo nell'anno e mezzo che ci manca, da qui
alle elezioni, avremo modo di affrontarle uno per uno e quindi
avere il tempo necessario ed opportuno per discutere quei temi, il
tema dell'edilizia residenziale pubblica che questa mattina è stato
ampiamente sottolineato dal collega della Lega, ma sono tre anni
che parliamo di questa roba qua, tre anni.
Le risorse dell'ARER: ve lo avevamo detto più volte, che non
erano pronti a gestire il 110%, allora arriva la Regione e mette a
disposizione le risorse.
Lì non c'è nessuno che paga per queste gravi insufficienze?
Togliamo risorse alla sanità, proponiamo emendamenti che possano
dire: "Togliamoli dalla sanità per metterli da un'altra parte". No,
assolutamente, non ci prendiamo la responsabilità di spostare
risorse da una parte all'altra dei capitoli di spesa per dire che
qui non vanno bene, là non vanno bene.
Avete fatto una distribuzione piuttosto significativa, una
distribuzione che una volta chiamavano "a pioggia". Gli edifici
scolastici: certo, non possiamo che dire va bene, va bene che gli
edifici scolastici vadano là, ma è tutta una fase di progettazione,
queste cose le vedremo fra sette, dieci anni per lo più.
Ulteriori risorse ai Comuni: forse valeva la pena valutare i
Comuni virtuosi e quali meno virtuosi rispetto ad avanzi
d'amministrazione di 91 milioni e 897 mila euro, che sono una
cifra.
1 milione e 490 mila euro al Comune di Aosta che avanza 20
milioni, avanzo di amministrazione del Comune di Aosta appena
approvato. 20 milioni, però è giusto: il Palazzo Cogne, la Caserma
dei Vigili del fuoco, la Maison de la montagne, la Protezione
civile, l'aerostazione; tutti interventi che vanno fatti e devono
essere finanziati, benissimo. Anche nell'ambito dello sport vediamo
cose interessanti.
È un po' come le rotonde: vengono programmate, pianificate, si
fanno gli accordi di programma che sono lì dal 1994, ma ne
parleremo nell'attività ispettiva che avremo in corso dopo, ma
buona parte sono da progettare ancora.
La Statale 26 è da progettare, non c'è una riga sulla Statale
26, ma parleremo anche di questo.
Sono passati quasi quattro anni e per la fine del quinto anno
vedremo che cosa sarà fatto rispetto a questa messa di denaro che
viene inserita nei vari capitoli di spesa.
Direi che dopo l'intervento del Presidente è stato affermato che
in effetti qualcosa non funziona, e ancora una volta chiediamo più
efficacia all'organizzazione, più efficienza, e di guardare
soprattutto in modo concreto agli interessi dei valdostani, tutti i
valdostani.
Non siamo per niente soddisfatti di questo percorso, non lo
siamo non perché le risorse siano state distribuite agli uni, agli
altri eccetera, perché sarebbe un guaio dire: "No, non date i soldi
agli uni, dateli agli altri". No, non è questo, perché manca quella
programmazione di carattere generale che consente fin dall'inizio
dell'anno di dire: "Noi nell'anno realizzeremo questo, nel biennio
realizzeremo questo, nel triennio realizzeremo un'altra cosa".
Questo manca, è sempre mancato in questa Legislatura e che
l'auspicio è che si cambi davvero marcia in questo senso.
Credo che il nostro voto non sarà assolutamente positivo in
questo senso.
Presidente -
Altri interventi in discussione generale?
Altrimenti chiudo la discussione generale. Non vedo altre
prenotazioni, la discussione generale è chiusa.... Consigliere
Restano...
Restano (GM) -
Aspettavo l'alternanza, ma poi i
colleghi... non hanno voglia di intervenire...
Presidente -
Per questa volta va così; la prossima volta,
mi dispiace, ma se la discussione generale è chiusa lei interverrà
poi. Per questa volta, a lei la parola.
Restano (GM) -
La ringrazio Presidente per avermi
concesso il diritto della parola e per la sua gentilezza. Lei è
molto gentile.
Presidente -
No, lei il diritto ce l'ha. Consigliere non
cominci a provocare.
Restano (GM) -
Se vuole che inizi a parlare del
Consiglio, posso parlare per mezz'ora della gestione del Consiglio;
altrimenti, mi lasci parlare dell'assestamento, cortesemente.
Presidente -
Si prenoti in tempo. A lei la parola.
Restano (GM) -
Parliamo di un avanzo importante, un
avanzo di quasi 300 milioni; di un avanzo libero, da destinare agli
investimenti, quasi di 300 milioni, pari ai soldi che, nel bilancio
di previsione, erano destinati all'investimento; è un dato
singolare.
È altrettanto singolare il fatto che, per valutare il bilancio
di previsione, siano stati dato a disposizione moltissime
audizioni, un mese di tempo di approfondimento - ripeto quanto già
detto da qualche collega - e nel caso di questo rendiconto e avanzo
di amministrazione non ci è stata concessa neppure
un'audizione.
Noi siamo disorientati, a dir poco; disorientati per questa
mancanza di attenzione nei confronti dei Consiglieri, nei confronti
del Consiglio, ma soprattutto questa era un'occasione importante,
dopo un anno e qualche mese di gestione del Governo Testolin, per
fare delle prime valutazioni su questo Governo, su questa
maggioranza. In parte qualcosa ha già accennato il collega Baccega.
Se dobbiamo giudicare l'andamento di questo Governo sulla base
dell'avanzo, dobbiamo dire che il Governo che c'era in precedenza
aveva, da questo punto di vista, fatto meglio, almeno per i suoi
tre anni di gestione, però la valutazione non viene fatta solo
sulla base dell'avanzo libero.
È vero che, dopo la presentazione dei dati e dopo aver ascoltato
i relatori di maggioranza, di minoranza e le considerazioni del
Presidente, siamo ancora più disorientati di prima, ancora in
confusione, e perché?
L'ho avuto modo di dire prima: perché non ci è stata concessa
materialmente la possibilità di svolgere il nostro dovere di
procedere alle audizioni. Allora viene da chiedersi: ma voi vi
sentite i padroni della Regione? Ve lo chiedo.
Non sento risposta, perché i padroni della Regione sono i
valdostani, e allora perché vi comportate così? Perché non
rispettate i valdostani? Perché non ci consentite di svolgere il
nostro compito come vi abbiamo chiesto?
Questa la potremmo definire una prepotenza politica, secondo me,
e l'avanzo di amministrazione non credo che sia figlio di problemi
amministrativi, sia figlio solo della carenza di dipendenti.
L'avanzo d'amministrazione è una conseguenza delle scelte
politiche, è una conseguenza della confusione politica che regna in
Valle d'Aosta.
La storia recente, colleghi, ci narra di vicende particolari, un
po' confuse: un'alleanza progressista con il PD, le riunioni
carbonare con Fratelli d'Italia, che abbiamo scoperto solo di
recente per la legge elettorale europea; forse c'era anche una
compravendita di libri, non lo so, ma questa è.
Ma io mi chiedo: poi dopo, per far passare la legge elettorale
regionale, chiederete i voti a Fratelli d'Italia o a chi li
chiederete qua dentro?
Oggi, questi 35 rappresentano il Consiglio regionale, a fronte
di queste offerte il PD non batte ciglio. Qual è il dazio che deve
pagare questa maggioranza per questo, per quest'assenza di
interventi?
Forse tante risorse date alla pubblica istruzione, alla cultura?
No. Forse l'applicazione della riforma Renzi della pubblica
istruzione? Forse sì.
Il problema 06: ne abbiamo già sentito parlare del problema 06?
Affiancare gli asili nido alle scuole dell'infanzia e mandando
contro la storia della Valle d'Aosta.
Oggi noi parliamo di
réunion
, l'Union che ritorna forte,
l'Union che ha sempre avuto la pubblica istruzione nelle mani
svende le scuole di montagna ad un partito che voleva abolire con
la riforma costituzionale Renzi le Regioni a Statuto speciale.
Bravi! Questo è un dato di fatto, questa è la storia.
Accorpiamo le scuole in nome dei fondi del PNRR, accorpiamole,
togliamo questi soldi, così cancelliamo di botto le scuole di
montagna. Andiamo a celebrare Federico Chabod (scusate l'errore)...
alcuni giorni fa c'è stata una
gaffe
istituzionale, ma poi
con quale coraggio veniamo qua a destinare soldi ad una pubblica
istruzione di questo genere?
Con quale faccia qualcuno di noi sostiene altri partiti alle
europee? Erano contro le Regioni a Statuto speciale. Degli
autonomisti che sostengono candidature che affermavano che andavano
cancellate - non faccio nomi ma avete capito bene tutti -
sostenevano di cancellare le Regioni a Statuto speciale.
Ebbene, questa è una grande confusione politica, e se c'è
confusione politica, non ci si può lamentare di non avere chiarezza
amministrativa, non si possono fare delle scelte che tendono alla
chiarezza.
Ho fatto gli esempi della pubblica istruzione, ma vi posso fare
gli esempi della sanità.
Abbiamo votato - e guardo l'assessore alla sanità Marzi - una
mozione che prevedeva uno studio epidemiologico sulla presenza di
arsenico e metalli pesanti nelle acque.
Durante l'audizione, di tecnici e medici, siamo riusciti a
contrabbandare quello che è un compito istituzionale, il rispetto
della legge 18, con quella che è una ricerca epidemiologica. Siamo
un caso eccezionale, ci siamo smentiti da soli e noi non ci
possiamo stare.
Questi sono problemi politici grossi come delle case: mancanza
di chiarezza, confusione, prepotenza politica.
Perché parlo di prepotenza politica, colleghi? Perché il lunedì
e martedì precedenti a questo importante Consiglio, sono state
convocate le Commissioni.
Guardo il collega presidente di Quinta Commissione, Padovani,
distratto, che si è premurato di convocare di martedì, e non nella
sua giornata, la Quinta Commissione.
Vogliamo andare a vedere per quanti mercoledì non è stata
convocata?
Sembra un dispetto. Noi dovevamo lavorare per analizzare questi
articoli, per i quali non ci avete concesso le audizioni e abbiamo
avuto due giorni pieni di impegni.
Questa è una scorrettezza politica, è una prepotenza
politica.
Se questo è il futuro della
réunion
, che io vedo a favore
per la Valle d'Aosta, non è un bel futuro, anche perché i
valdostani, probabilmente, si aspettano qualcosa d'altro, ma si
aspettano qualcosa d'altro da questo Consiglio. Si aspettano non
dei cambi di programma semestrali, perché - ritorno alla chiarezza
politica e alla confusione politica - laddove c'è un programma e ci
sono degli obiettivi, conseguentemente non si devono rivedere gli
obiettivi ogni sei mesi, si va avanti, si dà una continuità.
L'ha detto e lo ha spiegato molto bene prima il collega Baccega:
si dà continuità, non ci si trova ad investire montagne di soldi
così, all'improvviso.
Permettetemi, ho fatto un piccolo emendamento sulla sanità,
bocciato di nuovo per problemi di legittimità finanziaria.
Con tutti i soldi che abbiamo, colleghi, 15 milioni
sull'ospedale di comunità; avevo chiesto di aggiungere un punto di
primo soccorso.
Notoriamente, non sono a favore dell'ospedale di comunità in
Bassa Valle, un punto di primo soccorso che forse nei 15 milioni ci
sta, ma siccome non era previsto, è stato bocciato perché non è
stata quantificata bene la spesa.
Per me, non ci sta, ma mi chiedo: voi siete certi che la spesa
dell'ospedale di comunità stia nei 15 milioni? Perché se c'è da
spendere 1 euro in più, non l'avete quantificata bene pure voi
colleghi.
Allora farò un ordine del giorno, così avrò l'opportunità di
dire la mia, a beneficio dei valdostani, non di sicuro di questo
Consiglio, perché ciò che serve in Bassa Valle forse è un punto di
primo soccorso, un CAU, come avviene in Emilia, dove guardano un
pochino più avanti, quei colleghi rossi emiliani, ma non si fanno
calpestare dagli altri. Dicono la loro, utilizzano le Commissioni
per fare politica, perché noi qua facciamo politica, non facciamo
amministrazione.
Loro otto fanno amministrazione quando deliberano, però qua
facciamo politica, e se non siamo in grado di far politica e di
prendere delle decisioni, non andiamo da nessuna parte. Possiamo
delegare i dirigenti, come avviene in alcuni casi, quando non si sa
rispondere, "facciamo fare ai dirigenti".
Non siamo in grado di fare lo studio epidemiologico, vi do un
suggerimento: abbiamo un validissimo veterinario competente in
epidemiologia che ve lo fa lo studio, avete solo da incaricarlo, e
se non ce la fate, potete darlo ad esterni, perché noi siamo la
Regione che ha dato, per la riforma della pubblica Amministrazione,
qualche 100 mila euro ad una nota Università, cosa che per certi
versi ho pure caldeggiato, però se vado a chiedere ad una Partita
Iva qualunque - ed era stato detto da qualche collega già nel 2020
in occasione del bilancio -, quattro dritte ve le dava e forse ad
oggi, a ben ascoltarle, saremmo molto più avanti e avremmo fatto
tutti i pagamenti del caso e portato avanti tutti gli impegni
previsti dal bilancio.
Io, colleghi, ho colto quest'occasione non per parlare dei 294
milioni che vengono distribuiti: e come si fa a dire di no alla
distribuzione di 294 milioni? A votare contro qualche articolo, si
rischia solo di farsi dei nemici; 294 milioni: in altri tempi, i
colleghi che oggi sono nei banchi della maggioranza, avrebbero
detto
di marchette
; no, sono scelte, non so se politiche o
amministrative, ma comunque sono scelte, decidete voi. Sono
risposte, per dirla come dice il presidente Testolin, fornite ai
valdostani. Dipende che risposte noi vogliamo dare alla Valle
d'Aosta.
Questa è una scelta politica. Che genere di risposte noi
vogliamo fornire alla Valle d'Aosta? Risposte che hanno una
prospettiva a lungo termine o risposte che guardano giusto davanti
alla punta dei piedi?
Alcune volte, viene da pensare che sono risposte che guardano
solo davanti alla punta dei piedi, e noi su questo aspetto non
siamo d'accordo.
Noi siamo stati eletti per portare il nostro contributo, per
confrontarci, per decidere, nel rispetto dei ruoli, e questo
rispetto è venuto a mancare.
Assessore, se vuole può parlare più forte, così ascoltiamo anche
noi, se vuol renderci edotti. Questa è un'altra forma di mancanza
di rispetto.
Con questo chiudo il mio intervento, mi riservo la replica.
Cercate di prestare attenzione a ciò che diciamo, perché sennò
succede che avanzate 524 milioni.
Presidente -
Ha chiesto la parola il consigliere
Lucianaz: ne ha facoltà.
Lucianaz (RV) -
Mersi lo Présidan
. [Traduction en
langue française: grazie Presidente]. Senza vena polemica, sarò
rapido.
Premiye baga: assesseur Sapinet é présidan Testolin, n'i
senti-vo amoddo voueu lo mateun, vou ite ridiculo can vo
contenevade a predzé de "cambiamento climatico".
Me so lo
pouì atendre de dzi que n'an pa la queulteua valdotena, ma deut de
vo... pe charité, vou ite conseillà pe de tecnisien é vo garantéiso
que vo féide rire lé Valdotèn
.
[Traduction en langue française: "Première chose: Monsieur
l'assesseur Sapinet et vous Monsieur le président Testolin, je vous
ai bien entendus ce matin. Vous êtes ridicules quand vous continuez
à parler de changement climatique. On peut bien accepter ces
positions de la part de qui n'est pas de culture valdôtaine, mais
affirmé par vous... mais pour la charité, vous êtes peut-être
conseillés par des techniciens... mais je vous garantis que vous
faites vraiment rire les Valdôtains"].
E spiego perché ho detto queste parole, accusando l'Assessore e
il Presidente, gli unici, del resto, della Giunta ad essere
intervenuti, e li ringrazio. Smettiamola con questa storia del
cambiamento climatico, da quando in qua, non c'è stato cambiamento
climatico? Chi è il negazionista? Ditemi voi in quale era non c'è
stato cambiamento climatico. Avete testimonianze? Avete per caso
qualche registrazione del periodo storico precedente? Gli egizi vi
hanno riportato notizie di
pax climatica
?
Abbiamo pieno di testimonianze in Valle d'Aosta dei cambiamenti
climatici, sappiamo cos'è la glaciazione, sappiamo cos'è il ritiro
dei ghiacciai, sappiamo cosa significa il Colle del Teodulo, i
ghiacciai transitabili tutto l'anno, abbiamo le testimonianze di
famiglie che abitavano a Plontaz, 2 mila metri, tutto l'anno, e
parlo di fine XIX secolo. Cosa vuol dire cambiamento climatico? La
smettete di essere ridicoli?
Volete fare investimenti? Volete fare altre considerazioni?
Fatele, ma non prendeteci in giro con affermazioni così ridicole.
Ditemi voi quando non ci sono state precipitazioni; ditemi voi
perché le Valli a U sono diventate Valli a V, e questo la geografia
dovrebbe insegnarvelo; ditemi voi perché nel XIV secolo si sono
messi a picco e pala a scavare dei canali chilometrici, di decine
di chilometri, per portare l'acqua sui costoni valdostani. Perché?
Probabilmente perché mancava l'acqua, immagino, ditemi voi
altrimenti qual è la ragione.
Se parliamo di cambiamento climatico, che è un fatto che è
sempre esistito da che esiste il mondo, ha un senso, ma se parliamo
di negazionismo a chi sostiene che adesso sta cambiando il clima,
ma vi ricordate 50 anni fa quando ha fatto freddo in estate o ha
fatto caldo in inverno? Vi ricordate? Io mi ricordo, non so
voi.
Vi ricordate quando ha fatto freddo ed è nevicato a maggio negli
anni '70? Non vi ricordate? Io mi ricordo, ormai sono vecchio.
Quindi, fate le vostre considerazioni, fatte le vostre
speculazioni, ma smettetela con questa storia del cambiamento
climatico, perché vorrei proprio che mi confermiate in quale epoca
non c'è stato cambiamento climatico.
Detto questo, termino, perché analizzare il vostro disegno di
legge non mi pare un'azione interessante.
Il presidente Testolin ha avuto la bontà di dire che è un
vantaggio che ci siano stati i riverberi inflazionistici; certo,
per questo bilancio sicuramente è stato un vantaggio, peccato che
per i valdostani non lo è stato.
Mi spiace, voi state andando nella direzione di gonfiare un
bilancio che vi permetterà di fare elargizioni a tutti i settori, a
qualsiasi possibilità di ottenere consenso, quello che forse non
avete capito è che i valdostani sono veramente in difficoltà, ce ne
sono sempre di più, e le imprese valdostane, salvo quelle buone
eccezioni e valide eccezioni, fanno veramente fatica, e non vedono
da parte dell'Amministrazione pubblica nessun intervento a favore,
se non atti a
spot
quando viene utile un'attività
forfait
oppure un contributo eccezionale.
Qui si fa fatica, si pagano sempre più tasse, è sempre più
difficile lavorare, non si riesce neanche più a parcheggiare ad
Aosta un furgone o un'auto, voi avete il vostro bilancio e le
vostre priorità.
Io non ve lo commento.
Presidente -
Siamo in discussione generale. Altri? Non ci
sono altre richieste? Non ne vedo, chiudo la discussione generale.
La discussione generale è chiusa definitivamente. Altri per la
replica? I relatori? Consigliere Malacrinò, ne ha facoltà.
Malacrinò (FP-PD) -
Mi spiace che non sia presente il
collega Restano, non lo vedo in Aula, però non mi sembra che in
Commissione siano state negate delle audizioni.
Mi sono appena scaricato il verbale: è stato chiesto in
Commissione se c'erano delle richieste particolari, nessuno ha
detto nulla, per cui non sono state chieste ulteriori audizioni da
parte dei colleghi.
Ne approfitto anche per chiedere una sospensione per una
riunione dei gruppi di maggioranza.
Presidente -
Il Consiglio è sospeso.
La seduta è sospesa dalle ore 15:34 alle ore 16:07.
Bertin (Presidente) -
Riprendiamo i lavori dopo la
sospensione. La discussione generale è stata chiusa, siamo in fase
di replica. Ci sono repliche da parte dei relatori? Assessore
Grosjacques, ne ha facoltà: a lei la parola.
Grosjacques (UV) -
Solo una risposta sintetica rispetto
alle osservazioni fatte dalla collega Guichardaz e dal collega Lavy
con riferimento ai costi della Maison de la montagne.
Come ho già avuto modo di dire sia in Commissione che nelle
varie iniziative, la richiesta è stata fatta in data 8 maggio 2023
con riferimento al precedente esercizio, da parte dell'Associazione
valdostana maestri di sci e dell'Unione valdostana Guide alta
montagna, che avevano argomentato sulla richiesta, individuando
anche la zona e concludendo dicendo: "Con riferimento al sostegno
economico richiesto, con la presente si stima il costo complessivo
dell'intervento in euro 3 milioni" che, evidentemente, data la
ristrettezza dei tempi per poter iscrivere nell'assestamento del
2023 la somma da impegnare, aveva tenuto conto, in via molto, molto
sommaria, dei costi parametrici senza inserire in questa stima, che
non era stata nemmeno oggetto di uno studio di fattibilità, tutti i
costi che sarebbero poi derivati dall'acquisizione delle aree e dai
costi eventuali che poi sono stati stimati in modo puntuale dalla
progettazione. Progettazione che non ci è ancora stata consegnata,
e ribadisco, l'ho detto in Commissione, non ha ancora avviato il
suo
iter
perché ovviamente e
sub iudice
sulla base
poi dell'approvazione della legge di assestamento.
I 4 milioni e 850 mila euro sono quindi la definizione puntuale
di tutti i costi derivanti per la costruzione di questo immobile,
che avrà una superficie di 1.000 metri quadrati, e che tengono
conto del dei costi legati all'acquisizione del diritto di
superficie per 90 anni, come previsto dall'articolo 28 della legge,
altresì, ovviamente, di tutti i costi legati alla progettazione e
agli oneri Iva.
Questo computo, ovviamente, sarà inserito nella progettazione
esecutiva che sarà resa disponibile non appena approvato l'articolo
che ne finanzia l'opera.
Presidente -
Altri in fase di replica? Assessore
Sapinet.
Sapinet (UV) -
Alcune considerazioni, e poi avremo modo
anche di confrontarci sugli ordini del giorno. Va sottolineato,
rispondendo anche ad alcune osservazioni, che l'assestamento è
comunque il naturale completamento di un bilancio e del documento
economico di finanza.
Abbiamo voluto essere concreti, intervenendo sia direttamente
che indirettamente, supportando gli Enti locali anche per essere
più concreti e più efficaci, proprio nella logica di mettere in
campo le risorse, sottolineando alcune tematiche sull'articolo 9,
sull'ARER: un trasferimento importante di cui tanto abbiamo parlato
e parleremo ancora, ma - come già abbiamo avuto modo di affrontare
in Commissione e in numerose iniziative - un trasferimento che
permette il completamento di un'operazione di riqualificazione
energetica storica che non potrà che portare beneficio, da un lato,
al valore patrimonio immobiliare, ma soprattutto un beneficio
indiretto agli inquilini che certo, con alcuni disagi, con alcune
difficoltà che ci sono state, che ci sono nell'aggiudicazione dei
lavori e nel portare avanti gli stessi, che sempre comportano i
cantieri di lavori di ammodernamento, l'abbiamo visto anche su
altri interventi; interventi che hanno permesso a tutto il
quartiere, ma a tutto l'ARER, in particolare, di beneficiare di
risorse molto importanti e poi un 110 che ha aperto le porte a
quello che è un altro importante finanziamento, il PinQua che, di
fatto, dirotta altri, ulteriori, 15 milioni di euro sugli
interventi ARER.
Per quel che riguarda la ciclabile regionale - ne parleremo
anche in un'iniziativa -, è al centro dell'attenzione intorno alla
quale si sviluppano alcuni interessanti interventi, anche oggetto
di uno specifico obiettivo del DEFR; il percorso è tracciato e
diverse tratte sono in fase di progettazione, preliminari,
esecutivi, a seconda dei tratti, con altri, i tratti più difficili,
che saranno oggetto di studi e di confronto.
I finanziamenti spesso, con ricorso a fondi europei e statali,
sono stati molti, cito quanto fatto in un prossimo ulteriore
completamento grazie a dei fondi del Ministero dell'ambiente che
permetteranno la realizzazione di una passerella tra Aymavilles e
Saint-Pierre, che inizialmente era stata messa tra le richieste per
quest'assestamento, in realtà verrà finanziata con fondi del
Ministero dell'ambiente, oltre che ad interventi importanti per
bypassare le gallerie nel Comune di Châtillon, andando incontro a
quelle che sono le esigenze - argomento anche qui trattato più
volte - dei ciclisti che transitano lungo la strada statale, quindi
la necessità di andare nella direzione della sicurezza.
Un momento anche, quello successivo, di creare poi quelle
interconnessioni che ci saranno, che devono esserci, permettendo la
piena fruizione tra le ciclabili di tratte comunali e l'asse
regionale, e con l'articolo 13, il contributo al Comune di Fénis va
in questa direzione.
Un finanziamento importante e anche le tempistiche non sono
banali, proprio perché permetteranno la messa in atto
dell'intervento durante il periodo di chiusura della rete
ferroviaria.
Sulle infrastrutture sportive, con il collega Grosjacques
abbiamo affrontato i vari percorsi, le varie richieste e la
necessità di dare delle risposte ai territori; colgo l'occasione
per ringraziare le strutture che se ne occupano, i vari interventi
sul territorio, il campo di tiro a volo di Châtillon che è in
corso, l'intervento sul campo di golf tra Brissogne e Quart e poi
la questione del maneggio, di cui tratteremo dopo.
Le rotatorie che sono state citate (articoli 44 e 45) continuano
il grande sforzo fatto in tal senso dall'Amministrazione negli anni
scorsi; il collega Baccega ne ha parlato, conosce bene questi
dossier, che lui stesso ha portato avanti in passato e conosce bene
anche le difficoltà nell'interagire con alcuni Enti, ma con i quali
il dialogo è costante e costruttivo e le iniziative che sono state
portate anche all'attenzione in questo tavolo hanno sicuramente
sollecitato e aiutato questo dibattito.
Anche in relazione soprattutto al discorso della messa in
sicurezza programmata delle infrastrutture, per non arrivare poi a
gestire situazioni di emergenza, quindi l'importanza della
programmazione di coordinamento con Anas, in questo caso anche
tenendo conto di coordinarsi con RFI proprio nell'ambito
dell'intervento di elettrificazione.
La sinergia con l'assessore Guichardaz, invece, per quel che
riguarda l'edilizia scolastica permette di realizzare importanti
investimenti, senza pregiudicare il naturale evolversi delle
dinamiche demografiche e delle esigenze varie e diverse delle
istituzioni scolastiche.
Pur cercando di lavorare sulla prevenzione e sugli interventi
strutturali, la naturale conformazione del nostro territorio e gli
eventi meteo non disastrosi, oggi più che di cambiamento
climatico... in apertura abbiamo parlato della Giornata
dell'ambiente, parlando di cambiamenti climatici legandoci al
convegno interessante che vi è stato lunedì, anche con un'analisi
attenta e profonda della crisi idrica del 2022 che, pur rimanendo
una problematica importante, ha comunque generato anche delle
opportunità. Dicevo, eventi meteo non disastrosi, ma a volte
critici, e l'abbiamo visto in questa primavera nelle varie arterie
della nostra viabilità regionale, in particolare sulla viabilità
della Valle del Lys e quella di Champorcher, quindi richieste
d'intervento, di intervenire ulteriormente sulla mitigazione dei
rischi di natura idrogeologica di cui alla legge 5/2001 e anche
sull'importantissimo completamento di quello che è l'intervento
complessivo del Comune di Ayas (articolo 10), che di fatto andrà
radicalmente migliorando decisamente l'abitato di Champoluc.
L'accordo di programma tra Regione e il Comune di Fontainemore,
relativo alla legge 10/2002, interventi per la promozione della
riserva del Mont Mars e del territorio circostante, aveva previsto
e visti realizzati diversi interventi, che si sono rivelati
importanti per lo sviluppo di quel territorio, ma vi erano anche
alcuni interventi, e quello che andiamo a normare con l'articolo 36
era tra questi, che non videro luce, quindi il trentennale della
riserva, e ci eravamo, eravamo con alcuni colleghi proprio in quel
di Fontainemore nella scorsa estate, è stato anche un momento di
riflessione e di impegno come devono essere i cosiddetti
compleanni. Fare un po' un punto di quello che si è fatto in 30
anni ma soprattutto darsi degli obiettivi da raggiungere negli anni
a venire.
Poi gli interventi specifici sul territorio, sia quelli relativi
alle opere minori di pubblica utilità che ha citato il collega Lavy
con l'articolo 16: il collega ha fatto un paragone con la 48, ma il
salvadanaio è decisamente diverso, la 48 è una cosa, le opere di
piccole utilità sono arrivate a sostituire quella che era la ex
legge 26 che prevedeva finanziamenti per interventi fino a 200 mila
euro con dei criteri che venivano messi in atto in base alle varie
richieste dei Comuni.
Ecco che con questo articolo, che si ripete ormai da qualche
anno, che è venuto appunto come dicevo a sostituire questa legge 26
che andava ad accontentare qualcuno ma altri no, si è cercato un
sistema perequativo, quindi meno risorse ma distribuite su tutti i
Comuni.
La riflessione che il collega fa sul numero dei residenti ha
sicuramente anche il suo senso, sicuramente due ragionamenti si
faranno, però la portata del contributo è, rispetto alla 48,
decisamente contenuto ma va a riprendere e a migliorare quello che
era l'impianto precedente con la legge 26.
Questi interventi che stanno permettendo agli Enti locali di
realizzare quelle piccole ma importanti opere sul territorio,
soprattutto andando a migliorare quella che è una programmazione,
che è quella un po' che ci chiede anche il gestore dell'edilizia e
quello dei professionisti, e poi il sostegno al BIM, ne abbiamo
parlato ieri, per far fronte alle criticità di rifornimento
idropotabile ed in seguito tutti gli altri interventi.
Presidente -
Ha chiesto la parola l'assessore Jean-Pierre
Guichardaz, ne ha facoltà.
Guichardaz J. (FP-PD) -
Solo in attesa poi di discutere i
vari ordini del giorno, due risposte dovute, visto che il collega
Restano mi ha "cazzuolato" prima, perché sembrava che non mi
interessassi alle cose che diceva, invece l'ho ascoltato molto, ma
molto bene. L'ho ascoltato, ma non so se ho capito il suo
intervento, provo a dare alcune sollecitazioni, come si dice con
questo francesismo, delle suggestioni, poi durante la discussione,
eventualmente, le si possono approfondire.
Non ho capito bene se rispetto alla questione della scuola lei
ha fatto un discorso sull'istruzione, sulla consegna
dell'istruzione ad un partito o ad una posizione politica che non è
particolarmente attenta alle scuole, che fa riferimento alla buona
scuola di Renzi, eccetera.
Io quello che le posso dire è che noi abbiamo messo nel bilancio
triennale - quindi nel documento più importante a livello
programmatico e d'indirizzo che viene emanato da questo Consiglio
regionale -, tra le varie priorità, insieme alla sanità, anche
l'edilizia scolastica.
Questo riferimento, che è stato poi raccolto adesso con la legge
in discussione, ha portato, negli anni, tra l'altro, ad
incrementare notevolmente i fondi proprio a favore degli Enti
locali. Lasciamo adesso da parte un attimo le competenze in capo
alla Regione (quindi le secondarie di secondo grado e
l'Università), in termini generali, ma noi abbiamo notevolmente
incrementato, oltre ai fondi che giriamo annualmente agli Enti
locali, anche con lo scopo di mantenere, di tenere in buon
funzionamento le scuole, il servizio dell'edilizia scolastica,
della logistica scolastica e programmazione edilizia
dell'Assessorato beni e attività culturali, insieme al servizio
dell'edilizia scolastica del collega Sapinet, ha costituito e
costruito una piattaforma - lei la conoscerà sicuramente - nella
quale gli Enti locali segnalano le loro esigenze.
Siamo passati da 1 milione di euro due anni fa, 4 milioni l'anno
scorso, a 6 milioni stanziati quest'anno e le posso assicurare che
gli Enti locali hanno presentato una serie di interventi importanti
con l'obiettivo ovviamente di mantenere dei presidi fondamentali;
compatibilmente poi sempre con il problema demografico sul quale è
difficile comunque trovare una soluzione, riteniamo che mantenere
le scuole e le piccole scuole nei paesi, contrariamente a ciò che
mi pare di aver capito, sia invece un valore aggiunto, ed è il
motivo per cui noi continuiamo, tra l'altro, ad autorizzare classi
nei piccoli paesi, adesso vediamo Valgrisenche, Valsavarenche,
eccetera, con un numero molto piccolo di bambini.
Questo nella speranza e con l'auspicio che mantenere i bambini
in loco
significhi mantenere anche i genitori, dare impulso
all'iniziativa anche di alcune di queste famiglie, magari
iniziative di tipo commerciale o di altro genere
imprenditoriale.
Non crediamo quindi che, rispetto a questo tema, ci sia stata
una trascuratezza, anzi, la maggioranza ha addirittura indicato tra
le priorità l'edilizia scolastica, ma non solo l'edilizia
scolastica; peraltro, vi sono diversi articoli che fanno
direttamente riferimento ai lavori pubblici ma che sono ovviamente
concordati nell'ambito di una programmazione anche con
l'Assessorato di cui al momento sono Assessore, che riguardano
anche interventi importanti su strutture di proprietà regionale,
quindi sullo I.A.R., sulla scuola alberghiera, sull'Istituto Don
Bosco, i laboratori dello studentato ma anche gli stessi convitti a
Verrès e lo studentato ad Aosta vanno tutti nella direzione
ovviamente di continuare a mantenere una forte attenzione sugli
investimenti e sull'edilizia scolastica.
In più lei sa bene, ed è un grandissimo investimento che noi
continuiamo a fare, sul garantire organici, sia degli organici di
diritto che poi vengono modificati puntualmente e vengono
integrati, degli organici dei docenti che in Valle d'Aosta sono
direttamente a carico della Regione, e garantiamo anche dei grossi
investimenti e delle grosse risorse per esempio per il sostegno,
quindi per tutta quella partita del sostegno delle persone con dei
bisogni specifici; quest'anno tra l'altro aumenteremo ulteriormente
le risorse perché ci sono state ulteriori richieste, quindi credo
che quest'attenzione del nostro Governo verso le persone più
fragili e verso la scuola come elemento importantissimo, sia agli
occhi di tutti.
Concludo sullo 0/6, qua sinceramente non ho proprio capito, non
ho capito qual è il problema, a parte che è una legge nazionale,
lei la conosce benissimo, è una legge che prevede che venga messo a
regime il sistema 0/6, fermo restando ovviamente le organizzazioni
nelle singole Regioni; non è che noi vogliamo smantellare un
sistema, ma se lei legge l'articolo 1 della legge 65 è molto
chiaro, ed è chiaro nel senso di dire che il bambino viene
tutelato, valorizzato anche attraverso un sistema proprio di
rappresentanza, che è tipica del sistema proprio della scuola, per
esempio la legge 65 parla di sistema di rappresentanza e di
coinvolgimento attivo dei genitori nel processo educativo, parla di
poli, proprio di scolastici integrati, un po' sulla falsariga di
quello per esempio che abbiamo inaugurato da poco a Jovençan,
prevede dei finanziamenti importanti che noi abbiamo
utilizzato.
È evidente che questo è un processo che in alcune regioni è più
facile, ma perché? Perché il sistema dei nidi e il sistema delle
scuole dell'infanzia non è importante come lo è sempre stato in
Valle d'Aosta. Noi garantiamo una quasi totale copertura per
esempio per quanto riguarda gli asili nido, con l'aggiunta anche di
altri servizi, e questo non fa riferimento ai sistemi educativi ma
all'Assessorato alla sanità, però l'integrazione è necessaria
perché il prendere incarico il bambino dagli 0 anni in poi, non è
una questione sanitaria o di politica sociale, riguarda anche e
fortemente una questione educativa, quindi di continuità rispetto
ai passaggi, tant'è che la legge prevede anche per esempio le
classi primavera, dai 24 mesi ai 36 mesi.
È una norma e un ragionamento che comunque non è mai stato
smentito né dai predecessori né da questo ma, anzi, pare che tutti
siano convinti assolutamente che questo tema sia un sistema
favorevole per i bambini, perché io quello che cerco di dire
sempre, visto che partecipo a tutte le riunioni dei dirigenti,
partecipo a tutte le riunioni con i sindacati, e tra l'altro
venerdì ne avremo proprio una specifica con le organizzazioni
sindacali proprio sul sistema 0/6, è fondamentale partire dai
bambini.
Non è un'utenza così, non è che tutto gira intorno al sistema o
al già consolidato, prima di tutto vengono i bambini, si deve
capire che cosa è meglio per i bambini, se è meglio integrarli già
dagli 0 anni e creare/non creare una cesura a tre anni e poi
buttarsi in un sistema completamente diverso, che è quello
dell'educazione, o se per il bambino, così come dicono pedagogisti,
psicologi, psicoterapeuti dell'infanzia eccetera, è meglio essere
presi in carico ovviamente con tutte le cautele del caso, perché le
età sono tutte diverse, da quando i bambini nascono, o comunque
hanno la possibilità di accedere, quindi dai nove mesi, in alcuni
casi a sei mesi, in altri un anno, poi dipende anche dalle
modalità, per creare un sistema integrato.
Sistema integrato non vuol dire distruggere un modello Valle
d'Aosta, perché il modello Valle d'Aosta oggi vede i nido in capo
alle politiche sociali e alla sanità, un sistema di cooperative
sociali quasi totale che si occupa di quello, mentre invece il
sistema della prima infanzia rientra, anche se non "obbligatorio",
anche se adesso si va verso un'idea di obbligatorietà, e devo dire
che io sono assolutamente d'accordo su quest'aspetto, cioè di
rendere la scuola dell'infanzia già strutturata e già del tutto
consolidata dai tre anni, in Valle d'Aosta oramai il 99% delle
persone usufruisce senza sapere che non necessariamente i bambini
possono e devono essere mandati nella scuola dell'infanzia, ma noi
stiamo lavorando per questo e stiamo lavorando in perfetto accordo
con i sindacati, in accordo con gli insegnanti.
È chiaro che i sindacati sono allarmati perché, come diceva lei,
il nostro modello è un modello particolare e vede un confronto tra
figure che hanno avuto un approccio diverso ma che hanno tutte,
come obiettivo primario, quello della crescita sana, consapevole ed
equilibrata dei nostri bambini.
Presidente -
Consigliere Restano per replica, a lei la
parola.
Restano (GM) -
Credo che lei sappia bene cosa sta
bollendo in pentola, Assessore, e abbia compreso molto bene il mio
intervento, vista la risposta.
Il modello Valle d'Aosta, e la prego di girarsi alla sua destra
e glielo spiegheranno bene, non riguarda la costruzione di
strutture, ma è un modello di crescita dei nostri giovani, di
crescita secondo quelle che sono le nostre particolarità di
cultura. L'accorpare seguendo delle direttive nazionali non fa
parte del credo valdostano, però sull'argomento specifico...
Presidente -
È un fatto personale, chiuda....
Restano (GM) -
... avremo modo di parlarne e di
raccontarci con delle iniziative specifiche.
Presidente -
Assessore Bertschy, a lei la parola.
Bertschy (AV-VdA Unie) -
Intervengo così da evitare che
inizi un'altra modalità, una delle tante. Grazie per quel che mi
riguarda, per l'attenzione che è stata data sia al lavoro
dell'Assessorato e anche all'analisi delle due relazioni, sia da
parte del collega Malacrinò che del collega Aggravi.
Dalla relazione della minoranza, poi, sono nati anche una serie
di interventi, ma la fase di studio del relatore è quella che ha
dato anche il via all'analisi del lavoro fatto sul 2023.
Già durante le audizioni in Commissione, poi non c'è stato modo
di completare questo lavoro, ma io credo che sia giusto riprenderlo
quando si riuscirà nell'attività delle Commissioni di analisi dei
dati del rendiconto, perché mi pare che alcuni colleghi abbiano poi
fatto alcuni errori, che direi sono anche un po' macroscopici, nel
senso che il rendiconto relaziona (la famosa pagina 51 della
relazione sul rendiconto) rispetto agli impegni, relaziona rispetto
agli impegni sull'anno.
Non parla del differito, non parla degli impegni sul differito,
quindi se si analizza la capacità di spesa del governo
semplicemente sulla relazione sull' anno, si prendono cifre
percentuali che non hanno un valore definitivo.
Faccio riferimento alle mie tre missioni che, tra l'altro, sono
tra quelle citate dal relatore, la missione 10, la missione 14 e la
missione 15.
Sulla missione 10, a pagina 51, rispetto all'impegnato, si dà
una percentuale del 42,61%, con un impegnato di 111 su 261;
calcolando il differito, che vuol dire l'impegnato differito su più
anni, l'impegnato sale a 248 milioni, che vuol dire che l'economia
di stanziamento è di 12 milioni.
Una cifra percentuale di impegnato che le lascio fare.
Su quest'impegnato la cifra che riguarda poi la missione
dell'Assessorato allo sviluppo economico è di 8 milioni su 12.
Per quello che riguarda la missione 14: 70 milioni di
previsione, 33 milioni di impegnato e 47 la cifra percentuale di
impegno; il differito è di 19 milioni, quindi sale a 53 milioni,
l'economia e stanziamento è di 17, dei quali 11 relativi al nostro
Assessorato. Di questi 11, 8 sono relativi al bando della legge
8/2016, che, credo un po' tutti sappiamo come funziona, ma lo
ripeto, magari lo evidenzio anche per chi ci ascolta: il bando
8/2016 prevede delle risorse sul triennio utili a dare risposta ai
progetti di investimento delle imprese, sia quelle valdostane che
quelle che vogliono utilizzare questa legge che si propone di
attrarre delle imprese. Il bando deve essere coperto, se non ci
sono richieste da parte delle aziende, quelle economie o si
liberano a metà dell'anno per non mandarle in avanzo a fine
dell'anno, oppure se ci sono - come può succedere - degli interessi
da parte delle aziende, si tengono impegnate; se poi questo non
scaturisce in un progetto d'investimento, vanno in avanzo, però è
amministrazione pura. Il bando non potrebbe stare aperto sempre una
copertura finanziaria sui quattro fattori.
Per quello che riguarda le politiche del lavoro, siamo a 20
milioni su 64 rispetto all'impegno dell'anno, quindi il 31%; con
l'impegno differito, che sono 25 milioni, l'impegno sale a 45
milioni, 19 di non impegnato, 11 relativi al nostro Assessorato, di
questi una parte sono fondi Stato, e i fondi Stato vengono
riposizionati anno per anno.
Su alcune di queste missioni è bene anche ricordare che, in
particolare questa è la formazione, è intervenuto in maniera
importante il PNRR con il progetto GOL, per lo specifico, che ci ha
portato ad utilizzare, come è giusto che sia, le risorse nazionali
stornando quelle per esempio del progetto "Bon emploi" evitando
così di non utilizzare risorse che sono a disposizione di tutte le
Regioni e che è bene che anche la nostra Regione utilizzi.
Dico questo perché, secondo me, è importante invece l'analisi
che è stata fatta da parte del relatore, perché dobbiamo tendere a
ridurre questi disavanzi, però tenendo in considerazione che è
tutto molto più complesso, anche la gestione del bilancio, e che ci
sono stati in questi due anni anche interventi di tipo finanziario
che ci hanno messo in condizione di riposizionare anche le nostre
risorse.
Poi ci sono effetti come quelli delle proiezioni Istat o altre
stime che vanno comunque tenute in considerazione per tenere i
contratti in copertura a livello finanziario, che sono oggetto
durante l'anno di continue valutazioni, ma ovviamente portano a
fare, durante l'attività di amministrazione e poi nella previsione
di bilancio, la migliore proiezione possibile.
Quello che dobbiamo fare è cercare di analizzare tutte le
missioni e all'interno di queste missioni fare in modo che le
risorse possano andare velocemente in spesa con tutto quello che
sono le variabili che ci sono, però - ripeto - la pagina 51,
rispetto alla relazione, parla dell'impegno sull'anno 2023, che
ovviamente non è stato messo a disposizione, quindi su questo
probabilmente in futuro sarà importante dare l'informazione
rispetto al differito, così che si possa lavorare su una base di
maggiori informazioni.
Per quello che riguarda il nostro impegno sull'assestamento,
molto velocemente, è un assestamento che dà di nuovo una risposta
importante al settore degli impianti a fune sulle leggi 6 e 8 e al
settore dello sci di fondo, che viene citato a volte meno, perché
ovviamente stiamo parlando di cifre molto meno impattanti, ma anche
il settore dello sci di fondo in questi anni ha avuto una risposta
da parte dell'attività della maggioranza del Governo e anche in
questo assestamento sono previsti 700 mila euro sugli investimenti
richiesti dai gestori.
La cifra più importante riguarda il settore dello sci da discesa
e tiene in considerazione sia gli investimenti richiesti dalle
società sui comprensori più importanti, sia le richieste delle
società rispetto alle stazioni più piccole, ma che nel lavoro
politico che stiamo facendo, amministrativo e finanziario,
ottengono delle risposte per gestire quello che è il momento che
viviamo.
Viviamo con temperature più alte, con la necessità di essere più
performanti quando queste temperature si abbassano anche nelle
piccole località, più performanti con i sistemi d'innevamento ed in
questo assestamento verranno date risposte importanti a quella
linea strategica d'indirizzo: dare anche alle località e alle
stazioni più piccole le risorse necessarie per migliorare,
potenziare, ammodernare e rifare gli impianti di innevamento per
renderli appunto più efficaci rispetto a quella che è l'attuale
situazione.
Ci sono risorse per andare a rifinanziare il fondo di rotazione
con 8 milioni di euro per quanto riguarda gli investimenti
sull'efficientamento energetico, abbiamo numerose persone,
cittadini che stanno investendo in questa direzione, questo è molto
positivo, seguono gli indirizzi che anche attraverso il PEAR
abbiamo dato, con il nostro piano, e questi 8 milioni di euro ci
permetteranno di dare risposta a quella che è stata la fase di
passaggio nella nostra regione dagli interventi del 110 a
quest'assenza di risorse con una misura specifica; quindi questi 8
milioni sono molto importanti.
Ci sono risorse sulle imprese, sulla ricerca (legge 84), sulla
legge d'investimento (la legge 6); anche qui, non può che
registrarsi in maniera positiva il fatto che attraverso i bandi di
ricerca si amplia l'attività delle nostre imprese e si interessano
nuove imprese, anche le piccole e le
startup
a far sistema
con le grandi imprese su più settori di investimento.
L'ultimo bando, quello sulla salute, ha iniziato a dare anche
qui continuità a quello che ci si propone di fare con il nostro
centro di medicina preventiva e con l'azione sanitaria.
C'è un rifinanziamento per la legge 19/2016 sulla mobilità
sostenibile; abbiamo visto l'altro ieri la risposta sulla parte di
risorse dedicate dal Governo alla mobilità elettrica, esaurite in
poche ore.
Per quello che ci riguarda, la linea di finanziamento, che con
quest'ulteriore milione arriverà intorno ai 3 milioni di euro,
dovrebbe proiettarci a dare una risposta a tutte le richieste che
sono pervenute e che stanno pervenendo perché sull'attuale quota di
disponibilità abbiamo ancora delle risorse, appunto con
quest'ulteriore milione diamo la sicurezza alle persone che
chiedono - e per questo abbiamo migliorato sul sito le informazioni
dando certezza rispetto alle risorse disponibili al momento della
domanda - che sono lì decise o indecise se fare un investimento
perché non sanno se la legge sarà coperta.
Infine, una piccola cifra alla quale si è data magari poca
attenzione, ma un ulteriore finanziamento intanto per portare
avanti il progetto di 100 mila sullo Youth Corner che si propone,
con le risorse del PNRR, e, una volta finito lo studio ed il
progetto, vedremo se in accordo con il pubblico o privato, vorremmo
sviluppare un progetto sperimentale ed innovativo a Verrès, nei
pressi dell'Isiltp, per dare da un lato nuova disponibilità di
informazione ai giovani rispetto al sistema del lavoro, quindi con
dei servizi che porteremo vicino ai giovani, ma anche con una linea
d'investimento, in accordo con l'assessore Guichardaz, sui temi
dell'energia, sul rapporto con le imprese.
Questa è una sperimentazione che ci permetterà di cominciare a
ragionare anche su questi temi poi in altre scuole.
Le grandi cifre quindi colpiscono a volte più dei piccoli
interventi, ma c'è una visione politica un po' su tutte le attività
che stiamo mettendo in campo anche con quest'assestamento.
Infine, anche qui, le risorse dedicate a VDA Structure per
sistemare il ponte di collegamento, di Via Col du Mont, che in
questo momento non permette il passaggio del traffico pesante,
andranno a risolvere, una volta realizzate, quella che è comunque
una difficoltà per tutta la comunità di viabilità che appunto ha
bisogno di una risposta.
Il lavoro da fare in proiezione è esattamente quello che è stato
indicato: cercare di programmare di più del bilancio e di assestare
di meno; ovviamente, dalla teoria si passa alla pratica, quando poi
si governa le cose sono differenti nell'attività di tutti i giorni,
ve lo possono raccontare non gli Assessori ma i dirigenti e i
funzionari che si occupano dei progetti. Ovviamente, questa è la
strada che dobbiamo seguire e credo che, nei prossimi anni, quello
sarà l'obiettivo da raggiungere e sono convinto che con il lavoro
da parte degli Assessori e il lavoro costruttivo delle opposizioni,
lo si raggiungerà sicuramente.
Presidente -
Ha chiesto la parola il Presidente della
Regione, ne ha facoltà.
Testolin (UV) -
In realtà, solo due brevi considerazioni,
perché, rispetto alle sollecitazioni iniziali che emergevano dalla
lettura delle relazioni, sostanzialmente non è emerso molto di più,
se non qualche critica su determinate situazioni che, peraltro,
sono state attenzionate durante i vari Consigli, sono state prese
di mira, a mio avviso molte volte anche a torto, rispetto al lavoro
che va poi a beneficio della collettività nel suo complesso.
Prendo ad esempio il discorso ARER, non per difendere qualcuno o
qualcosa, ma, quando si portano a casa delle risorse importanti da
parte dell'Amministrazione regionale rispetto a fondi statali o
europei, credo che si sia fatto un ottimo lavoro, al netto del
fatto, poi, di andare a contribuire in qualche modo alla parte
rimanente di quelle che sono le risorse necessarie per chiudere gli
interventi.
Le osservazioni che sono state avanzate dai colleghi di Giunta
penso che abbiano rappresentato anche una qualche incertezza a
livello di sistema complessivo rispetto alle risorse che, tempo per
tempo, possono essere utilizzate e permettere anche di risparmiare
risorse del bilancio regionale per un utilizzo più importante di
risorse statali o europee, in sostituzione a quelle magari previste
a bilancio.
Questo vuol dire che poi, in più di quelle che sono le
circostanze che ho cercato di spiegare stamattina, vanno ad
aggiungersi a risparmi che costituiscono un avanzo di
amministrazione che poi può essere reimpiegato in maniera, a nostro
avviso, puntuale ma di prospettiva rispetto a quelle alle
iniziative che, tracciate nel bilancio, avevano bisogno di essere
rafforzate, per qualche verso, nel loro complesso.
Tant'è vero che, al netto di qualche ricostruzione un po'
fantasiosa emersa anche da qualche Consigliere durante la propria
esposizione delle varie situazioni, credo che poco si possa
eccepire in merito alla necessità di andare a dare riscontro alle
esigenze del territorio, di situazioni che tutti, almeno chi vive
il territorio, conosce molto bene a livello di sicurezza e a
livello di infrastrutturazione, anche perché certe iniziative, o
queste iniziative, sono vincolate a investimenti. Quindi da una
parte abbiamo cercato di dare risposte concrete, puntuali, che
diano delle opportunità ai territori in termini di sicurezza, di
crescita, di attenzione a quelle che sono le infrastrutture
dedicate al mondo della scuola e della sanità, e che possano
permetterci, nel prosieguo dell'attività amministrativa, di
liberare delle risorse a nostro favore per sopperire alle esigenze
sempre più marcate in ambito di spese correnti.
La sfida sarà quella di riuscire a chiudere dei bilanci che
possano rendere attrattivo il sistema Valle d'Aosta nel suo
complesso, sia da un punto di vista dell'amministrazione, sia del
lavoro che viene offerto anche tramite quelli che il lavoro lo
organizzano anche grazie all'Amministrazione regionale.
Il percorso che oggi stiamo affrontando è un percorso che
contribuisce nel suo complesso anche a valorizzare e a promuovere
un sistema lavoro che si sta concretizzando, passo dopo passo, in
alcuni settori in maniera più marcata, ma anche perché erano
settori che, nel tempo o nell'ultimo decennio, erano stati più
trascurati ed avevano bisogno di un'iniezione più importante di
risorse.
Nel complesso credo che le scelte fatte, sicuramente
perfettibili e migliorabili per certi versi, siano comunque animate
da un'attenzione ai bisogni del territorio e dei valdostani, e lo
dimostra il fatto che non ci si è trovati di fronte a delle
proposte alternative, ma anche perché magari il timore è quello di
dire: "Tolgo da una parte per mettere dall'altra", però le scelte
sono fatte anche da questo tipo di approccio; quando si vanno ad
allocare delle risorse in qualche contesto, si fanno delle scelte
che poi possono essere confutate o viste in maniera diversa da
qualcun altro.
Questo non è successo, almeno nel dibattito in maniera marcata,
quindi ci conforta, nel senso che le scelte fatte sono, tutto
sommato, al netto di un voto che potrà anche essere contrario o di
astensione, apprezzate e apprezzabili da tutti.
Ne approfitto per ringraziare le strutture, trasversalmente, di
tutti gli Assessorati e dell'Assessorato al bilancio e finanze che
ha coordinato anche l'allestimento di questi due disegni di legge:
non è mai facile e non è mai scontato.
Le incombenze amministrative sono sempre molto pesanti e il
lavoro che viene svolto all'interno degli uffici è qualcosa che,
molte volte, non si apprezza fino in fondo, ma vi assicuro che la
passione che viene messa anche nel cercare di trovare delle
soluzioni e dei percorsi che possano agevolare il lavoro
decisionale e di indirizzo delle risorse, è sempre molta apprezzata
e deve esserlo da parte di tutti noi che amministriamo la cosa
pubblica.
Con questo, credo che possiamo svoltare e passare all'analisi
delle osservazioni e degli ordini del giorno che sono stati
presentati e che toccano, a vario titolo, alcuni argomenti
specifici di cui abbiamo già sentito parlare e sui quali andremo
volentieri a rispondere.
