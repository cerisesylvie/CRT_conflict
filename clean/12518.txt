Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3434 del 20 maggio 1992 - Resoconto
OGGETTO N. 3434/IX Disegno di legge:"Modificazioni e
integrazioni alla legge regionale 10 giugno 1983, n. 56,
concernente misure urgenti per la tutela dei beni
culturali".
Presidente
La parola alla Consigliera relatrice
Cristina Monami.
Monami (PCI-PDS)
Il presente disegno di legge si rende
necessario in quanto occorre apportare alcune modificazioni ed
integrazioni alla precedente legge regionale 10 giugno 1983 n. 56,
per meglio definire le competenze tra i vari organi della Regione
in materia di beni culturali ed ambientali.
Nell'articolo 1 si individua, nella persona dell'Assessore del
Turismo, Sport e Beni culturali il sostituto del Ministro per tutti
quegli atti previsti dalla legge dello Stato in materia di beni
culturali, le cui funzioni amministrative siano state trasferite
alla Regione Valle d'Aosta.
Si è provveduto altresì, in questa legge, a meglio definire le
caratteristiche professionali dei componenti la Commissione
regionale per i Beni culturali ed ambientali, ad istituire
all'interno della stessa Commissione un Comitato tecnico consultivo
e ad individuare con maggiore precisione gli ambiti di competenza
della stessa.
Président
La parole au Conseiller Rollandin.
Rollandin (UV)
Cette modification va dans le sens
de donner une interprétation de ce qu'on a toujours conçu comme
méthode de travail dans un certain secteur.
Je crois que les indications qui ont été données, nous ont
permis d'apprécier le sens de cette loi et par conséquence je crois
qu'il n'y a pas beaucoup à ajouter. C'est-à-dire qu'il est tout à
fait normal que l'Assessorat compétent ait la possibilité de suivre
certaines démarches.
Il y avait là la 56 qui donnait une interprétation plutôt
douteuse. Par conséquent il est nécessaire d'éclaircir cet
argument. On veut faire une loi à fin que n'y ait plus de doutes
sur les compétences et, par conséquent, sur les démarches à suivre
de la part soit des Communes soit des privés.
Presidente
La parola al Consigliere Riccarand.
Riccarand (VA)
Per annunciare un emendamento relativo
all'articolo 2 del disegno di legge che disciplina la composizione
della Commissione regionale per i Beni culturali ed
ambientali.
Al punto 7 del primo comma numero 2 si prevede, infatti, che
siano compresi in questa Commissione due esperti in beni culturali
designati dalle associazioni culturali previste dalla legge
regionale 79/1981.
Così come formulato, questo punto non comprende tra le
associazioni che possono concorrere insieme ad altre a determinare
questi due esperti, due associazioni valdostane che si occupano
specificatamente dei problemi della tutela dei beni culturali. Mi
riferisco all'Associazione valdostana di archeologia e alla sezione
valdostana di Italia nostra.
Credo, quindi, che sarebbe sbagliato prevedere e non prendere in
considerazione fra le associazioni culturali che possono concorrere
alla designazione di questi due esperti queste due che, pur essendo
nate in tempi abbastanza recenti, credo svolgano un'azione attenta
e importante rispetto alla tutela e alla valorizzazione dei beni
culturali, presenti nella nostra Regione.
Quindi, presento un emendamento perché in fondo al punto 7
dell'articolo 2 si aggiunga: "nonché dalla Associazione valdostana
di archeologia e dalla sezione valdostana di Italia Nostra".
Presidente
Leggo l'emendamento presentato dal
Consigliere Riccarand:
Emendamento All'articolo 2 primo comma, punto 7 aggiungere:
"nonché dalla Associazione valdostana di Archeologia e dalla
sezione valdostana di Italia Nostra".
Chiudiamo la discussione generale.
Do la parola all'Assessore al Turismo, Sport e Beni culturale,
Pascale.
Pascale (PSI)
Il Consigliere Rollandin non mi ha fatto
delle domande ed ha precisato che il senso di questa legge era
abbastanza chiaro, cioè definire le competenze tra il Presidente
della Giunta, nelle sue funzioni di Prefetto, e l'Assessore al
Turismo e la Giunta regionale. Mi sembra, quindi, che sotto questo
aspetto non ci sia molto da aggiungere.
Volevo invece precisare in merito all'emendamento presentato dal
Consigliere Riccarand che il principio che si è adottato
all'articolo n. 2 è quello di individuare le Associazioni culturali
solo tra quelle ammesse alle provvidenze previste dalla legge
regionale 79/81 anche per non moltiplicare il numero delle
designazioni in un organo i cui componenti sono già numerosi.
Accogliere la proposta di emendamento, presentata da Riccarand,
comporterebbe una deroga a tale principio che potrebbe poi essere
invocata anche da altre associazioni che non rientrano nella
legge.
Ecco perché non se ne può tenere conto. Nulla vieta, però,
poiché l'articolo demanda la designazione dei candidati a tali
associazioni, che queste designino un candidato che appartiene
all'Associazione Valdostana di archeologia o a un esponente di
Italia Nostra. Io credo che questo sia consentito.
Nella sostanza non si preclude l'ingresso nella Commissione
regionale ad un esponente di Italia Nostra. Si doveva individuare
un criterio e ci è sembrato giusto riferirsi ad una legge regionale
relativa alle associazioni culturali.
Non è, quindi, per cattiva volontà che non si può accogliere
questo emendamento, ma è proprio che la deroga in sé potrebbe
comportare, poi, la richiesta da parte di altre associazioni che
non sono inserite in questa legge.
Presidente
Ricordo che stiamo discutendo il disegno di
legge n. 388. Si passa all'esame dell'articolato.
Articolo 1 1. L'articolo 1 della legge regionale 10 giugno
1983, n. 56, concernente misure urgenti per la tutela dei beni
culturali, è sostituito dal seguente:
"Articolo 1
1. In tutti gli atti previsti dalle leggi dello Stato in materia
di antichità, belle arti e paesaggio, le cui funzioni
amministrative sono state trasferite alla Regione Valle d'Aosta ai
sensi dell'articolo 38 della legge 16 maggio 1978, n. 196,
concernente norme di attuazione dello Statuto speciale della Valle
d'Aosta, il Ministro per i Beni culturali ed ambientali è
sostituito dall'Assessore al Turismo, Sport e Beni culturali, salvo
che per i provvedimenti di cui al comma due.
2. I provvedimenti di vincolo, di notifica, di demolizione, di
conversione delle demolizioni in indennità o sanzione, di riduzione
o aumento dell'entità delle sanzioni, sono emessi dal Presidente
della Giunta, previa deliberazione della Giunta regionale su
proposta dell'Assessore al Turismo, Sport e Beni culturali.
3. Per gli atti per cui le leggi prevedono il parere del
Consiglio nazionale per i Beni culturali o della Commissione
provinciale di cui all'articolo 2 della legge 29 giugno 1939, n.
1497, concernente la protezione delle bellezze naturali,
l'Assessore al Turismo, Sport e Beni culturali e ambientali di cui
agli articolo 2 e 4."
Presidente
Pongo in votazione l'articolo 1:
Esito della votazione:
Presenti, votanti e favorevoli: 33
Il Consiglio approva.
Presidente
Passiamo all'articolo 2. C'è un emendamento
del Consigliere Riccarand. Parola al Consigliere Riccarand.
Riccarand (VA)
Io vorrei insistere su questo
emendamento, perché così com'è formulato il punto 7 non va
assolutamente bene e cerco di spiegarne le ragioni.
Queste associazioni, di cui alla legge n. 79/81, sono
dieci/undici,adesso non mi ricordo esattamente, e si occupano di
attività culturali in senso lato: di teatro, di musica, di
letteratura eccetera, ma non hanno una competenza e una attenzione
specifica rispetto ai temi di cui la Commissione regionale per i
Beni culturali e ambientali.
Per nominare i due esperti le commissioni dovranno consultarsi
fra di loro, ma in comune hanno solo il finanziamento previsto da
questa legge e questo non crea di per sé un collegamento. Quindi,
le associazioni, non so attraverso quali complessi meccanismi,
dovranno consultarsi e redigere una lettera indicando i due
nominativi.
Non vedo quale difficoltà ci sia al fatto che partecipino alle
consultazioni anche due Associazioni che non usufruiscono dei
finanziamenti di questa legge regionale, perché sono nate dopo,
perché agiscono in un campo che non rientra tra i finanziamenti di
questa legge, ma che, comunque, si occupano in modo specifico
proprio dei temi per cui viene costituita questa Commissione, cioè
si occupano di archeologia, si occupano di tutela dei beni
culturali e ambientali, temi che fanno parte del loro campo di
pertinenza specifico.
Non riesco a capire per quale motivo non si voglia comprenderle.
Non mi sembra che valga come giustificazione dire che, così
facendo, si crea un precedente, perché non c'è nessun male ad
includere nella legge anche queste associazioni. Un domani nasce
una nuova associazione che si occupa di beni culturali in modo
diffuso sul territorio: non c'è alcun problema poi ad includere
anche quella, anzi io credo sia positivo valorizzare il fatto che
ci sono delle associazioni che si costituiscono in modo spontaneo,
recepiscono diciamo così, delle esigenze e le fanno presenti.
L'Associazione valdostana di archeologia in questi ultimi due
anni ha svolto un'azione talvolta anche un po' provocatoria se
vogliamo, ma sicuramente di stimolo positivo rispetto ad una
attenzione maggiore sui monumenti, sui beni culturali, sulle mura
romane. Il fatto di escluderla dalla concertazione per nominare i
due esperti, a mio avviso, non è positivo da parte della pubblica
Amministrazione.
Nel momento in cui costituiamo questa Commissione, diamo la
possibilità anche a loro di esprimere un parere, così come a tutte
le altre associazioni, tra le quali ve ne sono alcune che hanno
molta poca pertinenza con la Commissione che vogliamo
istituire.
Io insisto perché questo emendamento venga accolto, in quanto
non crea nessun problema di attuazione: è sufficiente tenere
presente anche queste due associazioni per la designazione degli
esperti.
Presidente
La parola all'Assessore al Turismo, Sport e
Beni culturali, Pascale.
Pascale (PSI)
Volevo precisare che anch'io avevo avuto
la richiesta da parte della Associazione Italia Nostra e avevo
chiesto un parere informale all'Ufficio legislativo, che mi ha
fatto presente che o si adotta un criterio oggettivo e questo deve
essere mantenuto o altrimenti si dovranno poi scegliere le
associazioni.
Quindi ripeto, non è per cattiva volontà o per voler escludere
l'Associazione valdostana di archeologia o Italia Nostra, ma si è
adottato questo criterio che tra l'altro è previsto da una legge
regionale.
Nulla vieta che le associazioni culturali, a maggior ragione se
in gran parte si interessano esclusivamente di teatro o di altri
settori, possano poi designare un rappresentante di Italia Nostra o
dell'Associazione valdostana di archeologia, perché la designazione
è autonoma. È l'Amministrazione regionale che interferisce in
questo; quindi, sull'emendamento ci asteniamo.
Presidente
Possiamo votare l'emendamento Riccarand.
Emendamento All'articolo 2 primo comma, punto 7 aggiungere:
"nonché dalla Associazione valdostana di archeologia e dalla
sezione valdostana di Italia Nostra.
Esito della votazione:
Presenti: 32
Votanti: 3
Favorevoli: 2
Contrari: 1
Astenuti: 29 (Agnesod, Aloisi, Andrione, Bajocco, Beneforti,
Chenuil, Chiofalo, Cout, Faval, Lanièce, Lavoyer, Limonet, Louvin,
Mafrica, Maquignaz, Marcoz, Milanesio, Monami, Mostacchi, Pascale,
Perrin, Ricco, Rollandin, Rusci, Stévenin, Trione, Vallet Viérin,
Voyat).
Il Consiglio non approva.
Presidente
Do lettura dell'articolo 2 e lo pongo in
votazione:
Articolo 2 1. L'articolo 2 della legge regionale 10 giugno
1983, n. 56, è sostituito dal seguente:
"Articolo n. 2
1. E' istituita la Commissione regionale per i Beni culturali ed
ambientali, così composta:
a) dal Sovraintendente per i Beni culturali ed ambientali o suo
delegato, con funzione di Presidente;
b) dal Dirigente dei Servizi culturali dell'Assessorato della
Pubblica Istruzione o suo delegato;
c) da dodici membri di cui:
1) uno o più archeologi, scelti fra esperti che operano in
istituzioni pubblicamente riconosciute, italiane o estere;
2) da uno o più architetti, scelti fra esperti in beni
architettonico-monumentali, che operano in istituzioni
pubblicamente riconosciute italiane o estere;
3) da uno o più esperti nel campo dei beni paesistico-ambientali
che operano in istituzioni pubblicamente riconosciute, italiane o
estere;
4) da uno o più esperti in storia dell'arte, scelti fra esperti
che operano in istituzioni pubblicamente riconosciute, italiane o
estere;
5) da uno o più esperti in tecniche di catalogazione scelti fra
esperti che operano in istituti pubblicamente riconosciuti,
italiani o esteri;
6) da uno o più esperti in museologia, scelti fra esperti che
operano in istituzioni pubblicamente riconosciute, italiane o
estere;
7) da due esperti in beni culturali designati dalle associazioni
culturali ammesse alle provvidenze previste dalla legge regionale 9
dicembre 1981, n. 79 e successive modificazioni, concernente
contributi alle associazioni culturali valdostane.
2. La Commissione è costituita con decreto del Presidente della
Giunta regionale ed è rinnovata all'inizio di ogni legislatura. I
poteri della Commissione sono, comunque, prorogati fino al suo
rinnovo.
3. La Commissione nomina fra i suoi membri un Comitato
tecnico-scientifico così composto:
a) dal Sovraintendente per i Beni culturali e ambientali o suo
delegato con funzione di coordinatore;
b) da un archeologo;
c) da un architetto esperto in beni
architettonico-monumentali;
c) da uno storico dell'arte;
e) da un esperto in beni paesistico-ambientali."
Esito della votazione:
Presenti, votanti e favorevoli: 32.
Il Consiglio approva.
Passiamo alla votazione dell'articolo 3
Articolo 3 1. L'articolo 3 della legge regionale 10 giugno
1983, n. 56, è sostituito dal seguente:
"Articolo n. 3
1. La Commissione regionale per i Beni culturali ed ambientali
esprime pareri su argomenti riguardanti la tutela, lo studio, la
ricerca e la conservazione dei beni archeologici, dei beni
architettonici, dei beni storico-artistici e delle bellezze
naturali e paesistiche.
2. Sono obbligatoriamente sottoposti alla Commissione le
proposte di vincolo, le proposte di notifica, le proposte di
demolizione, le istanze di conversione delle demolizioni in
indennità o sanzioni, le istanze di riduzione o aumento dell'entità
delle sanzioni e gli indirizzi programmatici. Il Sovrintendente ha,
inoltre, facoltà di richiedere pareri in merito a progetti di opere
di grande impatto paesistico.
3. La Commissione è convocata dal Sovrintendente per i Beni
culturali ed ambientali su sua iniziativa o su richiesta della
Giunta regionale.
4. Il Comitato tecnico-scientifico, su richiesta della
Commissione, esprime pareri tecnici in ordine a proposte e progetti
di ricerca, restauro e conservazione dei beni culturali, con
particolare riferimento alle problematiche metodologiche e
conservative.
5. Ai membri della Commissione per i Beni culturali ed
ambientali, non dipendenti dall'Amministrazione regionale, compete
una indennità di presenza per ogni giornata di seduta della
Commissione o del Comitato pari alla diaria giornaliera dei
consiglieri regionali ed un rimborso delle spese di viaggio. Nel
caso in cui il viaggio avvenga con mezzo motorizzato privato, il
rimborso viene calcolato in base alla normativa vigente in materia
per i dipendenti regionali. Sono autorizzati, alle condizioni
previste per i dipendenti regionali, rimborsi delle spese sostenute
dai componenti della Commissione per l'effettuazione di
sopralluoghi e visite di studio, in Italia o all'estero,
riguardanti l'espletamento dei compiti della Commissione e del
Comitato."
Esito della votazione:
Presenti, votanti e favorevoli: 32.
Il Consiglio approva.
Presidente
Passiamo alla lettura e alla votazione
dell'articolo 4.
Articolo 4 1. Il terzo comma dell'articolo 8 della legge
regionale 10 giugno 1983, n. 56, è sostituito dal seguente:
"Nella parte di territorio del Comune di Aosta indicata
nell'allegata planimetria, ogni opera interessante il sottosuolo o
gli edifici evidenziati nella medesima, è autorizzata
dall'Assessore al Turismo, Sport e Beni culturali, ai sensi
dell'articolo 1."
Esito della votazione:
Presenti, votanti e favorevoli: 33.
Il Consiglio approva.
Presidente
Possiamo passare alla lettura e votazione
dell'articolo 5
Articolo 5 1. Il maggior onere derivante dall'applicazione
dell'articolo 3 della presente legge, valutato in annue lire 10
milioni, grava sul cap. 66080 del bilancio di previsione per l'anno
finanziario 1992 e sui corrispondenti capitoli dei futuri
bilanci.
2. Alla copertura dell'onere, di cui al comma uno, si provvede
mediante accertamento di pari costante maggiore entrata sul cap.
400 del bilancio per l'anno 1992 e pluriennale 1992/1994.
3. A decorrere dal 1993 ad una eventuale rideterminazione degli
oneri in base alle effettive necessità, si provvede con la legge di
bilancio ai sensi dell'articolo 15 della legge regionale 27
dicembre 1989, n. 90 recante norme in materia di bilancio e
contabilità generale della Regione Autonoma Valle d'Aosta.
Esito della votazione:
Presenti, votanti e favorevoli: 33
Il Consiglio approva.
Presidente
Passo alla lettura e alla votazione
dell'articolo 6:
Articolo 6 1. Al bilancio di previsione della Regione per
l'anno finanziario 1992 sono apportate le seguenti variazioni in
termini sia di competenza sia di cassa:
a) parte entrata:
in aumento
cap. 400 "Diritto regionale sull'esenzione fiscale di alcuni
generi contingentati"
lire 10.000.000
b) parte spesa:
in aumento
cap. 66080, la cui denominazione viene così modificata: "Spese
per il funzionamento della Commissione per i Beni culturali, del
relativo Comitato tecnico-scientifico, nonché per il rimborso degli
oneri sostenuti dagli Ispettori onorari.
Legge regionale 10 giugno 1983, n. 56
Legge regionale , n.
Lire 10.000.000
Esito della votazione:
Presenti, votanti e favorevoli: 33.
Il Consiglio approva.
Presidente
Do lettura e metto in votazione l'articolo
7:
Articolo 7 1. La presente legge è dichiarata urgente ai sensi
del comma 3 dell'articolo 31 dello Statuto speciale ed entrerà in
vigore il giorno successivo a quello della sua pubblicazione nel
Bollettino ufficiale della Regione.
Esito della votazione:
Presenti, votanti e favorevoli: 33.
Il Consiglio approva.
Presidente
Metto in votazione la legge nel suo
complesso.
Esito della votazione:
Presenti, votanti e favorevoli 33.
Il Consiglio approva all'unanimità.
