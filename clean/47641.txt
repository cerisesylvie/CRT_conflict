Classificazione
ASSISTENZA SANITARIA E OSPEDALIERA
Servizio di emergenza sanitaria (118)



Oggetto del Consiglio n. 3847 del 24 luglio 2024 - Resoconto
OGGETTO N. 3847/XVI - Interpellanza: "Ragioni del
mantenimento del Numero Unico di Emergenza Europea 112 e,
contemporaneamente, della Centrale Unica di Soccorso".
Bertin (Presidente) -
Punto n. 25. Consigliera Erika
Guichardaz ne ha facoltà.
Guichardaz E. (PCP) -
Un servizio del TG del 16 maggio
scorso aveva per titolo: "Un Vigile del fuoco nella Centrale Unica
di Soccorso" e in particolare all'interno del servizio si diceva
che il comitato di pilotaggio aveva preso la decisione d'integrare
la CUS con un rappresentante dei Vigili del fuoco e che, a partire
dal primo luglio, un rappresentante dei Vigili del fuoco potrebbe
essere fisicamente presente all'interno della Centrale Unica.
Considerato anche l'accordo dei servizi pubblici essenziali per
il Corpo regionale dei Vigili del fuoco, sottoscritto con
l'Amministrazione e le organizzazioni sindacali nel 2007,
considerate le leggi regionali del 2008 e del 2009 relative
all'organizzazione della CUS e relative alle nuove disposizioni per
l'organizzazione dei servizi antincendio della Regione, considerato
il regolamento interno del Corpo valdostano dei Vigili del fuoco,
rispetto all'organizzazione del servizio di soccorso pubblico,
vista la delibera 575/2016, che concerneva invece l'approvazione
del protocollo d'intesa tra il Ministero dell'interno, la Regione
Autonoma Valle d'Aosta e la Regione Piemonte per l'attuazione del
Numero Unico di Emergenza, il NUE 112, richiamate le varie note
inviate da Conapo, e in particolare l'ultima nota, quella del 27
giugno del 2024, che credo faccia molta chiarezza rispetto a un
tema: forse pochi conoscono la storia e anche le modalità con cui
negli anni 2000 è nata, credo con lungimiranza, la CUS, che poi con
l'arrivo del NUE è stata in qualche modo superata, perché sotto
quel punto di vista a un certo punto anche la normativa europea ha
introdotto quello che, come dicevo, con lungimiranza era stato
introdotto negli anni 2000 dalla nostra Regione.
Come dicevo all'interno di quel servizio si parlava di una
decisione del Comitato di pilotaggio, quindi ho chiesto i verbali e
sicuramente è stata affrontata la questione, ma non mi sembrava si
fosse presa una vera e propria decisione.
Ricordo poi anche che con delibera del 29 marzo - una cosa di
cui abbiamo già parlato, ma di cui non conosciamo l'evoluzione - si
parlava dell'esternalizzazione dei servizi antincendio aeroportuali
che doveva avvenire dal primo luglio 2024; ricordata poi
l'importanza dei servizi di soccorso pubblico e di protezione
civile, per cui sicuramente per noi bisognerebbe evitare ogni sorta
di esternalizzazione, alla luce un po' di tutte queste premesse,
vogliamo chiedere al Presidente lo stato dell'arte
sull'esternalizzazione del servizio anti-incendio che era prevista
per il primo luglio, le ragioni che portano al mantenimento del NUE
112 e della CUS contemporaneamente, se vi sono delle riflessioni in
tal senso e l'esito degli approfondimenti fatti per ritenere
indispensabile la presenza fisica dei Vigili del fuoco alla CUS, in
particolare l'utilità per il soccorso di avere una presenza degli
operatori dei Vigili del fuoco in caserma e in CUS.
Presidente -
Per la risposta, il Presidente della
Regione.
Testolin (UV) -
In premessa mi porto avanti con la
collega: se magari non saranno sviluppate appieno le risposte è
perché anche la Protezione civile, che in questo periodo è deputata
a dare un'imbastitura a queste risposte, ha avuto qualche impegno
un poco più urgente, quindi mi scuso in anticipo se magari la
risposta non sarà molto esaustiva o completamente esaustiva.
Per quanto riguarda le singole domande, rispetto alla prima,
sentita la società AVDA, informo che è in fase di chiusura il bando
di pre-informazione che verrà a giorni caricato sulla piattaforma
di producement di Inva per l'affido dei servizi; successivamente
all'esito della stessa, seguiranno gli step successivi per
l'esternalizzazione.
Per quanto riguarda la seconda domanda, cioè le ragioni che
portano al mantenimento di NUE e CUS e se contemporaneamente vi
sono riflessioni per rivedere tale assetto: al momento, molto
sinteticamente, non vi sono riflessioni in merito. NUE 112 e CUS
sono due entità ben distinte, la prima è una centrale di primo
livello, cosiddetta PSAP1 e la seconda è una centrale di secondo
livello, cosiddetta PSAP2.
PSAP significa appunto pubblico di ascolto emergenza, senza
entrare troppo nel dettaglio della genesi normativa che ha portato
all'istituzione del Numero Unico Europeo di Emergenza 112, a come è
attualmente sviluppato, richiamo solamente la norma iniziale che ha
dato il via a tutto, che è la Direttiva n. 22/2022 del Parlamento
Europeo, relativa al servizio universale e ai diritti degli utenti
in materia di reti e servizi di comunicazione elettronica. Il suo
articolo 26 detta le disposizioni concernenti il Numero di
Emergenza Unico Europeo 112, cui gli Stati membri devono
conformarsi.
In sostanza, qualsiasi cittadino sul territorio europeo che
componga il 112 viene messo prontamente in contatto sia con le
forze dell'ordine, per situazioni di loro competenza, sia con il
118 per questioni di tipo sanitario, sia con il 115 per il soccorso
tecnico urgente.
La CUS, che ricordo istituita ai sensi della legge regionale
7/2008, è la centrale di secondo livello, o meglio, è la centrale
che mette insieme tutte le centrali di secondo livello che
gestiscono le emergenze sul territorio regionale.
Nelle altre regioni le singole centrali o sale operative sono
tendenzialmente da sole, salvo alcune situazioni dove i due enti
coesistono.
L'atout che deriva dalla nostra normativa è proprio di mettere
tutti assieme, garantendo un coordinamento che, in termini
generali, è dato dalla Protezione civile, volto a migliorare
l'efficacia e l'efficienza dell'intervento.
Questa modalità organizzativa ci è fortemente invidiata da tutte
le altre Regioni ma si può ben capire che, per realtà più grandi
rispetto alla Valle d'Aosta, diventa complesso riuscire a mettere
tutte insieme queste centrali, anche solo per il fatto che numeri
di chiamate, e conseguentemente gli operatori, sono molto più
numerosi rispetto ai nostri.
Impostazioni diverse che prevedono, di fatto, la fusione di NUE,
112 e CUS sono pertanto improponibili e
contra legem
,
richiamando la direttiva comunitaria.
L'esperienza ormai quasi ventennale del sistema dimostra la sua
bontà che è di certo ben superiore all'apparente inefficacia del
sistema data dai seppur minimi tempi di passaggio che vi sono tra
il primo e il secondo livello di gestione.
Tutto tempo riguadagnato con il coordinamento delle forze in
risposta alle necessità del cittadino che chiama.
Per quanto riguarda il terzo quesito, cioè l'esito degli
approfondimenti fatti sul ritenere indispensabile la presenza
fisica dei Vigili del fuoco alla CUS, ed in particolare l'utilità
per il soccorso di avere una presenza degli operatori dei Vigili
del fuoco in Caserma in CUS: preciso subito che i Vigili del fuoco
sono, fin dalla loro istituzione, componenti della Centrale Unica
di Soccorso, non sono però presenti fisicamente nella Centrale,
assieme a tutti gli altri enti, che, ricordo, sono il 118, il Corpo
forestale della Valle d'Aosta, la Protezione civile e il Soccorso
alpino valdostano; ciò è correlato in parte alle carenze di
organico e in parte alla necessità di mantenere, nell'ambito della
catena di comando di gestione di un intervento di soccorso tecnico
urgente, un collegamento che si potrebbe definire quasi diretto con
le squadre operative in turno e pronte a partire sotto le
indicazioni del capoturno.
La presenza dei Vigili del fuoco in CUS non significherebbe
l'eliminazione della sala operativa, che attiva direttamente
l'intervento delle squadre in caserma, ma è chiaro - a fronte di un
incremento del personale complessivamente coinvolto da parte dei
Vigili del fuoco e del responsabile della Protezione civile - che
la loro presenza fisica in CUS permetterebbe un migliore
coordinamento delle operazioni di soccorso, qualsiasi esse siano, e
questo è l'obiettivo cui si vorrebbe tendere.
All'arrivo dalla chiamata in centrale (che attualmente viene
incanalata dal NUE 112 al 118, qualora vi siano possibili profili
sanitari, o al 115 per il soccorso tecnico urgente)
indipendentemente dalla condivisione informatica della scheda, che
si genera contestualmente alla chiamata, gli altri operatori
percepiscono - se vogliamo così dire - la necessità di doversi
attivare a supporto di quell'attività, di quell'intervento, quindi
da subito iniziano a programmare le necessarie attività di loro
competenza, volte appunto a migliorare la risposta possibile alla
necessità che si presenta.
Questo coinvolgimento diretto oggi non avviene, essendo i Vigili
del fuoco in un'altra sede. Di certo il sistema gestionale attuale
che, ricordo, è in fase di completa ridefinizione, non aiuta nel
modo migliore, anche se la condivisione di schede e anche
l'audioconferenza tra diversi operatori sono già possibili, ma il
confronto diretto è un qualcosa che risulterebbe sicuramente più
efficace.
L'obiettivo finale è sempre quello di dare una risposta di
centrale unitaria ed efficace alle richieste di soccorso, di
intervento, perché è quello che veramente conta, e deve essere il
miglior risultato per l'utente, per chi ha bisogno o per chi
chiama, e non, in primo piano, per chi ha agito.
In questo senso si lavorerà per dare all'utenza e a chi ha
bisogno le risposte più celeri ed efficaci possibili. Questo è
l'obiettivo finale.
Presidente -
Per la replica, Consigliera Erika
Guichardaz.
Guichardaz E. (PCP) -
Implicitamente mi ha risposto
rispetto alla questione dell'avere dei Vigili del fuoco all'interno
della CUS, perché giustamente, come ha rilevato, finché non vi è un
aumento del personale, tutto questo non è possibile, quindi quanto
rilevato in quel servizio potrebbe anche essere in linea di
principio una volontà, ma, come ben sappiamo, non si vede neanche
la luce del concorso, adesso c'è un concorso nazionale, ma noi
facciamo parte di una realtà regionale, quindi, ammesso che di qui
a fine anno ci possa essere un concorso, prima della fine del 2025
difficilmente potranno esservi nuovi Vigili del fuoco all'interno
della Caserma Mortara.
Dalla sua risposta ben si comprende che c'è un accavallamento
fra la questione del Numero Unico e della CUS, perché ricordiamo
che quella funzione di PSAP2 - e quindi quello che è relativo alla
questione del numero di emergenza - è demandata a forze
dell'ordine, Vigili del fuoco e soccorso sanitario, come lei ha ben
espresso, quindi in questo momento ci sono altri operatori che
intervengono all'interno del sistema in una fase successiva, perché
il numero di emergenza giustamente dirotta le chiamate solo a
quegli enti.
Mi sembra un po' strano che nel 2024 ci debba essere per forza
una presenza fisica.
Abbiamo la possibilità d'interloquire fra di noi anche a
distanze molto elevate, sappiamo esserci un'esigenza particolare
proprio all'interno dei Vigili del fuoco per la catena di comando,
che lei un po' ha ricordato, quindi l'importanza del capoturno
all'interno della fase di emergenza e l'importanza della sala
operativa che è all'interno della Caserma; sinceramente continuiamo
a non comprendere perché non si possa invece pensare a una
condivisione diversa che non alla presenza fisica di queste persone
che non fanno altro che aumentare il numero di personale di cui ci
sarebbe l'esigenza.
Credo che in questo senso invece sia importante e sarebbe
importante fare una riflessione rispetto al flusso delle chiamate,
perché risulta abbastanza evidente che ci sono dei passaggi in più
rispetto a quello che avviene al di fuori della regione Valle
d'Aosta, che rende un po' - secondo noi - una procedura
semplificata con una maggiore efficienza rispetto a quello che
purtroppo si vede all'interno di questo meccanismo.
Come diciamo, si è stati lungimiranti a far nascere allora la
CUS, molto probabilmente adesso si potrebbe in qualche modo capire
come queste due realtà possano andare insieme.
Vi è poi una questione che ho appreso dalla nota inviataci da
Conapo: esiste già una CUS perfettamente funzionante all'interno
della Caserma, quindi era una delle ipotesi che si era messa sul
tavolo ai tempi e si diceva: "Se proprio si vogliono dei Vigili del
fuoco - ma questi hanno una gestione della catena di comando
diversa e più complessa rispetto a tutte le altre entità - si
spostino le altre entità all'interno della Caserma dove sappiamo
che manca il personale e dove sappiamo della complessità dei loro
interventi; sotto questo punto di vista credo che chi è vicino a
lei glielo possa confermare.
Sicuramente torneremo sull'argomento.
