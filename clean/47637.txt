Classificazione
CASA DA GIOCO



Oggetto del Consiglio n. 3843 del 24 luglio 2024 - Resoconto
OGGETTO N. 3843/XVI - Interpellanza: "Condivisione con le
Commissioni consiliari competenti delle future scelte strategiche
aziendali della Casino de la Vallée S.p.A.".
Bertin (Presidente) -
Punto n. 21. Per l'illustrazione,
il consigliere Aggravi ne ha facoltà.
Aggravi (RV) -
Parliamo di un'interpellanza che nasce
sostanzialmente dall'audizione che c'è stata in IV Commissione con
i rappresentanti di Finaosta relativamente allo studio -
commissionato, sempre dalla Finaosta, a un primario network di
consulenza aziendale - denominato "Linee guida per il rilancio
della società CAVA S.p.A.".
Nel corso dell'audizione non era stato possibile, o meglio in
quella sede, avere copia dello studio, che poi è arrivata
successivamente e che mi permette oggi di avere una visione un poco
più chiara; sono molto prudente, soprattutto sul fatto che non ho
ancora terminato la lettura, seppur qualche considerazione si possa
anche già fare, almeno di prospettiva e non - come ogni tanto si è
già avuto modo di leggere, anche senza lo studio - già di
definizione, di quelle che, secondo qualcuno, sono le vie da
intraprendere. Bisogna secondo me ponderare un po' di più.
Ma al netto di questo, nello stesso momento, sempre con scadenza
fine agosto, è stato promosso dalla Casino de la Vallée un avviso
di ricerca di società, associazione di professionisti o
professionisti per la selezione del personale.
Nelle premesse dell'avviso si dice che è una ricerca di mercato
per l'identificazione di un partner con il quale collaborare per lo
svolgimento delle attività riportate nell'oggetto
dell'incarico.
L'incarico ha poi una decorrenza, che parte dall'assegnazione e
che sempre nell'avviso ha poi una scadenza al 31 dicembre 2025.
L'avviso dice che vi è la necessità di programmare il nuovo
sviluppo operativo economico, in particolare per inserire e
valorizzare il personale direttivo, e si dice anche che
l'aggiudicatario del servizio fornirà a richiesta la propria
consulenza professionale per la ricerca e selezione del personale
con qualifica di dirigente o di quadro, quindi si sta parlando di
figure direttive.
L'avviso, al netto che prevede tutta una serie di requisiti,
chiede anche di indicare le metodologie da utilizzare per la
ricerca e la selezione del personale, le modalità di definizione
del compenso economico per l'attività svolta, quindi
sostanzialmente è come dire: "Ci si porta avanti"; è vero che oggi
ci sono delle figure direttive che, per ragioni anagrafiche, o per
altre ragioni - basti pensare al pensionamento anche per ragioni
anagrafiche del direttore generale - di fatto mancano.
Nello stesso momento si ha un'ulteriore scadenza di prospettiva,
che è il termine del concordato, con tutta una serie di domande
aperte.
Per questo motivo noi chiediamo al Governo regionale "Quali
siano le motivazioni che hanno portato il management della società
partecipata a promuovere la pubblicazione dell'avviso richiamato in
premessa". Io mi auguro che non ci sia una risposta che ripercorre
le premesse dell'avviso, ma che almeno si capisca quali sono le
valutazioni e del perché si sia promosso quest'avviso adesso che
bisognerebbe anche un po' affrontare il tema relativamente al
futuro di questa società.
"Se alla luce di ciò siano già state definite le strategie e le
scelte aziendali da porre in essere, a seguito della conclusione
della procedura concordataria e, in caso positivo, quali siano",
perché si può anche dare per definite e magari nella risposta ci si
dice che a fronte di questo studio - che magari è già stato
analizzato dal Governo, dalla maggioranza regionale - si è già
deciso che cosa fare, quindi vorremmo capire per conseguenza
diretta tra l'avviso "Se è già stato deciso che cosa fare", "Se a
oggi vi siano state interlocuzioni con il management della società
partecipata per individuare lo scenario futuro della Casa da gioco
al termine della procedura concordataria". Questa la chiamerei una
domanda di controllo, nel senso che - siccome io ogni tanto mi sono
trovato, come altri colleghi, nella situazione in cui si dice:
"Diamo lettura della risposta della società" - mi viene da chiedere
(e quindi la domanda di controllo, che può anche essere abbuonata)
se effettivamente c'è stata un'interlocuzione oppure la società ha
semplicemente scritto la risposta e il rispondente al sottoscritto
ne prende atto, in modo tale da comprendere.
Poi l'ultima domanda: "Se sia intenzione del Governo regionale
condividere con le Commissioni consiliari competenti le future
valutazioni in merito". È una domanda che apre una richiesta che ho
fatto in IV Commissione, appunto di chiedere la possibilità di
audire il Presidente in quanto nel corso dell'audizione che c'è
stata con i referenti di Finaosta, ci era stato detto: "Lo studio è
stato trasmesso alla Presidenza, la Presidenza ha lo studio", poi
la Presidenza l'ha condiviso anche in una fase successiva con non
soltanto i Commissari ma anche con - se ho capito bene - con tutto
il Consiglio, quindi a fronte di questo vogliamo un attimo anche
capire quali potrebbero essere i percorsi fatti per valutare e
analizzare non soltanto le considerazioni fatte nello studio, ma
anche possibili valutazioni future.
Presidente -
Risponde il Presidente della Regione.
Testolin (UV) -
In risposta al primo quesito, la Casino
de la Vallée riferisce che è nella necessità di programmare per
tempo il nuovo sviluppo operativo della società, a seguito della
prossima conclusione della procedura concordataria in atto.
In tale prospettiva considera necessario l'adeguamento
dell'organizzazione per sostenere lo sviluppo di attività e
supportare la continuità aziendale, più nello specifico diciamo che
le iniziative che sono state messe in atto tendono - come
giustamente percepito anche nella presentazione dell'interpellanza
- all'adeguamento soprattutto dell'apparato dirigenziale in modo da
costituire delle aree di presidio più puntuali rispetto a quelle
attualmente esistenti. Gli eventuali nuovi aspetti organizzativi
non potranno prescindere dalla necessità di rafforzare il
management della società con l'acquisizione di competenze idonee
non solo alla migliore gestione dell'esistente ma anche ad
apportare, laddove è necessario, nuove azioni e nuove
conoscenze.
A tal fine il ricorso a professionisti esterni specializzati
nella ricerca e selezione del personale direttivo è coerente con le
previsioni del regolamento assunzioni e può garantire un approccio
professionale trasparente.
Con la società e il professionista aggiudicatario sarà
effettuata una valutazione sugli assetti organizzativi attuali e
sulla loro possibile evoluzione, anche al fine d'identificare i
profili per i quali attivare i bandi di selezione anche alla luce
delle future evoluzioni aziendali, che sono evidentemente in
itinere.
Per quanto riguarda il secondo quesito, ovvero le strategie
aziendali da porre in essere nel breve e medio termine, la Casino
de la Vallée S.p.A. sta predisponendo un piano industriale
post-concordato 2025-2029 finalizzato a valutare le potenzialità di
Casino de la Vallée, le necessità d'investimento e le aree di
possibile sviluppo, costituendo il punto di riferimento per la
predisposizione del budget 2025 della futura gestione; anche qui
evidentemente in sintonia con quelle che potranno essere le
indicazioni future.
Il piano industriale potrà costituire non solo un documento
fondamentale per definire le prospettive della società in uno
scenario di autonomia direzionale e operativa, ma anche un
riferimento utile alla ricerca di possibili nuovi assetti di
governo della società stessa e di collaborazioni con soggetti terzi
investitori.
Per quanto riguarda la terza domanda "di controllo", il Governo
regionale ha chiesto alla società di condividere preventivamente le
informazioni e le iniziative che abbiano un contenuto strategico,
al fine di coordinare l'attività propedeutica alla programmazione
della futura gestione della Casa da gioco e di costruire di
concerto il percorso amministrativo necessario al nuovo assetto
gestionale, anche evidentemente sulla base dello studio che è stato
consegnato e di cui anche il Consigliere ha preso parzialmente
visione in questo momento.
Per quanto riguarda invece il quarto quesito, l'ultima domanda,
è stato trasmesso, come si diceva, alla IV Commissione consiliare
lo studio che Finaosta, su richiesta del Governo regionale, ha
predisposto (con l'assistenza professionale di Ernst & Young e
con gli approfondimenti legali dello studio legale Grimaldi)
relativamente alle linee guida per il rilancio della Casa da gioco
al termine del concordato, proprio al fine di avviare il confronto
in merito alle determinazioni da assumere per il futuro, e mi
sembra sia già in fase di programmazione un incontro dove
sicuramente sarò presente e dove ho intenzione anche di coinvolgere
all'interno dello stesso chi ha redatto lo studio, in modo da dare
anche delle delucidazioni più puntuali e tecnicamente supportare
anche le eventuali richieste da parte dei Consiglieri, in modo da
avere un quadro il più attendibile, chiaro possibile che permetta
poi a chi di dovere di assumere le decisioni conseguenti.
Presidente -
Per la replica, consigliere Aggravi ne ha
facoltà.
Aggravi (RV) -
Mi consenta una premessa che non riguarda
soltanto la Casino de la Vallée ma anche altre partecipate: anche
quello che ho sentito nel corso del Consiglio sino adesso è molto
interessante perché c'è un'evoluzione della prospettiva nella
gestione dei rapporti con le società partecipate che sto notando
soprattutto in quest'ultimo frangente, ovvero quasi una sorta di
approccio molto rispettoso dell'autonomia gestionale delle
società.
Io sono molto contento di questo perché è un approccio che io ho
cercato di difendere in ogni modo quando avevo la responsabilità e
l'onere della gestione dei rapporti con le partecipate e chi mi
accusava di essere troppo rispettoso dell'autonomia gestionale
delle singole società partecipate in una gran parte oggi mi siede
dall'altra parte, però alla fine siamo sempre noi e quindi un po'
la storia si ripete, ma lo dico davvero perché sto percependo
questo clima che, ripeto, è molto positivo da un certo punto di
vista e soprattutto può anche poggiare le scelte future, e
giustamente, l'ha detto il Presidente, le scelte poi devono essere
prese da chi ha principalmente la responsabilità; questo è
corretto, però è anche bene ed è utile che ci siano non soltanto
gli studi ma anche il parere e tutto l'insieme utile per prendere
delle decisioni.
Mi vorrei soffermare in questa replica soprattutto sul discorso
del parere, quindi ben venga l'organizzazione dell'incontro in modo
tale da poter non soltanto fare delle valutazioni, ma anche
comprendere delle analisi e delle considerazioni fatte all'interno,
partendo da un principio che, secondo me, è fondamentale e pone
quasi il parere legale in precedenza rispetto allo studio, perché -
soprattutto nell'ambito poi della gestione delle attività del
gioco, o comunque di quelle attività un po' particolari - è
importante capire che cosa si possa fare prima di decidere come
farlo, perché io posso anche fare tutte delle valutazioni che ci
stanno e che sono sostenibili, ma se poi non possono essere svolte,
perché, lo sappiamo, la gestione del gioco d'azzardo passa da una
deroga all'applicazione del Codice penale: noi possiamo dire
qualsiasi cosa, possiamo parlare di privatizzazioni, possiamo
immaginare qualsiasi scenario, ma siamo in Italia, siamo
nell'Unione Europea e abbiamo dei regolamenti che vanno rispettati
e banalmente (e dico "banalmente" fino a un certo punto) se lo
scenario diventasse quello di una gestione di natura privatistica,
lo stesso fatto di comprendere chi è il soggetto concedente
rispetto a un'eventuale concessione non è un passaggio da poco,
perché è la Regione o è la società partecipata che oggi gestisce ed
è responsabile dell'applicazione del disciplinare?
Non è un passaggio assolutamente banale, è un passaggio che ha
degli effetti e che comporta tutta una serie d'incombenze non di
poco conto e che hanno anche delle ricadute non soltanto sulla
singola società partecipata, ma, in realtà, nella gestione
complessiva di quella che oggi è l'attività svolta dalla Casa da
gioco.
Dico questo perché proprio come metodo - magari anche un po'
tornando a quello che facevo prima di dedicarmi più a tempo pieno
alla politica - sono partito dal parere legale e poi ho guardato lo
studio, perché, se non so quello che posso fare, o non ne ho
un'idea complessiva, è inutile anche solo andare a sondare e ad
analizzare delle possibilità, perché potremo anche immaginare di
essere nelle Isole Cocos o a Santa Lucia ma non lo siamo e quindi
certe cose non le possiamo fare.
Quindi ben venga e attendiamo l'organizzazione di questo momento
e saremo sicuramente pronti con domande per comprendere al meglio
certi passaggi che sono stati rappresentati e, perché no, magari
delle ulteriori valutazioni che gli stessi estensori dello studio
del parere in qualche modo suggeriscono.
Presidente -
A questo punto, sospendiamo brevemente il
Consiglio per arieggiare i locali. Il Consiglio è sospeso.
La seduta è sospesa dalle ore 11:18 alle ore 11:56.
