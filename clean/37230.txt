Classificazione
CASA DA GIOCO



Oggetto del Consiglio n. 1062 del 11 marzo 2015 - Resoconto
OGGETTO N. 1062/XIV - Interpellanza: "Individuazione di
criteri per la concessione, da parte della società Casino de la
Vallée, di "fidi" ai giocatori".
Presidente
- La parola al Consigliere Ferrero.
Ferrero (M5S)
- Grazie Presidente.
Questa è una delle tante domande che, secondo me, poteva essere
semplicemente risolta con una risposta ad una richiesta di accesso
agli atti ai sensi dell'articolo 116 del Regolamento del Consiglio,
ma dato che ormai abbiamo capito che, salvo rari casi, il Casinò de
la Vallée S.p.A. è una specie di ufficio decentrato della CIA o
dell'FBI, è logico che dobbiamo chiedere conto qui, in Consiglio,
di alcune cose. E d'altro canto questa è anche una cosa positiva,
perché la partecipata Casino de la Vallée S.p.A. di fatto è, a
livello di fatturato, quasi la seconda azienda partecipata
valdostana e quindi i valdostani, che sono i veri proprietari del
Casinò, devono sapere cosa succede lì dentro, devono riuscire a
capire anche certi meccanismi.
In questa interpellanza parliamo di una questione molto
delicata: di come, di quando e di quanto vengono concessi i fidi ai
giocatori all'interno della società. Perché molto delicata? È molto
delicata perché questa questione era già stata trattata anche dalla
Magistratura in anni precedenti perché legata a questioni di
riciclaggio, ma anche perché dal punto di vista poi della
concessione dei fidi si capiscono tutta una serie di meccanismi. Vi
faccio rilevare - magari è sfuggito a tanti - che sul settimanale
online
"Cronaca Campione d'Italia" c'è un interessante
articolo che parla di
"Scandalo al Casinò, cinque gli indagati
per i soldi sporchi. Campione d'Italia, atti d'indagine secretati.
Nel mirino anche Venezia, Saint-Vincent e un procacciatore di
clienti per i tavoli verdi."
...di questo non si è saputo nulla!
Questa è molto recente, perché risale a circa un mese fa, e
nell'articolo si dice (cito testualmente):
"È emerso anche che i
finanzieri sarebbero al lavoro da mesi, forse addirittura dalla
scorsa primavera, e che il blitz a Campione rappresenti in qualche
modo una sorta di approdo finale, dopo analoghi accessi ai Casinò
di Venezia e Saint-Vincent, dove - per dirla con una nota diffusa
nei giorni scorsi sempre dalla finanza - sarebbe stato già
accertato il riciclaggio di ingenti proventi di narcotraffico
stimati in circa 4 milioni di euro"
. Ecco perché la mia
attenzione è caduta anche su questa questione.
Perché è importante sapere come funziona la questione dei fidi?
È importante perché in alcuni Casinò...non nel nostro, eh, preciso
subito, non nel nostro...quando bisogna tirare un po' su i numeri,
che cosa si fa? Si aumenta il fido che tu dai ai giocatori, a
quelli che giocano forte, e quindi magari uno può sconfinare di 200
mila o 300 mila euro e tu lo fai arrivare a 500-600 mila. Di
conseguenza cosa succede? Che è vero che c'è un aumento nelle
giocate, ma alla fine cosa succede? Che aumentano i crediti
inesigibili della Casa da gioco, perché bisogna ricordare che i
debiti che i giocatori hanno nei confronti della Casa da gioco sono
a tutti gli effetti giuridicamente crediti inesigibili, quindi io
posso avere un milione, 10 milioni, 100 milioni, ma quelli sono
crediti inesigibili, cioè neanche se ci metto un avvocato
legalmente posso venire di nuovo in possesso dei soldi che il
giocatore ha perso!
Altra questione delicata è: a chi vado a fare questi fidi? In
altri Casinò, non in quello di Saint-Vincent, ad esempio i fidi
erano stati fatti a persone che erano coinvolte con la mafia o
altre organizzazioni di criminalità organizzata, e quindi anche
questa è una cosa, secondo noi, a cui bisogna comunque stare
attenti, perché il rischio è comune a tutte le Case da gioco.
Un'altra cosa molto interessante che sarebbe da capire è: nel
momento in cui un giocatore, che ha un debito verso la Casa da
gioco di 200-300 mila euro o 400 mila euro, gioca e vince, che cosa
succede? In altri Casinò, non in quello di Saint-Vincent, in alcuni
casi, invece di portare in detrazione del debito la vincita, la si
pagava comunque, quindi tu vai a pagare una persona che ha un
debito che non è esigibile nei tuoi confronti. Bisogna allora fare
tutta una serie di ragionamenti, bisogna vedere che tipo di
controlli.
Noi, quindi, vogliamo innanzitutto sapere - e l'abbiamo chiesto
nell'interpellanza - a quanto ammontano ad oggi i crediti del
Casinò verso i giocatori, perché se ammontassero a 10 e tra 6 mesi
diventano 20 e qualcuno va a sbandierare che sono aumentate le
giocate, gli introiti del Casinò, e che dobbiamo stare tranquilli,
a noi i conti non tornano più! Quindi io voglio che pubblicamente
qualcuno ci dica, ad oggi, a quanto ammontano questi crediti
inesigibili, perché tra 6 mesi chiederò di nuovo, ed eventualmente
se ci fosse qualcuno mal intenzionato - ma penso che non sia il
caso della nostra Casa da gioco, è il caso delle altre Case da
gioco - avremo comunque contezza di quello che sta succedendo. Per
quanto riguarda la questione dei
porteurs
(
i porteurs
sono coloro che vengono pagati a commissione e portano dei
giocatori a giocare), vorremmo anche sapere se esiste un controllo
riguardo alle giocate dei clienti che vengono portati appunto da
questi signori. Se ci sono tutti questi controlli, vedremo come
sono stati fatti, sentiamo i numeri e poi, nella replica, faremo
qualche altra considerazione.
Presidente
- Per la risposta, la parola all'Assessore
Perron.
Perron (UV)
- Grazie Signor Presidente.
I crediti di gioco ammontano oggi a 3.200.000 euro; la maggior
parte di questi crediti è relativa agli ultimi tre anni, in quanto
la stragrande maggioranza dei crediti relativa agli esercizi
precedenti è stata svalutata.
Il numero dei soggetti a cui sono riferite le situazioni
debitorie è pari a 116 e riguarda la clientela attiva che frequenta
regolarmente la Casa da gioco e che, gradualmente, rientra dai
debiti. Vorrei dirle, collega Ferrero, ringraziandola per questa
iniziativa, che mi pare di poter affermare che queste attività sono
tutte seguite con scrupolo, con attenzione da parte della Casa da
gioco; ogni segnalatore di clientela ha un elenco giocatori
allegato al proprio contratto ed è pertanto possibile risalire con
assoluta precisione alle relative posizioni debitorie. Nei
contratti in essere esiste una clausola, è cioè prevista una
trattenuta del 15 percento sui compensi liquidati mensilmente ai
segnalatori destinata ad un recupero graduale delle posizioni
debitorie che sono registrate dai loro clienti.
Sull'ultimo punto mi permetto di evidenziare che il termine
"fido", che spesso è utilizzato, in questo caso è per certi aspetti
improprio (provo a spiegare, lei ha già capito), in quanto la Cassa
Assegni non eroga affidamenti, ma assicura servizi di pagamento
mediante assegni alla migliore clientela, assumendosi naturalmente
il rischio di eventuali insoluti. L'autorizzazione al pagamento con
assegni bancari è richiesta in forma scritta dal cliente, quindi è
tutto tracciabile; la concessione di questo servizio è
dettagliatamente prevista da una procedura aziendale che prevede
che questo rientri tra i poteri di un organismo collegiale chiamato
"Comitato Cassa Assegni", composto da tutte le funzioni aziendali
interessate, con limiti da una parte e con facoltà ben assegnate ed
individuate. Periodicamente questo Comitato si riunisce, verifica
le richieste della nuova clientela, se ce ne sono, verifica se è
necessario apportare delle modifiche, e allo stesso modo se è
necessario procedere alle revoche delle autorizzazioni esistenti.
Per darle una misura di questo fenomeno, cioè dei crediti in
sofferenza, si riportano i dati salienti relativi all'ultimo
biennio. Nel 2013 il saldo dei crediti in sofferenza ha avuto un
piccolo incremento fisiologico, attestandosi intorno agli 800 mila
euro, mentre nel 2014 si è registrato un incremento di 900 mila
euro. Rispetto al totale degli assegni negoziati nel biennio, che è
all'incirca di 100 milioni di euro, la percentuale di sofferenza
risulta quindi essere modesta, attestandosi all'incirca all'1,7
percento. Non dico che non si possa far meglio, ma mi permetto di
dire che la situazione è assolutamente monitorata e totalmente
sotto il controllo degli organismi destinati a questo da parte
della Casa da gioco di Saint-Vincent. Non so se le devo ripetere le
ultime cifre, ma mi pare che lei le avesse capite... Grazie.
Presidente
- Per la replica, la parola al Consigliere
Ferrero.
Ferrero (M5S)
- Grazie Presidente.
Se non altro abbiamo la situazione ed è importante avere questo
dato. Lei ha detto che la situazione debitoria dei 3.200.000 euro è
riferita agli ultimi tre anni, agli ultimi due anni...tre anni? qui
dice tre anni...ah, bene, tre anni, allora avevo segnato giusto,
quindi negli ultimi tre anni c'è questa situazione debitoria. La
dizione che i crediti precedenti sono stati svalutati vuol dire
sostanzialmente che uno si è messo il cuore in pace, chi ha avuto
ha avuto, chi ha dato ha dato, e abbiamo perso quei soldi. Questo è
anche interessante, perché nell'ambito di tutte le problematiche
che ha la gestione del Casinò di Saint-Vincent, veniamo a sapere
che ci sono in bilancio 3.200.000 euro che, di fatto, col piffero
li rivedremo, perché chi verrà a restituirci un qualcosa che è
inesigibile? Io non lo so, soprattutto in questo periodo in cui lo
spirito di beneficenza anche da parte dei giocatori è diminuito
molto, e quindi questo è un ulteriore buco che va ad aggiungersi a
quelli che avevamo già rilevato nell'ambito della politica di
gestione della Casa da gioco. È un ulteriore elemento indicatore
negativo della gestione, perché poi è anche su queste cose che,
insomma, si firma il bilancio...abbiamo una posta in bilancio che è
un credito, ma di fatto è -3.200.000, quindi un'altra cattiva
notizia.
Presidente -
Punto 13 all'ordine del giorno.
