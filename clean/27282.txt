Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 244 del 23 ottobre 1971 - Resoconto
OGGETTO N. 244/71 - Concessione di contributi a Comuni e a
Consorzi di Comuni della Valle d'Aosta, ai sensi della legge
regionale 28 agosto 1971, n. 14, nelle spese per la realizzazione
di campi sportivi e di attrezzature turistiche sportive.
Approvazione ed impegno di spesa. Delega alla Giunta.
Milanesio
(P.S.I.)
- Questo provvedimento, che
viene presentato dalla Giunta e che ha già avuto il parere
favorevole e unanime della Commissione regione del Turismo, è in
adempimento e in applicazione della legge regionale 28 agosto 1971,
n. 14, che concerne, che riguarda la concessione di contributi a
Comuni o Consorzi di Comuni per la realizzazione di infrastrutture
ricreativo-sportive.
L'allegato è sufficientemente ampio ed esplicativo, si tratta di
concedere contributi a Consorzi di Comuni, quale è il caso di
Donnaz e Pont St. Martin, o a Comuni, come è il caso degli altri,
che o hanno già iniziato delle attrezzature sportive, o sono in
fase di ultimazione, oppure hanno acquisito delle aree che
serviranno a queste attrezzature sportivo-ricreative.
Come voi vedrete, innanzitutto l'Amministrazione regionale ha
dovuto prima verificare i requisiti in base ai quali venivano
presentate queste domande, cioè se sussistevano questi requisiti o
meno. Giudicato che sussistevano, in base alla legge che abbiamo
testé approvato, e cioè il 70% di contributo per Comuni e 90% per
Consorzi di Comuni, quando si tratta di acquisire delle aree; 60%
per Comuni singoli e 80% per i Consorzi di Comuni quando di tratta
di costruire degli impianti, in base a questa legge e a queste
percentuali, sottoponiamo all'attenzione del Consiglio le
deliberazioni sotto elencate:
- Campo sportivo intercomunale di Donnaz e Pont St.
Martin...
(voce)
...va bene, se i Consiglieri sono d'accordo, io do
per letto tutto e arrivo alla parte finale del dispositivo.
Allora... si delibera di concedere contributi sino a 180.800.000
lire che trovano finanziamento sul capitolo 855.
Sono a disposizione dei Consiglieri per eventuali
chiarimenti.
Andrione
(U.V.)
- Vorrei solo far notare una
lacuna. Siamo d'accordo su questo provvedimento, specialmente per
quanto riguarda Donnaz e Pont St. Martin - che è diversi anni che
si trascina. Però notiamo una lacuna che è quella del Comune di
Roisan che, a quanto ci risulta ha chiesto ed è consorziato con
diversi altri Comuni...
(voce)...
sì, sì, almeno, a quanto
risulta a me - può darsi che mi sbagli, però a me risulta. Andiamo
all'Ufficio Comuni e vediamo le delibere.
Doues a parte, io parlo di Oyace, Bionaz, Ollomont e Roisan. Per
di più, quello di Roisan interesserebbe anche Aosta per ovvii
motivi, perché Signayes è più vicino a Roisan di quanto non sia
Aosta e, visto che si tratta di un provvedimento di legge generale,
non vedo perché siano dimenticate proprio certe località dove il
carico di popolazione... è molto bene fare dei campi sportivi in
alta montagna o altrove; però Roisan essendo dove è, in quella
conca, interessando in parte Gignod, in parte Aosta, avrebbe una
utilizzazione notevole e chiedo che venga inserito in questo
provvedimento perché, effettivamente, sia per la zona prescelta,
sia per le qualità. Merita di essere inserito.
Fosson
(U.V.)
- Noi siamo stati favorevoli alla
legge, quindi siamo favorevoli in grande massima alle proposte che
vengono presentate. Però c'è da fare qualche osservazione, perché
mi sembra che sia sufficiente richiedere per certi Comuni, e si
applichi la legge, si dia la percentuale, così. E mi sembra che qui
ci siano delle sproporzioni in certe proposte che sono state
fatte.
Prima di tutto, in certi campi sportivi che si fanno in zone di
montagna, probabilmente le gradinate e tutto quello si potrebbe
fare a meno.
Io ho visto diversi campi. Vediamo in Svizzera, che sono molto
più ricchi di noi e praticamente, tutti i piccoli Comuni hanno il
loro campo sportivo, ma praticamente non fanno delle spese enormi
per delle strutture fisse che non vengono quasi utilizzate. A parte
le zone principali, i campi più grandi dove è necessario fare
questo, forse è meglio spendere bene questi soldi dando la
possibilità anche a dei piccoli comuni di avere un campo sportivo,
un campo di gioco e quando parlo di campo sportivo non è mica detto
sempre che si debba avere il campo per giocare a pallone, perché si
può benissimo fare un campo di palla a volo, o cosa, perché in
certe zone di montagna, probabilmente, non c'è neanche la
possibilità di avere una squadra di calcio, oppure di avere il
terreno che si presta, senza fare dei lavori enormi.
Quindi, nell'insieme, nel vedere l'insieme di questo, vedo che
in certi casi si va un po' troppo a ruota libera. E allora vorrei
chiedere qualche informazione, perché ci sono dei casi che sono
stati già lungamente dibattuti. Erano dei principali, dei casi
urgenti, ad esempio la questione del Consorzio Donnaz-Pont St.
Martin, dove tutti eravamo d'accordo, dove si è tirato per le
lunghe anche nella contrattazione dei terreni e via dicendo. Zone
abbastanza popolate dove questa necessità era sentita e dove non
abbiamo niente da dire perché si è fatto prima uno stanziamento, un
secondo stanziamento è fatto adesso.
C'è invece - e qui forse è una lacuna e devo farmi
l'autocritica, forse avrei dovuto andare fino all'Ufficio Turismo e
vedere, e far tirar fuori un po' tutte queste cose, ma al Comune di
Morgex, mi sembra che si viene con una cifra totale di 93 milioni.
Il primo stralcio di progetto delle opere, del costo complessivo di
lire 93 milioni - leggo quello che c'è sull'allegato - che prevede
la costruzione del fabbricato, servizi, campi di gioco bocce,
ammonta a Lire 29.250.000 e via dicendo...
(voce)
...
D'accordo, 93 milioni è tutto, però, siccome noi facciamo
dei finanziamenti, qui, frazionati, ad un certo momento perdiamo di
vista quello che è poi la spesa totale, che poi la rivediamo in un
altro momento. Quindi è meglio parlare direttamente di quella che è
la spesa totale. Quindi vorrei avere qualche chiarimento su cosa si
fa a Morgex in questo senso.
C'è in Comune di Etroubles, noi, adesso, concediamo un
contributo di Lire 16 milioni. In Comune di Etroubles, leggo,
l'impianto sportivo in questione prevede la costruzione dei
seguenti campi da gioco, di misure regolamentari: 4 campi da bocce
- 3 campi da tennis - 1 campo promiscuo per il gioco della
pallavolo, pallacanestro e schettinaggio.
Tutti i campi avranno zone verdi e via dicendo. Spesa totale
prevista 72.800.00. D'accordo che si dice c'è da fare un pezzettino
di strada e una copertura di un canale, però chiedo - quindi non si
venga a dire che sono contrario ai campi sportivi, ai campi di
bocce e tutto -  ma chiedo se, per fare quattro campi di bocce
e 3 da tennis, si debbano spendere 72 milioni 870 mila lire su cui
noi daremo un contributo, d'accordo, e adesso diamo un primo
stralcio. Ma, ad un certo momento, dovremo poi dare l'altro
stralcio. Questo è quanto è specificato qui.
Quindi chiedo informazioni anche su questo, perché da quel punto
di vista credo che nella zona di Etroubles non abbiano bisogno di
fare dei bocciodromi coperti. Si adopereranno questi campi di bocce
nel periodo buono.
C'è, a Châtillon, - vorrei un chiarimento soltanto - perché qui
mi sembra che c'è "per l'acquisto di un'area in località Barmafol",
chiederei quali impianti sportivi si vogliono realizzare in questa
zona. Siccome, praticamente, gli impegni di spesa non seguono
completamente quelli che sono l'elencazione, chiedo scusa se devo
andare a cercare da un'altra parte. Ecco, qui c'è: per l'acquisto
dell'area predetta è prevista la spesa di lire 30 milioni. Qui è
solo un chiarimento perché se c'è "acquisto di area"
probabilmente...
C'è concessione di un contributo di lire 35 milioni 300 mila al
Comune di Valtournanche, ma non è la questione del contributo in
sé, adesso, perché qui anche c'è una spesa di 50.933.500 per
l'acquisto di terreni destinati alla costruzione di un impianto di
attrezzature sportive in località Maen e alla realizzazione di
un'area ricreativa in località Crépin.
Desidererei sapere in località Maen dov'è, perché se per caso è
sul greto, vicino a dove c'è l'estensione di quel lago che serve
per la centrale, bisognerebbe vedere un po' se non si sono pagati
questi terreni un po' troppo e via dicendo.
Concessione di un contributo a Comune di St. Remi. Anche qui
chiederei dove - siccome si parla anche, eventualmente di farlo
insieme con St. Oyen - chiederei in che zona sono questi terreni
che si pensa di acquistare. Ma qui non è la questione solo della
spesa, è questione di sapere dove si vuole fare un campo sportivo
in quella zona.
Manganoni
(P.C.I.)
- Io sono d'accordo, non solo,
ma do atto che finalmente si è giunti ad una regolamentazione,
questa è la legge precedente, che stabilisce una misura unica per
tutti i Comuni, per l'installazione, acquisto terreni ecc.
Mentre prima, molte volte, il contributo e l'importo del
medesimo dipendevano dagli umori dell'Amministrazione e della
Giunta.
Mi compiaccio anche che finalmente sono state prese in esame le
richieste e concessi i contributi per la costruzione di
attrezzature sportive anche nei Comuni, mentre nel passato si usava
per lo più rivolgere l'attenzione ai grandi centri e attrezzarli di
campi sportivi - ciò che era ottimo - però, alla periferia, di
campi sportivi, non ne vedevano molti e lo sport se lo facevano per
lo più nelle cantine seduti davanti alla televisione a vedere le
partite.
Almeno qui possono fare dello sport. Ecco, io, di questo me ne
compiaccio. Con l'augurio che anche quei Comuni non inclusi qui,
tipo Roisan, la prossima volta, nel prossimo piano, si tenga conto
anche di questo.
Ecco, volevo solo chiedere ancora due precisazioni, anzi
tre.
Qui parla: campo sportivo di Arvier. I terreni...
(voce)
...sono già stati acquistati, sono di proprietà comunale?
(voce)
...Sono di proprietà comunale e quindi è risolto.
Sulla questione di Valtournanche, qui l'importo parla di 50
milioni, ma non stabilisce al mq. il prezzo, mentre per altri lo
stabilisce, ad es. a Doues. E così per il punto Barmafol nel Comune
di Châtillon, parla di 30 milioni, ma non precisa il prezzo al mq.
Se potessero, in modo che il Consiglio sappia. La cifra totale va
bene, ma quanto al mq? Quanti sono i metri? O almeno se ci fosse
l'importo totale e il numero dei metri, si può fare una divisone e
si può sapere l'importo al metro. Ma qui c'è l'importo totale e
neanche il numero dei metri.
Manganone
(D.C.)
- Il Gruppo Democristiano in
linea di massima è favorevole a questa deliberazione. Volevamo fare
le domande che ha fatto il Consigliere Fosson e in parte quelle di
Manganoni.
Mi si consenta una battuta. Questa Giunta è supersonica. Io
direi super jazz, come quella nonnina che volando faceva divertire
il nipote. Questa Giunta, volando, fa inquietare i Consiglieri,
oppure come quell'impiegato che aveva l'orologio che andava avanti,
arrivava a casa prima l'orologio poi l'impiegato. Perché?
Ma, io leggo qui, dall'allegato, che il Comune di Valtournanche,
in data 13 ottobre, quindi un mercoledì, decide di richiedere il
contributo. Probabilmente l'avrà richiesto alla sera. E la Giunta
ha deliberato ancora prima che arrivasse la lettera del Comune di
Valtournanche. Questo è qui agli atti.
Ma vorrei fare un'altra considerazione su questo contributo. Qui
si fa agire retroattivamente la legge: molto bene. Ma vi sono altri
Comuni, come Pont St. Martin, che ha fatto dei mutui per decine e
decine di milioni, cha ha un'area Cravetto di 26 mila mq.,
purtroppo non è ancora tracciata. Per quel Comune non si pensa. Ma
non si pensa neppure per il Consorzio Donnaz-Pont St. Martin. Ed è
arrivata qui una deliberazione, portata dall'Assessore Balestri, di
40 milioni, due anni fa. E adesso, sommando il contributo
precedente con questo, arriva a 40 milioni.
Mi si potrà obiettare, va bene, non è ancora approvato il
progetto da parte del Genio Civile, ma occorrono, in quella, delle
infrastrutture per poter giungere. E io dico si poteva dividere
questo contributo a Valtournanche oppure a quello di Châtillon in
due parti e dare qualcosa al Consorzio di Pont St. Martin-Donnaz
per fare quelle opere di primaria necessità.
E questo è un caso, il Comune di Valtournanche.
Ma vediamo il caso del Comune di St. Remi. La Giunta delibera il
9 ottobre, quindi sabato e la Giunta concede subito il
contributo.
C'è poi il Comune di Châtillon che al martedì decide di
richiedere il contributo e la Giunta, in fase di liquidazione, io
penso, decide di dare questo contributo. Mi pare che il Comune di
Châtillon sia il prediletto perché ho sommato un po' tutti gli
importi che sono stati dati a Châtillon e mi pare che, tra i
cantieri, tra le varie opere e tra l'intervento di mezzi meccanici
della Regione, si arrivi al mezzo miliardo solo per il Comune di
Châtillon; mentre noi a Pont Saint Martin, che abbiamo una
popolazione scolastica di 800 persone, siamo ancora senza un campo
sul quale poter disputare incontri di atletica, sul quale poter
disputare incontri di calcio.
Io penso che questa non sia una cosa seria. Come non è seria
l'affermazione di Milanesio quando dice che la Giunta ha dovuto
verificare i requisiti. Ma come può la Giunta verificare i
requisiti se le delibere e gli atti non erano ancora arrivati alla
stessa?
Noi attendiamo le risposte dell'Assessore per poter esprimere
compiutamente il nostro voto.
Chabod
(D.C.)
- Io vorrei allacciarmi un po' al
discorso di Manganone e di Andrione sul discorso di Roisan, cioè
Charvensod.
Charvensod aveva fatto una domanda molto tempo fa, non so se in
regola con il Genio Civile o meno. Però Charvensod ha tre squadre
che giocano sul suo campo. Ha fatto un bel po' di lavori, già
iniziati, insomma sta finendo i suoi lavori. Io penso che si debba
dare una mano al Comune di Charvensod per aiutarlo un po', perché è
in difficoltà.
C'è anche una squadra di Aosta - l'Assessore Milanesio, una
volta aveva persino chiesto di giocare anche una squadra, non so
qual'è. Allora, vorrei pregare proprio la Giunta se è possibile di
... non so, in questa delibera non potrà metterla, ma in una
delibera di Giunta ... almeno darle un contributo, quello che
può.
Tonino (P.S.I.U.P.)
- Io debbo dire che mi fa
immensamente piacere che, per la prima volta da che io siedo in
questo Consiglio...
(voce) ...
lo so, ma io, allora, non
sedevo in questo Consiglio...
(Montesano:
Non
interrompere...) ...con tutte le volte che si è dibattuto il
problema delle attrezzature sportive in Bassa Valle, per la prima
volta il Consigliere Manganone sente il dovere di intervenire
affinché si proceda per queste attrezzature. Direi che procede già
a lavoro molto avanti in quanto questo provvedimento è inteso ad
arrivare per l'acquisto dei terreni col 90% predisposto dalla
legge.
Io qui non voglio fare l'avvocato difensore della Giunta né
dell'Assessore Milanesio, perché anche da questa parte io do delle
colpe di queste lungaggini. Il fatto è che la bassa Valle è da 4
anni che aspetta le attrezzature sportive di cui aveva richiesto e
direi che le prime lungaggini sono venute proprio quando si cercava
di fare queste attrezzature sportive là dove doveva nascere un'area
verde per i cittadini di Pont St. Martin che non avevano
nessun'area verde di cui godere. Ed è proprio in quel luogo che il
Consigliere Manganone si batteva per questo campo sportivo,
affinché nascesse in quella zona e non in altro posto, e
naturalmente questo ci ha fatto perdere molto tempo. E poi abbiamo
perso altro tempo ancora in altre occasioni, quando tu sedevi alla
Giunta, per esempio, quando tu sapevi che lo statuto elaborato dal
Consorzio Donnaz-Pont St. Martin doveva subire delle modificazioni,
non hai avvertito i Comuni interessati di queste cose e i Comuni
hanno aspettato per tanto tempo di poter portare queste
modificazioni, e quindi anche lì abbiamo perso del tempo. Ora che
finalmente questo problema viene affrontato, io saluto proprio con
molto piacere e pregherei proprio l'Assessore che si dia il via nel
più breve tempo possibile allo stanziamento ai Comuni che hanno
fatto richiesta di questi contributi per l'acquisto dei terreni. E
poi, la seconda operazione successiva è quella della costruzione,
che è legata al progetto, di cui io vorrei sapere che fine ha fatto
il progetto, perché il progetto è giunto alla Regione. È approvato
o non è approvato? Possiamo continuare questa... possiamo iniziare
l'operazione o non possiamo iniziarla? Il fatto sta tutto qui. Io
non so che fine abbia fatto questo progetto.
Bancod
(U.V.)
- A mio avviso, giudico che questa
iniziativa è buona perché finalmente si mettono avanti delle
possibilità di sviluppo anche nel sistema dello sport in tutti i
Comuni.
Vorrei però fare delle raccomandazioni. Primo, fra altro, vorrei
chiedere all'Assessore Milanesio se effettivamente bisognava avere
il progetto di un campo sportivo, prima di dare il contributo, o
meno.
Perché è stato risposto a dei Comuni che hanno fatto domanda,
gli hanno detto così: "prima portateci il progetto, tutto quanto".
Ma qui vedo che non è così.
Qui vedo che per certi Comuni non c'è stato bisogno di questa
procedura.
In secondo luogo, un'altra raccomandazione. Il campo sportivo
d'accordo, però bisogna vedere anche un controllo su questi campi
sportivi. Perché se un Comune dice: tanto abbiamo il 70%, il 90% di
contributo, noi prendiamo il terreno anche se ci costa 10 mila lire
al mq., compriamo, tanto abbiamo il contributo della Valle.
Ma io non trovo questo giusto, insomma, perché, i milioni ...
Certi comuni sono modesti e non si azzardano di fare delle domande
di tanti milioni. E per questo bisogna che ci sia un controllo da
parte della Giunta.
E poi che i prezzi vengano effettivamente riportati tanto al mq.
quando si porta una delibera in Consiglio. Io, per mio conto,
chiederei di sapere quanto si è pagato in un determinato punto e
quanto si è pagato in un altro.
Manganone
(D.C.)
- Non per polemica, ma devo
ribadire al Consigliere Tonino.
Dice che per la prima volta io ho parlato del campo sportivo
della bassa Valle. Vorrei ricordare a Tonino che chi ha proposto la
mozione è stato il sottoscritto; mozione votata all'unanimità dal
Consiglio...
(voci)
...Oh, bene, allora ti smentisco subito,
perché qui ho un verbale del 2 luglio del '68, e tu c'eri già in
quest'aula, dove io dicevo che i prezzi a 3500 lire al mq. erano
troppo. Ma la zona, caro Tonino, lasciami finire, la zona non era
quella che è stata prescelta adesso. Hai capito? Perché era la zona
Aiguanet che non era idonea a ricevere il campo sportivo.
Mi dici che non mi sono più interessato, ma chi l'ha costituito
il Consorzio Pont Saint Martin-Donnaz, se non il sottoscritto? E
rileggiti i verbali, perché in quelle sedute c'eri anche tu.
E tu sei un pessimo difensore di questa Giunta, sei anche
fedifrago.
Montesano (P.S.D.I.)
- Nessun altro chiede la parola?
Allora la parola all'Assessore Milanesio per le risposte.
Milanesio
(P.S.I.)
- Beh, in linea di massima mi
fa piacere sentire che i Consiglieri concordano su questo
provvedimento, che hanno chiesto dei chiarimenti o eventualmente
delle integrazioni.
Ora, io spero di rispondere a tutti, non vorrei dimenticare
nessuno. Intanto vorrei dire che non è che abbiamo visto con occhio
più benevolo certe richieste e con occhio più malevolo altre.
Intanto, abbiamo deciso di aderire a quelle richieste che si
presentavano come immediatamente operative, cioè sia sotto il
profilo dell'esecuzione che sotto il profilo dell'acquisto di aree.
Le proposte di acquisto di aree che qui vedete all'ordine del
giorno sono tutte proposte molto vantaggiose per le Amministrazioni
e mi riservo brevemente di dimostrarlo.
Io mi scuserò se non potrò forse rispondere a tutte le domande
che sono state fatte, ma, del resto, nell'allegato si diceva che i
progetti, che sono anche voluminosi in alcuni casi, erano a
disposizione e sono tutt'ora, in questo momento preciso, a
disposizione dei Consiglieri all'Assessorato del turismo.
C'è un tecnico che io ho pregato di fermarsi anche per la
discussione odierna per poter dare delucidazioni ai Consiglieri, in
quanto si tratta di malloppi che non era il caso di portare qui in
Consiglio e che erano a disposizione da quando l'ordine del giorno
è stato inviato.
Ora, incomincerò dal Consigliere Andrione.
Intanto, il problema di Roisan non è ancora risolto perché non
c'è stato un accordo sulla scelta...
(voce)
...Ecco, ma noi
abbiamo scelto che fosse un accordo che interessasse, visto che
vogliono fare un campo di calcio e non un'area così semplicemente
sportivo-ricreativa, meno impegnativa, che interessasse tutti i
Comuni viciniori, in modo particolare, evidentemente, Valpelline,
che poteva, ad esempio, poteva essere la sede di questo campo
sportivo.
Poiché questa trattativa è ancora in corso o forse questa
trattativa non si farà più, noi attendiamo di avere le definitive
determinazioni e poi vedremo come intervenire, ma se si tratta di
una richiesta per un campo di calcio, noi non riteniamo di poter
aderire a due richieste di campi di calcio che vengono avanzate da
Roisan e da un altro Comune e poi da Valpelline.
Quindi li dobbiamo mettere di fronte ad una scelta, direi, così,
alternativa. Comunque non vorrei essere frainteso, non c'è
assolutamente nessuna malevolenza, nessun tentativo di discriminare
tra buoni e cattivi.
Roisan. Il Consigliere Fosson ha fatto una serie di domande,
molto lunghe. Cercherò di rispondere un po' a tutte.
Intanto, nell'allegato, facciamo una descrizione abbastanza
esauriente. Non presentiamo tutti i progetti perché non possiamo
fare fotocopie di tutte queste cose. Però indichiamo in genere il
tipo di attrezzatura che si vuole fare, indichiamo il costo totale
dell'opera. Indichiamo l'intervento che la Regione fa con uno
stralcio di progetto.
Per quanto si riferisce alla questione di Châtillon, che è stato
chiesto dove s trovava. Si trova in zona Barmafol. L'area che viene
acquisita è di 4.678 mq., viene pagata 30 milioni, quindi per un
prezzo unitario di 6.412 lire al mq. ed è un'area che dovrà servire
per attrezzatura sportivo-ricreative, escludendo però
tassativamente il campo di calcio, in questo caso si vogliono fare
dei campi da tennis. Ci sono altre attrezzature.
Ora, perché abbiamo aderito ad alcuna richiesta di acquisto di
aree? Faccio l'esempio anche del Comune di Villeneuve. Il Comune di
Villeneuve si è trovato di fronte ad una interessantissima offerta,
cioè di acquisire un qualcosa come 29 mila mq. ad un prezzo
assolutamente di favore, cioè alcune aree a 200 lire al mq, altre a
400 e alcune a 600, per una spesa complessiva di 10 milioni.
Voi capirete che una richiesta di questo tipo, ancora non
corredata da un progetto, perché ancora non hanno potuto e avuto il
tempo di fare un progetto definitivo, è una richiesta che a nostro
avviso va incoraggiata e sostenuta perché si tratta di grosse
superfici.
Lo stesso dicasi per il Comune di St. Rhémy che sta
consorziandosi, ma non è ancora consorziato con il comune di St.
Oyen che acquisisce delle aree ad un prezzo abbastanza buono per la
zona, cioè 1200 lire al mq. Ecco perché riteniamo di
intervenire.
Ora, non è ancora definito esattamente il tipo di attrezzature
che si farà, ma questo intervento, a sostegno dell'acquisto di
aree, noi riteniamo sia una politica saggia, una politica opportuna
in quanto queste aree sono destinate a lievitare di prezzo, ancora,
per lo sviluppo edilizio inevitabile che c'è e continuerà ad
esserci in Valle d'Aosta, almeno per un po' di tempo.
Dunque, per quanto riguarda Châtillon, abbiamo detto in zona
Barmafol, per quanto riguarda St. Rhémy... (Barmafol
... -
si sente la voce del Presidente Dujany che dice
- A monte
della scuola media, a valle della circonvallazione...) ...Io mi
dispiaccio di non poter evidentemente avere la topografia della
Valle d'Aosta nella testa e, comunque, ripeto, ci sono gli allegati
e sono in questo momento in visione dei Consiglieri. È stato già
esaminato, questo, dalla Commissione Turismo che ha già visto a
fondo. Certe indicazioni, in questo momento, io non le posso dare,
onestamente.
Dunque, le altre attrezzature. Si tratta di attrezzature che
sono state iniziate quasi tutte, che sono già in parte finanziate
dal Consiglio e che, in base alla legge che è stata da noi
approvata, queste attrezzature devono beneficiare ancora di
ulteriori contributi.
Per quanto si riferisce al Comune di Valtournanche, ecco le aree
acquisite dal Comune di Valtournanche sono le sole aree che si
potevano prestare a questo bisogno e sono state pagate dalle 2000
alle 2500 al mq., quindi a prezzi assolutamente vantaggiosi tenuto
conto delle zone e quindi complessivamente sono di circa oltre 20
mila mq.
Manganone parlava prima di Pont Saint Martin. Beh, questo
provvedimento, il primo che viene assunto, è appunto quello del
Campo sportivo intercomunale di Donnaz-Pont Saint Martin e noi in
questo modo diamo il 90% sull'area, essendo i Comuni di Donnaz e
Pont Saint Martin costituiti in consorzio. L'unico consorzio per il
momento regolarmente costituito.
Manganone
(D.C.)
- L'area Cravetto?
Milanesio
(P.S.I.)
- Ma, l'area Cravetto non è
stata esaminata in questo caso, l'area Cravetto. Devo dire che, per
quanto si riferisce a questa richiesta ed anche alle richieste che
ha fatto Tonino, cioè quando interverremo per le opere, faccio
presente che è in corso la pratica per ottenere il decreto
dell'Ufficio del Genio civile di Aosta circa la rispondenza
dell'impianto stesso alle norme vigenti in materia. In questo
momento non c'è ancora questo decreto. Penso che verrà a
giorni.
Il Consigliere Manganoni ha detto che, insomma, si sta cercando
di muoverci secondo dei criteri più oggettivi, che la legge ci
consente.
Il Consigliere Chabod ha parlato di Charvensod e dice che
bisogna fare qualcosa. Intanto, a Charvensod abbiamo già dato un
contributo, come Giunta - nella competenza fino a un milione e
mezzo -, e mi pare che ci sia stata presentata un'altra richiesta.
C'è un problema che riguarda Charvensod, che riguarda anche
Pollein, riguarda anche Saint Christophe - se vogliamo - e può
riguardare anche Brissogne.
Cioè, lì, ci sarebbe l'opportunità, e noi in questo caso molto
spesso cerchiamo di favorire questi Consorzi, ci sarebbe
l'opportunità di fare un Consorzio. Perché, evidentemente, se
disperdiamo tante iniziative in queste zone che sono così contigue,
che poi adesso, con il nuovo ponte sulla Dora sono collegate,
evidentemente, così finiremo per commettere degli errori e per
perdere e diciamo così, sperperare dei quattrini.
Ora, noi siamo disponibilissimi a vedere e ad esaminare queste
esigenze, però abbiamo dato recentemente un contributo, nei limiti
della competenza di Giunta.
Per quanto ha detto il Consigliere Bancod - non è presente in
aula, ma rispondo lo stesso - intanto, come dicevo prima, il
progetto viene richiesto per finanziare soprattutto l'opera, ma per
l'acquisto di terreni non sempre viene richiesto il progetto. Anzi,
di fronte a degli affari vantaggiosi per il Comune, noi non ci
formalizziamo. Quando vediamo che i prezzi sono buoni, che possono
spuntare, diamo il contributo lo stesso.
Il problema dei prezzi: i prezzi vengono valutati e tutte queste
richieste vengono sottoposte agli organi tecnici dell'Assessorato
che valutano sotto il profilo anche della congruità.
Al Consigliere Tonino ho risposto appunto dicendo che, per
quanto riguarda la parte di finanziamento dell'opera, credo che
certamente, nel prossimo bilancio troverà posto e quindi si
potranno iniziare quei lavori che stanno tanto a cuore non solo a
lui, credo, ma a tutta la popolazione della bassa Valle.
Andrione
(U.V.)
- Brevissimo. È evidente che ogni
Comune cerca di tirare il più possibile dalla sua parte. Però, nel
caso che ho illustrato, di Roisan, esiste un accordo parziale.
Questo accordo parziale è importante in quanto esiste già - e
proprio segnalo questo caso alla Giunta regionale - una opzione sui
terreni in questione che, ripeto le parole dell'Assessore
Milanesio, sono venduti a dei prezzi estremamente interessanti.
Ora, l'opzione scade al 31 dicembre di quest'anno, se la Giunta
regionale non intende fare subito un campo sportivo, per lo meno
compri questi terreni prima che l'opzione scada.
Perché poi li paghiamo altrove il doppio, se non il triplo.
Ora, esiste una ... È evidente che ogni Sindaco - io qui non
critico nessuno - cercherà di fare il più possibile nel suo Comune
e cercherà di mettere i bastoni nelle ruote al Sindaco del comune
vicino o a un certo schieramento che cerca di fare in un altro
Comune.
Qui esistono delle possibilità concrete e, essendo di fronte ad
una opzione liberamente sottoscritta su dei terreni che vengono
venduti ad un prezzo interessante, l'Amministrazione regionale - se
necessario - si sostituisca poi, non faccia niente, dorma su quei
terreni, ma di qui a qualche anno ci guadagna.
Perché, avevamo discusso recentemente, l'Assessore Milanesio,
Luda di Cortemilia avevamo pagato 35 milioni e in Giunta avevamo
avuto molte discussioni. Oggi, se qualcuno di noi fosse
proprietario di quell'area, 35 milioni, ci farebbe dei grandissimi
affari. È vero?
Quindi non lasciamo scadere un'offerta di quel genere, compriamo
questo terreno e poi si potrà parlare di Consorzi, tutte le altre
formalità di legge verranno dopo.
Però, per adesso, l'importante è non perdere l'occasione.
Montesano (P.S.D.I.)
- La parola al Consigliere
Chabod.
Vorrei dire che, possibilmente, i Consiglieri chiedano la parola
prima che il rappresentante della Giunta risponda, eh!
Chabod
(D.C.)
- La mia è solo una precisazione.
Cioè, vorrei dire all'Assessore Milanesio che, Pollein, d'accordo
tutto, però siccome sul campo di Charvensod giocano già tre squadre
- non è che abbiamo fatto consorzio, io penso - però Charvensod si
trova in difficoltà enorme perché ha già fatto un po' dei lavori se
no non potevano cominciare il campionato.
Allora supplicherei proprio la Giunta e l'Assessore di dare un
ulteriore contributo, di fare qualcosa, ecco.
Fosson
(U.V.)
- Brevissimo anch'io. Desidererei
solo sapere quanti sono i metri quadri di Valtournanche. Sapere,
almeno l'ubicazione, come zona, della questione di St. Rhémy e St.
Oyen perché questo è un po'...
(voce) ...
E va beh, lo mandi
a chiedere lei, perché chiedendo qui in Consiglio, manda a chiedere
lei in ufficio, io dico. Non era possibile neanche andare a vedere
tutti questi progetti nel dettaglio. Avremmo anche potuto, ma
adesso sono delle richieste e non sono molti dettagli perché quella
che è l'ubicazione è la cosa principale.
E, ad esempio, sulla questione di Etroubles, io ho fatto
un'osservazione, non si è risposto. Ho detto che, per me, passare
sugli impianti sportivi 72 milioni per 4 campi di bocce, 3 tennis è
un assurdo e qui creiamo un precedente.
Perché se ci sono delle strade d'accesso da fare, se c'è da
intubare dei canali, non deve entrare nella questione
l'attrezzatura sportiva perché quelli, eventualmente, si mettono
sui lavori pubblici e si fanno come lavori pubblici, perché sono
esterni a quelli che sono l'area. Perché altrimenti, in questo
senso, si passerebbe come attrezzatura sportiva un sacco di altre
questioni che non hanno niente a che vedere.
Ora se c'è un accesso, un 200 metri di strada da fare, lo
faranno i lavori pubblici, ma non che passi come cosa sportiva,
perché quella è una destinazione per la questione sportiva e
almeno, così, si hanno le cose chiare.
Maquignaz
(D.P.) -
Rispondo solo per quanto
riguarda la richiesta fatta dal Vice Presidente Fosson sul problema
di Valtournanche. Innanzitutto, a Valtournanche non ci sono molte
zone pianeggianti per cui è chiaro che si è dovuto cercare per il
campo sportivo la zona di Maen. Per la zona invece delle
attrezzature sportive in genere, parchi, giochi, si è scelto quella
piccola area pianeggiante che c'è sotto la frazione Crépin.
Per quanto riguarda, invece il prezzo effettivo e la superficie,
a me risultano che tra le due aree sono 20mila metri. Però, adesso,
siccome ha mandato a chiedere gli elementi precisi, l'Assessore
Milanesio risponderà.
Le zone sono quelle ed è indubbio che a Valtournanche non c'era
nessun campo sportivo, quindi la necessità di acquistare sia per il
campo sportivo e sia per le aree attrezzate era indispensabile e
indilazionabile.
Si trova tra la frazione Maisonasse e la frazione Glair. Dunque,
andando su, si trova proprio prima del grosso tornante, quel piano,
ma è sulla sinistra orografica del Marmore. Dunque, andando su si
trova sulla destra, ma andando su si trova anche alla destra del
Torrente Marmore.
Montesano (P.S.D.I.)
- Allora possiamo considerare chiusa
questa discussione e si può passare senz'atro alla votazione.
Chi è favorevole alzi la mano. Contrari, astenuti.
Il Consiglio approva all'unanimità.
