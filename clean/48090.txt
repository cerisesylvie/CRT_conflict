Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Presidio ospedaliero



Oggetto del Consiglio n. 4231 del 19 dicembre 2024 - Resoconto
OGGETTO N. 4231/XVI - Interrogazione: "Stato delle
valutazioni sull'obsolescenza delle apparecchiature sanitarie della
sanità regionale".
Bertin (Presidente)
- Riprendiamo i lavori. Siamo
all'interrogazione numero 15. Risponde l'assessore Marzi.
Marzi (SA)
- Nel corso di un'importante, annunciata e
proficua riunione, alla quale ho partecipato lo scorso 12 novembre
con i dirigenti dell'Assessorato presso il Ministero della Salute,
c'è stato comunicato che la nostra Regione è la migliore in Italia
per la capacità di spesa dei finanziamenti statali erogati in conto
investimento. Infatti, la Valle d'Aosta ha portato a termine oltre
l'80% delle linee di finanziamento per circa 68 milioni, mentre il
restante 20%, pari a circa 17 milioni, è in corso di realizzazione.
La seconda Regione, dopo la Valle d'Aosta, è al 50% di linee di
finanziamento portate a termine.
Proprio con la delibera 1652 dello scorso 16 dicembre, la Giunta
regionale ha attestato il raggiungimento del
target
PNRR
relativamente all'ammodernamento del parco tecnologico e digitale
ospedaliero per un importo complessivo pari a euro 2.731.555. La
delibera, in buona sostanza, oltre al rispetto del PNRR attesta che
macchinari obsoleti sono stati sostituiti con i seguenti nuovi
acquisti: un tomografo PET-CT per euro 2.264.000, di cui 1.900.000
su fondi PNRR; un tomografo 128 strati TC scan per euro 467.000, di
cui euro 366.000 con fondi PNRR.
La discrepanza tra la situazione reale della dotazione delle
grandi apparecchiature e il
report
Agenas 2023 è dovuta al
fatto che i dati dello stesso si definiscono alla situazione della
fine dell'anno del 2022. Questo succede in quanto alle Regioni non
è consentito aggiornare man mano i dati sulla piattaforma
nazionale. Le Regioni possono infatti caricare i dati sulla
piattaforma del nuovo sistema informativo sanitario solo a partire
dal mese di aprile dell'anno successivo a quello degli acquisti e
dei collaudi dei macchinari. Pertanto, come nel caso che ci
attiene, gli acquisti dei due sopra citati tomografi potranno
essere inseriti solo a partire dal prossimo mese di aprile;
conseguentemente, una corretta lettura della situazione attuale
risulterà possibile solo nel corso dell'anno prossimo e cioè del
2025. Pertanto risulta opportuna e corretta la precisazione
dell'azienda USL che trova peraltro fondamento in dati del tutto
oggettivi e direttamente verificabili nei documenti formali
relativi alle gare e agli acquisti e, in ultimo, ai collaudi.
Più in generale, sulla proliferazione di dati e indagini sulla
sanità consegue la pubblicazione di classifiche tra le regioni
italiane. Classifiche, peraltro, che, ci permettiamo di dire, sono
di dubbia utilità e non concorrono certo a restituire all'esterno
la dovuta chiarezza sulle effettive condizioni e prospettive del
nostro sistema sanitario nazionale, non solo di quello regionale.
Inoltre, talvolta queste graduatorie evidenziano - pur se riferite
allo stesso tema, e voi dovreste saperlo meglio di altri perché il
Presidente della Regione più grande d'Italia ha avuto da dire al
riguardo poche settimane fa - una mancata coincidenza tra loro
stesse, alimentando poca chiarezza e confusione su temi già di per
sé di una certa complessità. Ne è un esempio l'argomento che oggi
stiamo trattando sul parco tecnologico. Nel caso dell'indagine
Agenas, la nostra Regione compare in fondo alla classifica, seppur
a causa dei motivi che abbiamo illustrato e quindi di conseguenza
noi non soltanto non siamo in fondo alla classifica, ma siamo la
migliore Regione d'Italia. Diversamente, ad esempio, sul sistema
salute dell'università La Sapienza appena pubblicata, la nostra
Regione sarebbe al dodicesimo posto.
Quello che, alla fine della fiera, credo interessi ai cittadini
è il fatto che abbiamo acquistato tomografi nuovi per svariati
milioni di euro, quasi 2,8 milioni.
Venendo alla seconda domanda, con la delibera 1007 del 2024
abbiamo approvato un accordo di collaborazione con Agenas per la
valutazione della Health Technology Assessment. In tal senso,
abbiamo dato mandato all'azienda USL di perseguire tutte le
necessarie valutazioni per le sostituzioni e le implementazioni
affinché il parco tecnologico sia sempre aggiornato e
all'avanguardia. L'azienda USL tra la fine dell'anno 2023 sino ad
oggi ha provveduto a sostituire - oltre alle due apparecchiature
che abbiamo citato (quindi due tomografi per 2,8 milioni)
cofinanziate con i fondi PNRR - altre due grandi apparecchiature:
la risonanza magnetica, locale 1, collaudata al 20 novembre 2023 e
la Gamma Camera SPECT CT, collaudata il 21 maggio del 2024. Ad
oggi, per darle completezza dell'informazione, risultano essere
state sostituite una PET CT con data di collaudo il 13 giugno del
2024, finanziata con quota parte di fondi PNRR; una Gamma Camera
SPECT CT collaudata il 21 maggio del 2024; una TAC, locale 1,
collaudata il 5 maggio del 2024, finanziata in parte con PNRR; una
TAC nel locale 2 collaudata il 18 luglio del 2022; la risonanza
magnetica nel locale 1 collaudata il 20 novembre del 2023; la
risonanza magnetica locale 2 collaudata il 7 marzo del 2022; la
risonanza magnetica nel Poliambulatorio di Donnas collaudata il 21
giugno del 2019; un mammografo collaudato il 4 febbraio del 2021 e
un mammografo su mezzo mobile collaudato il 20 marzo del 2019.
Presidente
- Consigliere Manfrin, per la replica: ne ha
facoltà.
Manfrin (LEGA VDA)
- Grazie Assessore per la sua risposta
che, come sempre, in parte si contraddice. Lei esordisce citando
una classifica che colloca la Regione fra le migliori, lei cita
questo studio, e se mi è consentito poter intervenire... perché io
non ho interrotto l'Assessore... se lei mi garantisce la
possibilità di intervenire. Poi, l'Assessore, se ha qualche
rimostranza la farà con sé stesso nella sua cameretta,
tranquillamente con sé stesso.
Se da una parte si citano studi, classifiche, cose che la
collocano, secondo lei, fra le migliori, a seguire si criticano le
stesse classifiche. Le classifiche vanno bene, sostanzialmente,
quando mi mettono tra i migliori. Gli studi mi fanno piacere quando
io sono bravo ma non li consideriamo perché sono stupidi quando
invece mi considerano cattivo.
Ora, se questi studi, queste classifiche, queste graduatorie non
le interessano, ci dovrebbe spiegare, a questo punto, per quale
motivo lei continua a incaricare studi esterni; per dirle che cosa?
Che è stato bravo? Perché glieli paga? L'abbiamo trattata questa
cosa. Si ricorda? La sua collaborazione con una fondazione senza
scopo di lucro che però paga. È curioso. Fondazione senza scopo di
lucro che però viene pagata per fare uno studio. Aspettiamo sempre
questi dati, la mitica Fondazione GIMBE il cui mitico
(omissis)
ha fatto una magra figura barbina,
recentemente, nella Commissione di inchiesta Covid... "dissimo"
"noi dissimo durante la pandemia".
Ecco, con questo incarico lei dice: "Ma senta, visto che ogni
volta voi sugli stessi dati a livello nazionale ci dite che
facciamo schifo, diamo questo incarico per fare uno studio più
approfondito; magari se questo incarico è pagato i dati sono
migliori, chi lo sa?" Non lo so, vedremo l'esito.
Quello che però suscita curiosità è il fatto che a livello
nazionale in realtà lei ha detto che i dati che vengono riportati
sono del 2022. In realtà no, da quello che è stato fatto i dati
sono del 31 dicembre 2023. I dati al 31 dicembre 2023, secondo le
indagini di Agenas, collocano la nostra Regione all'ultimo posto
con il 100% dei macchinari obsoleti del comparto sanità. È evidente
che questa collocazione non può farci onore. A questo punto,
riceviamo la nota da parte dell'USL che dice: "Forse c'è stata una
criticità, non lo sappiamo, indagheremo". Ora lei ci ha fornito una
risposta, Assessore, per la quale non c'è bisogno di indagini, cioè
se io dico: "Vabbè ma i dati sono dell'anno scorso per cui sono
dati vecchi e quindi non c'è questa discrepanza" non è che ci sia
bisogno di indagare. Io non penso che venga chiamato Sherlock
Holmes con la lente di ingrandimento per dire: "Scopriamo per quale
motivo tutti i nostri apparecchi al 100% sono obsoleti", indaghiamo
e quindi si fanno queste indagini all'interno degli uffici per
scoprire il motivo. Se il motivo è che i dati sono vecchi, non
penso ci sia bisogno di indagare. Invece l'USL dice proprio così:
"Non lo sappiamo, dobbiamo indagare". La risposta non è così
semplice come l'ha presentata lei. Non è così semplice. Soprattutto
ci dimentichiamo di una questione: tutte le sanità di tutte le
regioni italiane hanno mandato i loro dati ma il piagnisteo che
ogni volta si solleva da lei e dall'USL è: "Ah, ma c'è sempre un
problema di trasmissione di dati". Che compagnia telefonica
utilizzate per la connessione internet che c'è sempre un problema
di trasmissione di dati? Che mail avete usato per la trasmissione
dei dati? Avete mandato dei piccioni viaggiatori con dei dati, che
sono arrivati e hanno preso pioggia e non si leggevano bene? Qual è
il problema di questa trasmissione di dati che continua a
ripetersi? I dati sono quelli, non è un problema di trasmissione di
dati. Se voi vi nascondete ogni volta dietro al problema di
trasmissione di dati non ci fate una bella figura e di sicuro la
nostra sanità non fa una bella figura. Lei lo metterà nel suo
curriculum
, nonostante le sue varie, anche dotte,
giustificazioni che adduce ogni volta, suscitando anche magari
interesse in chi ritiene che si debba giustificare sempre e
comunque. Noi prendiamo atto di quelli che sono i dati attualmente
e non abbiamo ancora avuto altra documentazione che smentisca e che
dica il contrario.
