Classificazione
ASSISTENZA SOCIALE
Disabili
Famiglia, tutela dell'infanzia



Oggetto del Consiglio n. 3002 del 7 novembre 2017 - Resoconto
OGGETTO N. 3002/XIV - Interpellanza: "Modalità attuative
delle misure a sostegno della natalità, della famiglia e delle
persone con disabilità".
Rosset (Presidente) -
Punto n. 27 all'ordine del giorno.
Per l'illustrazione, ha chiesto la parola il consigliere Padovani,
ne ha facoltà.
Padovani (GM) -
In un'interpellanza precedente dei
colleghi Fosson, Norbiato e Marquis, si è parlato degli interventi
a favore della famiglia; nel programma della mozione di sfiducia
costruttiva che ha fatto nascere questa nuova maggioranza, c'era
scritto: "misure di sostegno alla natalità, alla famiglia, alle
persone con disabilità". Dato che nel particolare periodo di crisi
economica in cui viviamo, le politiche di
welfare
, le
politiche di sostegno per chi sta soffrendo questa crisi, per chi è
debole e per chi ha bisogno, sono fondamentali, sarebbe
interessante sapere come questa Giunta, come l'Assessore, in questi
ormai pochi mesi che ci separano dalle elezioni, vuole sviluppare
questi intendimenti, anche alla luce di recenti articoli sui
giornali di associazioni che raccolgono le istanze di persone, e di
famiglie, che hanno a carico persone con anche gravissime
disabilità, che richiedono tutta una serie di servizi, di necessità
e di attenzioni particolari, delle quali il "sistema Valle d'Aosta"
dovrà dotarsi nel tempo, perché questi casi stanno emergendo con
sempre più frequenza.
Io ne ho in mente due, credo che l'Assessore sappia di che cosa
sto parlando, perché avevamo parlato anche tempo addietro di un
caso in particolare.
Con questa interpellanza, si chiede come la Giunta, come
l'Assessore intende sviluppare questa frase di "misure di sostegno
alla natalità, alla famiglia e alle persone con disabilità".
Grazie.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (UVP) -
Direi che con questa seconda
interpellanza completiamo la risposta, anche rispetto alle cose
fatte osservare nella prima.
Come ho accennato, sono allo studio delle misure, anche
richieste più volte dagli enti locali, che devono essere
definitivamente valutate per verificare come diminuire in questa
fase, anche di riorganizzazione e sperimentazione, i costi dei
servizi per l'infanzia. Lo studio nei prossimi giorni vedrà più
Assessorati confrontarsi, e l'obiettivo è proprio questo, per due
motivi: 1. per dare una risposta alle famiglie; 2. per cercare di
ottimizzare l'utilizzo delle strutture per l'infanzia e i servizi
per l'infanzia. Di pochi giorni fa è la festa del quindicinale
delle tate familiari. Sappiamo bene come sia necessario rendere
organizzata la risposta sui servizi, perché i costi generali
rimangono, invece la mancanza di occupazione di costi genera una
mancata entrata per gli enti gestori che produce disavanzi e
difficoltà. Quindi in questo senso, anche attraverso l'utilizzo
delle misure di conciliazione famiglia-lavoro e attraverso il fondo
sociale, si vuole studiare una misura che possa dare una prima
risposta. Allo stesso tempo, è in fase di completamento un lavoro
sul "percorso nascita" - che dovrebbe, già dall'inizio della
gravidanza, porre ancora più attenzione alla famiglia, che si trova
in questa particolare, piacevole e importante condizione - per una
presa in cura e un'attenzione particolare alle mamme con una
valutazione sul percorso di visite che si deve fare durante la
gravidanza, al di là delle visite a pagamento, anche in merito
all'organizzazione dei servizi.
In particolare, vogliamo dare attenzione alla disabilità (a fine
mese, a questo riguardo, ci sarà un importante momento di
confronto), sia per le famiglie che vivono questa condizione da
tempo sia per le famiglie che si trovano da poco in questa
situazione. Credo che la Valle d'Aosta sia un esempio virtuoso
nella risposta rispetto alla situazione della disabilità, delle
persone che vivono questa condizione. Ma, come sempre, tutto può
essere migliorato e organizzato in maniera ancora più attenta alle
situazioni, e alle nuove situazioni, che si vivono. Lei citava
un'associazione recentemente nata, tra l'altro con la famiglia in
questione abbiamo avuto numerosi incontri in questi mesi, e le
posso assicurare che l'attenzione c'è stata da parte dell'azienda,
da parte dell'Assessorato e da parte di tutti coloro che hanno
provato a dare una risposta. Una risposta che probabilmente non è
quella migliore, ma soprattutto non è una risposta strutturata. In
questo senso, la nascita dell'associazione è uno stimolo per noi
che governiamo, per me che governo quell'Assessorato, in generale
per la politica; ma è uno stimolo soprattutto per chi lavora nei
servizi. Perché è importante garantire la sicurezza di una presa in
cura di una situazione, che non deve essere legata al momento, o al
momento in cui si verifica questa particolare condizione o a una
risposta temporanea, ma deve comportare una risposta strutturata.
Ed è in questo senso che stiamo lavorando. Dicevo, a fine mese ci
sarà una settimana di confronto intitolata "Ricomincio dal Tre",
dove si parlerà di famiglie, di lavoro, di percorsi di vita, di
rapporti con le istituzioni e di tanti argomenti legati a questo
aspetto.
La cosa più importante è che si vuole - proprio perché il
bisogno in questo senso è differenziato e ha bisogno di risposte di
natura diversa - costruire un percorso di vita per le persone.
Percorso di vita che veda le istituzioni capaci, collaborando tra
di loro, di far crescere le persone cercando di non fargli vivere
le difficoltà dei cambi di scuola, dei cambi di servizi, della
ricerca di servizi che le persone cercano. Quindi in questo senso
l'obiettivo è molto ambizioso, ma siamo tutti convinti di dare il
nostro apporto. Di qui a qualche giorno porteremo in Giunta il
protocollo d'intesa che, insieme all'ex collega Certan, si è
studiato sull'autismo; un lavoro molto approfondito che dà risposta
alle sollecitazioni di un'associazione e che ha permesso di
arrivare a definire questo protocollo che oggi le strutture
dell'Assessore Rini stanno verificando, e ci permetterà anche in
questo senso di dare una risposta alle famiglie con malati di
autismo.
Quindi, per malattie rare, famiglie con malati di autismo o con
differenti disabilità un percorso che può mettere le persone in
condizione di avere una risposta e di averla nel tempo, nella
crescita.
Inutile dire - avremo modo ancora di confrontarci su questo poi
- che si lavora al "dopo di noi" e a tutta una serie di servizi. Ci
vedono in condizione di stabilire nuove possibilità per quelle
famiglie che oggi non possono avere ancora la possibilità di
entrare nei CEA, perché non abbiamo ancora le risposte definitive
per coloro che nei CEA risiedono e vivono da tempo.
Quindi è un lavoro importante quello che ci troviamo tutti
insieme ad affrontare, un lavoro che ci deve vedere - credo -
orgogliosi di avere ad oggi una buona situazione e che ci deve
vedere impegnati a migliorarla sempre di più, per una questione di
civiltà, ma soprattutto per una questione di benessere di tutti
coloro che vivono in Valle d'Aosta.
Presidente -
Per la replica, ha chiesto la parola il
consigliere Padovani, ne ha facoltà.
Padovani (GM) -
Io intanto ringrazio, per la risposta,
l'Assessore. Ovviamente adesso, come per l'interpellanza
precedente, dalle parole mi aspetto che arrivino i fatti, perché le
persone, le famiglie che vivono una difficoltà, anche a causa di
questa crisi economica, e che vivono situazioni di disabilità - sia
direttamente sia perché hanno un familiare in questa situazione -
si aspettano delle risposte.
Al di là delle polemiche politiche che ci possono essere tra
maggioranza e minoranza, io credo che le persone si aspettino delle
risposte concrete e materiali. Quindi io continuerò a seguire
questo tema con molto interesse, sperando che ci siano dei fatti
concreti a breve.
