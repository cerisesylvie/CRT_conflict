Classificazione
AGRICOLTURA



Oggetto del Consiglio n. 388 del 25 febbraio 2021 - Resoconto
OGGETTO N. 388/XVI - Interpellanza: "Coinvolgimento delle
competenti Commissioni consiliari, delle associazioni di categoria
e professionali e dei portatori di interesse nella stesura del PSR
2021/2027".
Bertin (Presidente) -
Punto n. 37 all'ordine del giorno,
consigliera Spelgatti per l'illustrazione.
Spelgatti (LEGA VDA) -
Visto il momento di grave
difficoltà economica che stanno attraversando tutti i settori
produttivi, riconoscendo come indispensabile la ripresa del settore
agricolo, fondamentale per il mantenimento del territorio nella
nostra regione, preso atto del fatto che il PSR, Piano di Sviluppo
Rurale 2014-2020, è stato prolungato per gli anni 2021/2022
mantenendo le stesse regole senza alcun rifinanziamento, ma
recuperando risorse da misure non utilizzate, interpelliamo la
Giunta regionale per conoscere quale sia lo stato attuale della
gestione e quali siano le prospettive per questo biennio; che cosa
si stia facendo, quali siano le linee essenziali della stesura del
PSR 2021/2027 e se sia intenzione del Governo regionale coinvolgere
attivamente le competenti Commissioni con ampio anticipo, oltre
alle interessate associazioni di categorie professionali nonché ai
vari portatori d'interesse in grado di dare un contributo
fattivo.
Ora qual è il punto? Il PSR è chiaramente il documento di
programmazione più importante, è il documento fondamentale che
stabilirà tutto ciò che potranno fare i nostri allevatori,
agricoltori, imprenditori e quant'altro in un ambito che è
assolutamente fondamentale, essenziale ed è il cuore della nostra
regione.
È chiaro che per fare tutto questo, perché ora si cominciano a
scrivere le regole che varranno fino al 2027, bisogna non solo
partire chiaramente per tempo, bisogna avere le idee chiare,
bisogna coinvolgere tutti quanti - e mi auguro anche il Consiglio e
anche le altre forze politiche - soprattutto per evitare che inizi
poi tutto questo andirivieni, la spola con Roma e con Bruxelles
dove i piani ci vengono rimandati indietro, si riscrivono ecc.;
quindi bisogna fare un lavoro assolutamente importante e
fondamentale, soprattutto alla luce di quello che è successo con
l'emergenza Covid e anche di tutte le difficoltà che sono ancora
aumentate per tutto questo settore che, ripeto, è fondamentale per
la nostra regione e di conseguenza, a maggior ragione, ci vogliono
le idee chiare e ci vuole un'ottica di lungo periodo.
Teniamo presente poi che è anche importante capire che cosa si
stia facendo adesso per questo biennio - che magari sarà anche meno
di un biennio, adesso vedremo quello che sarà - però ci sono delle
misure che sostanzialmente non sono state ancora riattuate.
Pensiamo al discorso dei giovani agricoltori e alle misure a loro
favore: non si sa se c'è il bando, se è stato rifinanziato; i
giovani agricoltori non sanno che cosa possono fare e come possono
investire, ma teniamo presente che se non investiamo sui giovani,
anche lì in questo settore, nessuno porterà avanti un settore che è
già difficilissimo da portare avanti, sappiamo tutti quanti le
difficoltà che s'incontrano in quel mondo, e quella probabilmente è
una delle misure più importanti a cui bisogna far fronte, ma far
fronte il prima possibile con la maggior chiarezza possibile, in
maniera tale che i giovani possano capire se possono continuare a
lavorare e investire per stare sul nostro territorio, per mantenere
viva la nostra montagna, la nostra agricoltura, il nostro
allevamento e quindi investire su questo settore o meno. Quindi
urgono delle risposte.
Presidente -
Per la risposta, l'assessore Sapinet.
Sapinet (UV) -
Collega Spelgatti, la ringrazio per questa
interpellanza.
La tematica è tecnica, sicuramente anche un po' complessa, però
è strategica, strategica per la nostra economia, per il settore
agricolo. Ho cercato di alleggerire un po' la risposta poi, come le
dicevo, potremmo vederla.
Il programma di sviluppo rurale 2014/2020, più noto come PSR
14/20 - che poi in realtà, va detto, era un 2015/20 perché era
stato avviato e approvato praticamente poi già nel 2015 - comunque
un PSR denominato 14/20 a un costo totale programmato a circa 137
milioni di euro.
Al 31 dicembre 2020 risultano ammessi impegnati importi per
complessivi 125 milioni di euro, che rappresentano circa il 92% del
totale programmato.
Durante la programmazione sono stati pubblicati i bandi per
tutte le misure, sia per misure a sostegno degli investimenti nelle
aziende, quindi più note come misure strutturali, sia per le misure
a superfici, ovvero il premio a superfici.
L'avanzo di spesa al 31/12 è pari a 91 milioni di euro, dati
ovviamente totali.
Il 23 dicembre 2020 è stato emanato il regolamento UE n.
2020/2022 nel Parlamento Europeo e del Consiglio, regolamento
transitorio di estensione, il quale stabilisce che l'attuale quadro
della politica agricola comune, nota come pack, si è esteso quindi,
come giustamente lei ha ricordato, per un periodo aggiuntivo di due
annualità, quindi per il 2021 e per il 2022, alle medesime
condizioni.
Lo slogan infatti era "Fondi nuovi con le regole vecchie",
quindi fondi aggiuntivi ma regole che rimangono invariate.
Ciò significa che l'attuale PSR 14/20 assume una nuova base
giuridica per la concessione di aiuti europei anche per i due
prossimi anni e diventa quindi un PSR 14/22.
Si precisa che il sostegno finanziario dell'Unione Europea -
quindi Fondo europeo agricolo per lo sviluppo rurale - è suddiviso
in due tipologie: risorse ordinarie provenienti dal quadro
finanziario pluriennale e risorse aggiuntive provenienti da Next
Generation.
L'Unione Europea ha già approvato i documenti per la
ripartizione dei fondi per il biennio 2021/22, riparto ovviamente
tra gli Stati europei, in modo da consentire agli stessi Stati la
possibilità di continuare a finanziare il loro PSR regionale, ma ha
anche dettato linee guida in vista di una possibile politica
agricola comune, in particolare per quanto riguarda le risorse del
Next Generation, destinate appunto allo sviluppo rurale.
Una volta pubblicato il regolamento di estensione, ha preso
avvio, a livello nazionale, una lunga fase tecnica e politica di
confronto fra Regioni e Province autonome al fine di addivenire a
una proposta di riparto dei fondi per le annualità appunto
aggiuntive del 2021 e del 2022, da destinare a ciascun programma
regionale vigente.
Questa è una trattativa tutt'ora in corso, una trattativa molto
articolata, una trattativa dove la parte politica, e colgo anche
l'occasione per ringraziare, è affiancata dai tecnici delle varie
Regioni, in particolare quelli della nostra Regione che stanno
facendo un enorme lavoro, una trattativa che vede a questo punto
due contrapposizioni: da una parte 15 Regioni del Centro-Nord, del
quale ovviamente fa parte anche la Regione Valle d'Aosta,
favorevoli a una revisione dei criteri di riparto, dall'altra parte
sei Regioni del Sud che intendono mantenere invariati i
criteri.
Per quello che ci riguarda, pur essendo i più piccoli, abbiamo
sostenuto la necessità di rivedere alcuni criteri, ma in particolar
modo di rivedere il discorso della capacità di spesa perché noi -
ovviamente è un criterio che va a nostro beneficio - risultiamo
essere i terzi come capacità di spesa dopo la Provincia autonoma di
Bolzano e il Veneto.
Questa trattativa è tutt'ora in corso, la cosa si è rimbalzata
più volte dagli Assessori al tavolo dei Presidenti, e speriamo a
breve di riuscire a concretizzare, ma soprattutto speriamo di
portare a casa le risorse aggiuntive rispetto allo storico.
Sul piano normativo - e torniamo sul tecnico - il regolamento di
estensione determina soglie minime da mantenere invariate in
determinati ambiti; le regole sono estremamente dettate: almeno un
30% dei finanziamenti del FESR deve essere destinato agli
investimenti nei settori dell'ambiente, del clima, allo sviluppo
delle aree forestali e al miglioramento della redditività delle
foreste, alle misure agro-ambientali e climatiche, all'agricoltura
biologica e ai pagamenti di Natura 2000.
Inoltre i fondi Next Generation da inserire all'interno del PSR
dovranno essere ripartiti all'interno di obiettivi specifici, in
particolare il 55% dovrà essere destinato a innovazione,
transizione digitale, giovani agricoltori, investimenti che
promuovono lo sviluppo economico e altro, il 37% dovrà guardare
alla transizione ecologica, quindi agricoltura biologica,
mitigazione, adattamento ai cambiamenti climatici eccetera, e
infine l'8% sarà riservato a un eventuale aumento di dotazione
delle misure attuali.
A fronte delle imprescindibili indicazioni regolamentari,
l'autorità di gestione del PSR ha già raccolto i fabbisogni primari
da colmare a lato dell'introduzione dei nuovi fondi, nell'attuale
PSR, il quale, come ricordato all'inizio, ha registrato un
avanzamento tale da esaurire l'intera dotazione finanziaria di
alcune misure. In particolare, vediamo che abbiamo esaurito quelle
a superfici le quali devono essere necessariamente riassortite al
fine di garantire una dotazione sufficiente per le due campagne
2021 e 2022 e il pagamento delle domande pregresse che, a causa di
alcune problematiche, devono essere definitivamente istruite e
liquidate.
Da qui la necessità di assolutamente partecipare attivamente a
quella trattativa per riuscire a mettere in evidenza la nostra
specificità rispetto alle altre regioni italiane.
A questo fabbisogno finanziario prioritario si unisce la
necessità di proseguire con le graduatorie maturate a seguito
dell'emanazione nel 2020 dell'ultimo bando sulla famosa misura
4.1.1, investimenti aziendali, e dei bandi leader pubblicati dal
Gruppo Azione Locale (GAL VdA).
Anche dal recupero di queste risorse dipenderà la possibilità di
sviluppare nuovi corsi per i giovani agricoltori, come è infatti
nostra intenzione.
Quindi dal quadro sopra descritto emerge che le esigenze
finanziarie a cui far fronte sono sostanzialmente note
all'Amministrazione regionale e che gli spazi di manovra sono
limitati, da una parte dall'imprescindibile misura a sostegno del
reddito agricolo, ovvero il premio a superfici, e dagli
investimenti aziendali e dall'altra alle regole del regolamento di
estensione circa la destinazione dei fondi di New Generation.
Preme quindi ricordare che l'attuale programma di sviluppo
rurale è da intendersi esteso al biennio 2021/2022, come abbiamo
detto in avvio, e che quindi la nuova programmazione della politica
agricola comune prenderà il via giustamente dal 2023 e prevedrà
quasi certamente uno strumento di pianificazione nazionale, quindi
un piano strategico nazionale.
È ancora da capire quali saranno le sue declinazioni regionali,
ovvero che margine avranno le Regioni in questa stesura del piano
nazionale 2023/27. Questo margine di azione verrà definito a
breve.
Per quanto riguarda appunto il PRS 2023/2027, si segnala poi che
dal 2019 è in atto un percorso di studio sviluppato dal Ministero
delle politiche agricole ma anche a livello regionale, quindi un
percorso è comunque già stato avviato sin dal 2019.
In merito alle attività programmatorie svolte
dall'Amministrazione regionale - e con specifico riferimento
proprio al discorso che si diceva di coinvolgimento, partenariato,
condivisione delle associazioni di categoria e professionali, nel
2019 il Dipartimento agricoltura ha pubblicato una prima
consultazione pubblica sugli indirizzi della nuova politica
agricola comunitaria, tramite la somministrazione di un
questionario on-line accessibile a tutti attraverso il sito web
della Regione Valle d'Aosta. Dalla valutazione della risposta
emergono poi punti di vista diversi tra chi beneficia direttamente
del sostegno pubblico al settore agricolo, chi è portatore di
interessi e ha una visione dell'impatto potenziale sul contesto
regionale e di chi, appartenendo al grande pubblico, essendo magari
meno informato sui contenuti, analizza le dinamiche del contesto in
base alla percezione personale, una percezione che può essere
alimentata dalla comunicazione di massa, da quella istituzionale o
anche dall'esperienza personale.
Inoltre, nel corso del passato 2020, il Dipartimento agricoltura
ha pubblicato un secondo questionario on-line riservato solo agli
agricoltori, in cui era richiesto il loro punto di vista
relativamente alla nuova programmazione della politica agricola
comune post 2020, con anche la possibilità di esprimere le proprie
opinioni in modo da rilevare le esigenze più specifiche.
Le persone hanno risposto al questionario e hanno evidenziato la
necessità di avere meno burocrazia e di velocizzare le procedure,
sottolineando l'esigenza di una diversa ripartizione dei fondi, sia
come tipologia d'interventi che di beneficiari.
Per ciò che attiene i servizi del Dipartimento Agricoltura Area
VDA, si suggerisce di semplificare e velocizzare le procedure.
Accanto a queste consultazioni pubbliche sono stati istituiti
quattro tavoli operativi: uno sulla competitività, un altro su
ambiente e clima, uno su sviluppo locale e il quarto sulle
foreste.
Oltre a questi tavoli, ci sarà un nuovo coinvolgimento delle
associazioni - visto che sono già state coinvolte strada facendo -
e, ovviamente, delle Commissioni consiliari, in particolar modo
nella Commissione di riferimento abbiamo delle professionalità e
delle esperienze che saranno assolutamente importanti e
interessanti al fine di raggiungere gli obiettivi.
Questo coinvolgimento s'immagina e s'ipotizza intorno al
prossimo autunno o poco prima, quando conosceremo appunto la
possibilità di azione dell'Amministrazione regionale, con più di un
anno di anticipo rispetto alla partenza dei fondi.
Si segnala infine che in data 3 marzo si terrà un incontro
organizzato dal Dipartimento Agricoltura Area VDA finalizzato a
illustrare alle rappresentanze agricole, quindi in particolar modo
AREV, A.N.A.Bo.Ra.Va., le novità concernenti le campagne 2021 e
2022 delle misure a superficie, anche al fine di rilevare ed
esaminare le possibili problematiche tecniche. La ringrazio, e mi
scuso se ho sforato.
Presidente -
Per la replica, la consigliera
Spelgatti.
Spelgatti (LEGA VDA) -
La ringrazio per la risposta e
aspetto la relazione per iscritto che mi ha detto che mi farà avere
in maniera tale da poter riguardare con attenzione tutto quello che
ha raccontato in maniera tale da poter fare dei ragionamenti
successivi.
È importante focalizzare comunque l'attenzione su questo PSR,
non solo sulle misure appunto del biennio, ma pure su quelle a
partire dal 2023: ricordiamoci che il 2023 è dietro l'angolo,
sembra lontano ma in realtà è dietro l'angolo e noi non possiamo
permetterci di perdere questo treno.
Se non si fa una programmazione il più possibile esaustiva,
esauriente, che porti effettivamente anche dei cambiamenti rispetto
a tutto ciò che non ha funzionato, e, soprattutto, se non si ha una
visione per il futuro, questo settore avrà dei problemi
micidiali.
Lascio la parola, per la parte più tecnica, al collega
Planaz.
Presidente -
Per i minuti restanti ha chiesto la parola
il consigliere Planaz.
Planaz (LEGA VDA) -
Dalle domande che abbiamo presentato
io e la collega Nicoletta Spelgatti, fa molto piacere che almeno ci
siano risorse aggiuntive nella programmazione 2021/20222.
Vedo molta confusione tra il primo e il secondo pilastro: lei ha
detto che vengono seguite le trattative a livello nazionale su come
si svolgerà il futuro agricolo dal 2023 al 2027, che poi
sicuramente sarà prorogato di nuovo per anni successivi, speriamo,
perché questa volta, a causa del Covid, sono passati non uno ma tre
anni; comunque vaglieremo poi se le iniziative, le direttive che
prendiamo andranno nel senso giusto.
Io vorrei però sottolineare che innanzitutto bisogna che
ragioniamo bene sul primo pilastro, perché lei ha parlato di piano
strategico nazionale e ho molto paura quando sento parlare di piano
strategico nazionale riguardo il PSR.
Bisognerebbe fare un piano strategico nazionale anche sul primo
pilastro, perché - non so se lei sia a conoscenza o meno - ma ci
sono ancora in Italia titoli che variano da 100 a 30 mila euro e
allora lei può immaginare: 100 euro in montagna, 30 mila euro in
pianura... se noi andiamo su un piano strategico nazionale, sul
PSR, e invece non andiamo a fare niente sul primo pilastro, c'è
questa diseguaglianza, non arriveremo mai a una soluzione, a dare
delle risposte soprattutto a una Regione come la nostra! Su questo
bisogna avere le idee ben chiare, perché è inutile che ci mettiamo
a fare tanti bei discorsi di strategia, di programmi complessi se
non abbiamo noi le idee chiare.
Bisogna capire dove siano le difficoltà, perché è inutile che
illudiamo le persone e non le teniamo informate bene su come sarà
il futuro di questa politica agricola comune perché - io spero che
lei lo sappia - dal 2019 si è bloccata la convergenza di questi
titoli che dovevano venire a pianificarsi entro il 2022 per poi
avviare la nuova campagna politica agricola comune; invece, poiché
questo processo è bloccato, chi aveva un titolo altissimo mantiene
il titolo altissimo e chi ce l'ha basso lo mantiene basso, e io le
garantisco che molte aziende di questa regione hanno titoli
bassissimi, perché non hanno le capacità produttive degli anni
della convergenza, non hanno avuto le capacità produttive per
modificare questo titolo.
E se noi andiamo sul PSR, piano strategico nazionale, e
sull'altro pacco, il primo pilastro, che anche questo è da non
sottovalutare, è importantissimo, lo lasciamo così com'è... guardi,
è inutile che andiamo a cercare sempre la causa negli allevatori
che non sono in grado di proseguire con le loro attività e che
devono cambiare il passo... perché più che cambiare il passo,
dovrebbero cambiare lavoro, perché se siamo rappresentati in questo
modo, non possiamo pretendere niente dai nostri allevatori perché
dobbiamo avere le idee chiare.
E poi sulle graduatorie della misura 4.1.1, visto che deve
rispondere per iscritto, mi piacerebbe sapere, visto che sono
investimenti, quante risorse ci sono a disposizione per la chiusura
di questo bando e quante ce ne servono ancora per dare risposte
alle aziende che vogliono investire, aziende che non vogliono
essere mantenute, ma che vogliono investire per un futuro.
Se pensiamo che siamo in anticipo, a un anno di distanza
dall'erogazione delle misure e non sappiamo ancora come le
eroghiamo, beh, io faccio gli auguri, ma possiamo aspettarci che
per due o tre anni dopo il 2023 non arriveranno risorse alle
aziende agricole!
Presidente -
Come comunicato in precedenza, il Presidente
della Regione è in riunione con il ministro Speranza e il Ministro
per gli affari regionali, dunque l'interpellanza n. 38 verrà
discussa al rientro dell'Assessore.
