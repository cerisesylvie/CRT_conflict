Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Personale medico e paramedico



Oggetto del Consiglio n. 2125 del 11 gennaio 2023 - Resoconto
OGGETTO N. 2125/XVI - Illustrazione del D.L. n. 88:
"Disposizioni organizzative temporanee e urgenti in materia di
reclutamento di personale da parte dell'azienda USL della Valle
d'Aosta e ulteriori disposizioni urgenti in materia di
organizzazione del sistema sanitario regionale e di formazione in
ambito sanitario. Modificazioni alle leggi regionali 25 gennaio
2000, n. 5, 31 luglio 2017, n. 11, e 13 luglio 2020, n. 8".
Bertin (Presidente) -
Il punto n. 7.01 all'ordine del
giorno è un atto di legge e ovviamente non credo che riusciremo a
trattarlo tutto in questa serata, essendo già meno venti. Facciamo
la relazione adesso e la discussione domani? Tenendo conto che il
punto verrà aperto, ma sarà chiuso soltanto nella giornata di
domani. Se siete d'accordo procediamo in questo modo. Con l'accordo
di tutti, iniziamo con la relazione. Il relatore è il consigliere
Padovani a cui passo la parola per la relazione.
Padovani (FP-PD) -
Il presente disegno di legge detta, in
armonia con lo Statuto speciale per la Valle d'Aosta e le relative
norme di attuazione, e in coerenza con il principio di
autofinanziamento del servizio sanitario regionale, disposizioni
organizzative e urgenti temporanee in materia di reclutamento di
personale sanitario e di operatori sociosanitari da parte
dell'azienda USL della Valle d'Aosta, finalizzato ad assicurare,
attraverso il reperimento di professionalità adeguate, sotto il
profilo quantitativo e qualitativo, le prestazioni sanitarie e le
attività previste dai LEA, nonché ulteriori disposizioni urgenti in
materia di organizzazione del sistema sanitario regionale e di
formazione in ambito sanitario.
La necessità e l'urgenza di prevedere, in modo temporaneo e
sperimentale, una nuova disciplina in materia di reclutamento di
personale sanitario e di operatori sociosanitari da parte
dell'azienda USL, derivano dalla particolare pressione cui il
sistema sanitario regionale è stato sottoposto negli ultimi anni,
aumentata a seguito dell'emergenza da Covid-19.
Il sistema di reclutamento previsto dalla normativa vigente non
ha infatti consentito di rispondere adeguatamente alla forte
domanda di nuove professionalità. In particolare, le modalità di
accertamento linguistico, per quanto riguarda il reclutamento a
tempo indeterminato, si sono rivelate in diversi casi non
funzionali. Questo disegno di legge propone quindi di intervenire
modificando queste modalità, in modo che il principio del
bilinguismo, riconosciuto e tutelato dallo Statuto speciale, possa
andare di pari passo con il principio costituzionale della tutela
della salute, che dev'essere garantito dalla Regione nell'ambito
delle sue competenze legislative e amministrative.
Per questo motivo si prevede che in via sperimentale, per il
triennio 2023-2025, il personale sanitario e gli operatori
sociosanitari che non superano la preliminare prova di accertamento
linguistico, ai sensi dell'articolo 42 della legge regionale 25
gennaio 2000 n. 5, siano comunque ammessi alle prove successive e,
qualora le superino, vengano inclusi in apposite graduatorie
separate che, in caso di esaurimento delle corrispondenti
graduatorie ordinarie o di mancanza di approvazione delle medesime
per assenza di candidati in possesso di tutti i requisiti
richiesti, possano essere utilizzati dall'azienda USL
esclusivamente per assunzione a tempo determinato, senza
corresponsione dell'indennità di bilinguismo, per una durata di 36
mesi. Il personale che entro 36 mesi supera la prova di
accertamento linguistico, matura il diritto di assunzione a tempo
indeterminato.
Il presente disegno di legge reca, inoltre, altre disposizioni
urgenti in materia di organizzazione del sistema sanitario
regionale e di formazione in ambito sanitario, riguardanti in
particolare l'ipotesi di commissariamento dell'azienda USL, che
dev'essere ridisciplinata a seguito della dichiarazione di
illegittimità costituzionale del comma 3 dell'articolo 16 della
legge regionale n. 5 del 2000, la definizione del numero di
strutture complesse, semplici e semplici dipartimentali nell'ambito
dell'atto costitutivo aziendale, le strutture residenziali e
semiresidenziali, socioassistenziali e sociosanitarie pubbliche e
private, nonché i corsi di laurea triennali delle professioni
sanitarie istituiti in Valle d'Aosta sulla base di specifici
protocolli d'intesa con le università.
Il presente disegno di legge si compone di undici articoli.
L'articolo 1 illustra l'oggetto e le finalità della legge
prevedendo, in armonia con lo Statuto speciale e le relative norme
di attuazione, nonché in coerenza con il principio di
autofinanziamento del servizio sanitario regionale, disposizioni
organizzative e urgenti temporanee in materia di reclutamento di
personale sanitario e di operatori sociosanitari da parte
dell'azienda USL, finalizzate ad assicurare, mediante il
reperimento di professionalità adeguate sotto il profilo
quantitativo e qualitativo, le prestazioni sanitarie e le attività
previste dai LEA, nonché ulteriori disposizioni urgenti in materia
di organizzazione del sistema sanitario regionale e di formazione
in ambito sanitario.
L'articolo 2 introduce una disciplina temporanea sperimentale,
limitatamente al triennio 2023-2025, in materia di accertamento
linguistico nell'ambito di procedure concorsuali pubbliche
intraprese dall'azienda USL, finalizzate all'assunzione a tempo
indeterminato di personale della dirigenza e del comparto
(personale sanitario e operatori sociosanitari).
L'articolo 3 introduce il comma 1bis all'articolo 7 della legge
regionale n. 5 del 2000, precisando che gli obiettivi operativi
gestionali, con i corrispondenti indicatori per la valutazione
dell'attività svolta e dei risultati di gestione conseguiti, sono
assegnati annualmente al direttore generale dell'azienda USL, anche
ai fini della corresponsione della quota integrativa aggiuntiva del
trattamento economico annuo previsto dalle disposizioni statali
vigenti, con la deliberazione della Giunta regionale che assegna i
finanziamenti annuali all'azienda USL. Tali obiettivi rappresentano
la declinazione su base annuale degli obiettivi di salute e di
funzionamento dei servizi assegnati al direttore generale all'atto
della nomina.
L'articolo 4 fa seguito agli esiti della sentenza della Corte
costituzionale n. 189 del 2022, depositata in data 25 luglio 2022,
che ha dichiarato costituzionalmente illegittimo l'articolo 2 comma
2 della legge regionale 9 novembre 2021 n. 31 che, nel sostituire
il comma 3 dell'articolo 16 della legge regionale n. 5 del 2000,
ha, secondo quanto stabilito dalla Corte, scollegato il
commissariamento da esigenze di carattere straordinario o
dall'impossibilità di sopperire alla vacanza dell'ufficio secondo
il procedimento ordinario, violando il principio fondamentale di
cui è espressione l'articolo 3bis comma 2 del decreto legislativo
30 dicembre 1992 n. 502. L'articolo 4 inserisce il comma 2bis dopo
il comma 2 dell'articolo 16 della legge regionale n. 5 del 2000
prevedendo, in linea con la decisione della Corte costituzionale,
che il ricorso al commissariamento dell'azienda sanitaria è una
procedura eccezionale, alla quale si fa ricorso per comprovati e
giustificati motivi che non consentono di procedere secondo le
ordinarie modalità di sostituzione del direttore generale.
L'articolo 5 introduce il comma 5bis dopo il comma 5
dell'articolo 26 della legge regionale n. 5 del 2000, prevedendo la
possibilità di un adattamento delle disposizioni nazionali alla
dimensione organizzativa del sistema sanitario regionale, in quanto
espressione delle competenze statutarie della Regione in materia di
"ordinamento degli uffici e degli enti dipendenti della Regione e
stato giuridico ed economico del personale" e "igiene e sanità", ai
sensi dell'articolo 2 comma primo lettera a) dello Statuto
speciale, nonché dalla norma di salvaguardia prevista dall'articolo
3 del decreto del Ministro della salute 2 aprile 2015 n. 70,
secondo cui le Regioni a statuto speciale e le Province autonome di
Trento e di Bolzano applicano il presente decreto compatibilmente
con i propri statuti di autonomia e con le relative norme di
attuazione e, per le regioni e province autonome, che provvedono
autonomamente al finanziamento del servizio sanitario regionale
esclusivamente con i fondi del proprio bilancio, compatibilmente
con le peculiarità demografiche e territoriali di riferimento
nell'ambito della loro autonomia organizzativa.
L'articolo 6, anche alla luce dell'esperienza vissuta nel corso
della pandemia da Covid-19, reca norme a supporto delle strutture
residenziali e semiresidenziali, socioassistenziali e
sociosanitarie pubbliche e private in materia di sanità pubblica.
Più precisamente, il medesimo inserisce il comma 3bis all'articolo
36 della legge regionale n. 5 del 2000, prevedendo che, nell'ambito
dell'integrazione fra servizi sanitari e servizi socioassistenziali
di cui ai commi precedenti del medesimo articolo 36, l'azienda USL
individua figure mediche o di altri operatori sanitari dell'area
territoriale e dell'area della prevenzione, con il compito di
garantire alle strutture medesime un supporto tecnico in materia di
sanità pubblica, anche ai fini di garantire l'efficacia,
l'efficienza e l'uniformità dei livelli di servizio.
L'articolo 7 reca la disposizione transitoria, precisando che le
disposizioni di cui all'articolo 2 si applicano alle procedure
concorsuali bandite successivamente alla data di entrata in vigore
della legge.
L'articolo 8 abroga la lettera E del comma 4 dell'articolo 8 e
il comma 3 dell'articolo 9 della legge regionale 31 luglio 2017 n.
11, i quali prevedono rispettivamente l'obbligo di insegnamento di
una materia in lingua francese nei corsi di laurea triennali delle
professioni sanitarie istituiti in Valle d'Aosta sulla base di
specifici protocolli di intesa con le università, nonché il
preventivo accertamento della conoscenza della lingua francese per
l'accesso ai suddetti corsi di laurea.
L'articolo 9 reca le disposizioni finanziarie.
L'articolo 10 introduce una clausola valutativa prevedendo che,
entro il 31 ottobre di ciascun anno del triennio 2023-2025,
l'assessore regionale competente in materia di sanità, sulla base
delle informazioni e dei dati trasmessi dall'azienda USL, riferisce
alla Giunta regionale e alla Commissione consiliare competente
sullo stato di attuazione e sugli effetti delle disposizioni di cui
all'articolo 2, al fine di consentire ogni valutazione utile
sull'efficacia della sperimentazione e sulla necessità di
introdurre eventuali ulteriori modificazioni alla disciplina
regionale in materia di reclutamento di personale da parte
dell'azienda USL della Valle d'Aosta.
L'articolo 11 reca la dichiarazione d'urgenza.
Il presente atto ha ricevuto parere favorevole all'unanimità sia
dalla II sia dalla V Commissione.
Presidente -
Ricordo che è stato depositato un
emendamento dal gruppo PCP.
Come d'accordo, rinviamo la discussione su questa legge a
domani. Buona serata.
---
La seduta termina alle ore 19:49.
