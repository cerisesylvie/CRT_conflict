Classificazione
CASA DA GIOCO


Resoconto integrale del dibattito dell'aula
Oggetto del Consiglio n. 275 del 3 dicembre 2003 - Resoconto
OGGETTO N. 275/XII - Reiezione di ordine del giorno relativo al
Casinò di Saint-Vincent.
Ordine del giorno
Il Consiglio regionale della Valle d'Aosta
Premesso
- che la Regione, possedendo il 99% della Casinò S.p.A., è
l'azionista di riferimento del soggetto preposto alla gestione
della casa da gioco valdostana;
- che il 10 dicembre p.v. è convocata l'assemblea ordinaria
dei soci della Casinò S.p.A., alla quale partecipa l'Assessore al
Bilancio, Finanze, Programmazione e Partecipazioni regionali in
rappresentanza della quota di pertinenza regionale;
- che, considerato il preoccupante calo di ingressi e di
proventi, il Casinò di Saint-Vincent necessita di una tempestiva ed
energica azione di rilancio;
- che la casa da gioco valdostana costituisce una realtà
molto importante per tutto il sistema economico valdostano;
Impegna
l'Assessore al Bilancio, Finanze, Programmazione e
Partecipazioni regionali:
1) a indicare, per la conduzione della Casinò S.p.A., figure
professionali affidabili, di indubbia capacità manageriale e non
compromesse con la passata gestione;
2) a definire al più presto, insieme alla Giunta regionale,
il piano di sviluppo di cui all'articolo 14 del Disciplinare per
realizzare una concreta politica aziendale di rilancio della casa
da gioco valdostana.
F.to: Tibaldi - Frassy
Président - La parole au Conseiller Tibaldi.
Tibaldi (CdL) - L'ordine del giorno è stato presentato
nell'ambito di un problema sentito, spinoso e ancora irrisolto, che
si riferisce al buon andamento della casa da gioco. È vero che nel
mare "magnum" dei provvedimenti e degli indirizzi che si analizzano
e si approfondiscono in occasione dell'esame del bilancio
regionale, questo rappresenta una porzione delle problematiche
esistenti sul tappeto, tuttavia ha una rilevanza particolare
proprio per la tempistica degli eventi che si stanno verificando o
si verificheranno nelle prossime settimane.
L'ordine del giorno nella parte della premessa riassume in
ordine consequenziale le situazioni esistenti, in particolare che
la Regione è l'azionista di riferimento della società che è
preposta alla gestione della "Casinò S.p.A.", che quindi la Regione
rappresenta la quasi totalità del capitale azionario ed è in grado
di determinare le funzioni, indirizzi e ruoli che si vogliono
imprimere a questa importante realtà socio-economica
valdostana.
Abbiamo appreso dai giornali e in commissione che è
prossimamente convocata l'assemblea ordinaria dei soci della
"Casinò S.p.A." per fare il punto della situazione e per cercare di
girare la pagina di questa azienda, che merita un rilancio. È
notorio che il calo di ingressi e proventi è del tutto evidente,
non solo, è preoccupante, e questo è stato sottolineato nella
relazione sul bilancio fatta dallo stesso Assessore questa mattina,
dove la riduzione delle entrate previsionali per il 2004 è quanto
mai tangibile: si attesta sui 74 milioni di euro e questa riduzione
è causata, sì, è vero da una revisione in senso peggiorativo per la
Regione, revisione nella distribuzione dei proventi fra la Regione,
ente concedente, e la "Casinò S.p.A.", ente concessionario, ma
soprattutto per una diminuzione dell'attività di gioco ormai
conclamata. Visto che il 10 dicembre è convocata l'assemblea
ordinaria, è opportuno che il Presidente, l'Assessore, o chi
rappresenterà la Giunta, e quindi la quota di pertinenza regionale,
abbia un indirizzo politico importante formulato dal Consiglio,
dall'organo politico di questa Regione. Noi ci siamo permessi di
indicare due linee di azione, che sono naturalmente qui contenute
nella parte impegnativa e che sono aperte alle modifiche che si
riterranno più opportune.
Abbiamo però individuato due linee essenziali, di cui una di
carattere soggettivo, cioè che la Regione, visto che ha questa
importante quota azionaria, indichi per la conduzione della casa da
gioco delle figure professionali effettivamente competenti e in
grado di assumersi quel delicato ruolo di manager di un'azienda,
che non deve essere vista solo in termini sterili della
realizzazione di un risultato di bilancio, e quindi portare una
volta per tutte la "Casinò S.p.A." - anche in virtù di queste
aliquote riviste in favore della casa da gioco - dal rosso del
bilancio al nero dei proventi, ma che siano in grado di innestare
quel circolo virtuoso che la casa da gioco può svolgere in tutto
l'ambito del sistema turistico valdostano.
La seconda condizione, di carattere oggettivo - e qui la Giunta
regionale ha una funzione di primaria importanza -, è quella di
definire un piano di sviluppo, un piano richiesto anche dal
disciplinare ai sensi dell'articolo 14 del medesimo, per realizzare
una concreta politica di sviluppo della casa da gioco. Abbiamo
visto che con grande fermezza e tempestività la Regione ha risolto
una situazione di avvicendamento al vertice - condivisibile o meno
- per l'Università della Valle d'Aosta: il vertice è stato cambiato
con estrema determinazione e tempestività. La scelta può piacere o
meno ma, quando le volontà politiche sono chiare, si manifestano
con atti di questo tipo. Chiediamo che vi sia un'altrettanta
determinazione, responsabilità e coraggio nel compiere una scelta
analoga al vertice della casa da gioco. Come avete avuto il
coraggio di fare una scelta di quel tipo, perché non operate una
scelta altrettanto coraggiosa per la casa da gioco, che da anni
attende soggetti e idee in grado di farla tornare ai lustri degli
anni passati?
Lasciamo agli interventi dell'Assemblea, della Giunta in
particolare, il contenuto dell'ordine del giorno.
Président - La parole au Conseiller Salzone.
Salzone (SA) - Sull'ordine del giorno. Intanto sul discorso del
Casinò vogliamo intervenire in modo dettagliato, vogliamo fare una
discussione ampia, vogliamo approfondire i temi che abbiamo già
messo sul "piatto della bilancia" in questi giorni.
Non mi sento di poter condividere questo ordine del giorno,
perché ritengo che ci voglia un dibattito con la Giunta; se è vero
che vogliamo che questo Consiglio si confronti, non sono d'accordo
di dare un mandato "tout court" all'Assessore di decidere quali
sono le figure professionali, vorrei che vi fosse un dibattito vero
e proprio. Questo argomento il gruppo vuole approfondirlo nel
merito e vorrei un impegno della Giunta a fare un dibattito nel più
breve tempo possibile; non dico di fare un Consiglio monotematico,
ma con questo punto all'ordine del giorno, discuterne nel modo più
ampio.
Président - S'il n'y a pas d'autres conseillers qui souhaitent
intervenir, je ferme la discussion générale.
La parole à l'Assesseur au budget, aux finances, à la
programmation et aux participations régionales, Marguerettaz.
Marguerettaz (UV) - Non entro nel merito dell'ordine del giorno
quanto ai contenuti, per dire che la Giunta, il sottoscritto, le
strutture dell'Assessorato hanno già in corso un'attività di
analisi e di valutazione della situazione, per cui sotto alcuni
aspetti questo impegno non porta nulla di nuovo rispetto
all'attività che viene effettuata in questo momento, per cui chiedo
di ritirare l'ordine del giorno, in caso contrario annuncio
un'astensione o una valutazione negativa dello stesso.
Président - La parole au Conseiller Tibaldi.
Tibaldi (CdL) - Assessore, sappiamo che state analizzando da
mesi la situazione che avete ereditato, perché più volte nel corso
delle interpellanze presentate sul tema avete dato questa risposta.
Di nuovo non vi è nulla da parte sua, perché l'attività di analisi
copiosa che stanno svolgendo le strutture competenti della Regione
l'abbiamo percepita; speriamo che a questa attività di analisi vi
sia quanto meno un riscontro.
Al Consigliere Salzone vorrei solo ricordare che il dibattito
con la Giunta regionale si può aprire anche in sede consiliare, non
bisogna andare a suonare al campanello del Presidente della Regione
o a quello dell'Assessore Marguerettaz. Pensiamo che questa sia la
sede più idonea per aprire un dibattito e un dibattito normalmente
si apre facendo una proposta, a meno che la centralità del
Consiglio sia diventata un "optional" e quindi non fa più comodo
parlare in questa sede, perlomeno di un tema che mi sembrava
poc'anzi il Consigliere Comé avesse anche lui sottolineato e
rimarcato con una certa determinazione. Forse il tema è un po'
troppo tosto da affrontare nella sua interezza e si preferisce
riservarlo ad altre sedi.
Noi comunque riteniamo che qualcosa di nuovo vi sia, soprattutto
perché, forse il collega Salzone non se n'è accorto, che è il 10
dicembre… piuttosto che sapere a
posteriori cosa avete fatto, come ricordava non ricordo se il
Consigliere Curtaz o la Consigliere Squarzino, il "report" delle
vostre attività, ci sentiamo di darvi un indirizzo e l'indirizzo è
chiaramente indicato in questo impegno.
Non ci sentiamo di ritirare l'ordine del giorno, perché crediamo
fermamente nelle due linee di azione che abbiamo enunciato e, se la
vostra sensibilità non vuole essere manifesta questa sera o non
l'avete ancora definita, noi ne prenderemo atto successivamente
dalle comunicazioni del Presidente, però vedremo se c'erano delle
idee in sintonia oppure no. Lo lasciamo al vostro voto, di
conseguenza all'esito dell'Assemblea.
Président - Je soumets au vote l'ordre du jour:
Conseillers présents: 29
Votants: 2
Pour: 2
Abstentions: 27 (Borre, Caveri, Cerise, Cesal, Charles Teresa,
Comé, Curtaz, Ferraris, Fey, Fiou, Fosson, Isabellon, La Torre,
Maquignaz, Marguerettaz, Nicco, Pastoret, Perrin, Perron,
Praduroux, Riccarand, Salzone, Sandri, Squarzino Secondina,
Vicquéry, Viérin Adriana, Viérin Laurent)
Le Conseil n'approuve pas.
