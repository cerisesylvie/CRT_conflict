Classificazione
ARTIGIANATO
COMMERCIO


Resoconto integrale del dibattito dell'aula
Oggetto del Consiglio n. 1159 del 23 febbraio 2000 - Resoconto
OGGETTO N. 1159/XI Iniziative in ordine alle modalità di
finanziamento delle piccole e medie imprese alimentari ai sensi
della legge 22 del 1998. (Interpellanza)
Interpellanza Vista la depressione economica generatasi nella
nostra Regione a causa della chiusura del Traforo del Monte
Bianco;
Tenuto conto del fatto che i lavori all’interno
del tunnel ne impediranno, forse l’apertura nei
tempi inizialmente ipotizzati, con conseguenti ulteriori gravi
ricadute sull’economia regionale;
Condividendo la politica di sostegno sia alle piccole e medie
imprese che agli artigiani e commercianti che questo esecutivo ha
più volte dichiarato di voler proseguire;
Ritenendo che le piccole e medie imprese alimentari rientrino a
pieno titolo nella categoria delle imprese da sostenere;
Considerato che la legge 22 del 4 maggio 1998 permette di
erogare a chi ne faccia richiesta finanziamenti a tasso agevolato,
se in possesso dei requisiti;
i sottoscritti Consiglieri regionali
Interpellano
la Giunta regionale e l’Assessore competente per
sapere:
1) se risponde al vero che le imprese alimentari non sono
comprese negli elenchi delle tipologie di attività da sostenere
attraverso gli strumenti posti in essere dalla suddetta legge
22;
2) qual è la cifra accantonata nel 1999 e nel 2000 per
finanziare la legge 22, quanto di questo stanziamento è già stato
speso e quante sono le richieste in termini mutuari e monetari;
3) quali sono gli intendimenti dell’esecutivo in
merito alla soluzione di questo problema e quali iniziative sono
state finora intraprese.
F.to: Comé - Collé - Viérin M. - Lanièce
Presidente
La parola al Consigliere Comé.
Comé (Aut)
Abbiamo presentato questa interpellanza perché
volevamo capire dall'Assessore se l'Esecutivo prosegue ancora la
politica di sostegno alle piccole e medie imprese artigianali e
commerciali della nostra Regione.
Mi ricordo che alla presentazione della legge n. 12 sul
commercio l'Assessore aveva più volte ribadito l'intenzione di
favorire la nascita di nuove attività commerciali soprattutto nelle
zone di montagna e anche di rivitalizzare le imprese nel centro
storico. In effetti vennero creati i centri polifunzionali, il cui
fulcro di attività come sappiamo è legato al settore
alimentare.
Questa è una politica che noi abbiamo allora condiviso tant'è
che abbiamo approvato questa linea, ma questa nostra interpellanza,
ripeto, è stata presentata perché ci sono giunte delle voci di
malcontento da parte dei fruitori del settore. In effetti, fino a
pochi mesi fa le piccole e medie imprese che presentavano la
domanda di finanziamento potevano accedere a tale finanziamento
attraverso la legge n. 22 che dava finanziamenti agevolati a favore
di piccole imprese per l'effettuazione di investimenti, invece
negli ultimi mesi alcune imprese che si sono recate presso gli
uffici hanno avuto il diniego da parte degli uffici addirittura nel
presentare la domanda.
È per questo che chiediamo all'Assessore se risponde al vero che
le imprese alimentari non sono comprese negli elenchi delle
tipologie di attività da sostenere attraverso gli strumenti posti
dalla legge n. 22. Volevamo anche sapere qual era la cifra
accantonata nel 1999 e nel 2000 per finanziare tale legge e quanto
di questo stanziamento è stato speso e quante sono le richieste in
termini mutuari e monetari. Infine chiediamo di sapere quali sono
gli intendimenti dell'Esecutivo in merito alla soluzione di questo
problema e quindi di queste difficoltà, spero temporanee, delle
piccole imprese.
Presidente
La parola all’Assessore
all’industria, artigianato ed energia, Ferraris.
Ferraris (GV-DS-PSE)
Innanzitutto preciso che rispondo
anche a nome dell'Assessore Lavoyer per quanto riguarda la
questione del commercio.
Ringrazio dell'interpellanza che consente di chiarire un
problema che si è presentato in questo ultimo periodo e riconfermo
la volontà della Giunta di andare avanti con finanziamenti in
sostegno delle piccole e medie imprese così come previsto dalla
legge n. 22.
Quello che si è verificato in questo periodo, e oggi posso
comunicarvi che la questione è stata risolta, è legato all'avvio,
iniziato con il 1° gennaio di quest'anno, della fase transitoria
del processo di adattamento al Trattato della Comunità europea
della normativa regionale in materia di incentivazione alle
attività economiche; dal 31 dicembre è cambiato il sistema degli
aiuti legato all'adozione della nuova agenda 2000 e quindi c'è
stata una fase, tuttora in corso, di armonizzazione della nostra
legislazione precedente all'attuale situazione.
Questo comporta anche la stesura di un provvedimento di riordino
della normativa in fase di avanzata elaborazione che riguarderà sia
la normativa del commercio, sia la normativa del settore
artigianale e industriale.
Per quanto riguarda l'applicazione della legge n. 22, tale legge
è del 1998 prevede interventi a favore delle piccole imprese per
l'effettuazione di investimenti; prevede inoltre, ai sensi
dell'articolo 4, comma 4, che gli interventi finanziari erogati
devono rientrare nei limiti stabiliti per l'applicazione della
regola comunitaria del "de minimis"; possiamo dire questa legge era
già "proiettata nel futuro", nel senso che avevamo già previsto di
mantenere i vincoli comunitari.
Tale regola impone un limite massimo di finanziamento di 100.000
Euro, l'equivalente di poco meno di 200 milioni; l'importo totale
dell'aiuto rientrante nella categoria "de minimis" si riferisce a
un periodo di 3 anni, (i 100.000 Euro valgono come aiuto che può
essere stanziato per un periodo di 3 anni). Questo periodo inizia a
decorrere dal momento della concessione del primo aiuto "de
minimis" e comunque va chiarito che questo non pregiudica la
possibilità del beneficiario di ottenere altri aiuti in base a
regimi autorizzati dalla Commissione europea, quindi non
necessariamente il "de minimis" è l'unico aiuto che può andare
all'impresa; se esistono situazioni di deroga autorizzate
dall'Unione europea, le imprese possono usufruirne.
La regola del "de minimis", benché interessi prioritariamente le
piccole e medie imprese, vista l'entità del contributo, è
applicabile a prescindere dalle dimensioni delle imprese
beneficiarie. Non si applica, e questo è il problema che abbiamo
incontrato, ai settori disciplinati dal Trattato CECA: la
siderurgia, la costruzione navale, il settore dei trasporti, gli
aiuti concessi per le esportazioni e per il sostegno alle attività
agricole; tali settori rimangono esclusi dalla possibilità di
accedere ad aiuti che rispondono alla disciplina "de minimis" e
quindi prevedono la notifica della norma all'Unione europea.
Il caso che è stato indicato nell'interpellanza riguarda proprio
la parte riguardante gli aiuti all'agricoltura.
In merito alla prima questione posta, dove si chiede:
"se
risponde al vero che le imprese alimentari non sono comprese negli
elenchi delle tipologie di attività da sostenere attraverso gli
strumenti posti in essere dalla suddetta legge 22"
, va detto
che tale legge non esprime un'esclusione di queste aziende.
Queste aziende sono comprese, perché si dice all'articolo 2,
comma 1, Soggetti beneficiari, che:
"Sono ammesse ad usufruire
degli incentivi di cui alla presente legge le piccole imprese
industriali, artigiane, commerciali iscritte nel registro degli
esercenti il commercio"
. Questo riguarda quindi l'insieme delle
imprese.
Per quanto riguarda l'iscrizione al REC, pur essendo venuto meno
l'obbligo, tale iscrizione per le imprese alimentari in seguito
all'entrata in vigore del decreto legislativo n. 114/98?, le
imprese del settore hanno comunque potuto beneficiare delle
agevolazioni previste dalla legge n. 22/98, quindi l'iscrizione al
REC, essendo cambiata la normativa nazionale, non è più
necessaria.
Le aziende alimentari sono comprese negli elenchi ammessi al
finanziamento dalla legge n. 22/98 e fin qui la cosa è chiara. Il
problema dove nasce? Con riferimento al regime "de minimis" e
quindi agli interventi previsti dalla legge n. 22 occorre tenere
presente che i nuovi indirizzi e gli orientamenti comunitari sopra
citati escludono la possibilità di beneficiare di aiuti per
finalità regionali, da parte di vari settori fra cui quelli
concernenti la trasformazione e la commercializzazione dei prodotti
agricoli.
Cosa intenda la Comunità per prodotti agricoli è indicato
nell'articolo 32 del Trattato della Comunità europea, ex articolo
38, in cui si dice che:
"Il mercato comune comprende
l'agricoltura e il commercio dei prodotti agricoli; per prodotti
agricoli si intendono i prodotti del suolo, dell'allevamento e
della pesca come pure i prodotti?"
questo è il caso che ci
riguarda
"? di prima trasformazione che sono in diretta
connessione con tali prodotti"
, rinviando poi ad un allegato
che elenca i prodotti.
L'allegato, così come è stato predisposto, non aiuta a chiarire
cosa si intenda per prodotti di prima trasformazione tant'è che
proprio nel mese di febbraio questa difficoltà interpretativa lo ha
portato alla definizione di nuovi orientamenti della Comunità in
materia di aiuti di Stato nel settore agricolo, pubblicati sulla
"Gazzetta ufficiale", quindi orientamenti recentissimi che
risalgono al mese di febbraio secondo i quali - cito -:
"per
trasformazione di prodotto agricolo si intende il trattamento di un
prodotto agricolo in esito al quale il prodotto ottenuto rimane
comunque un prodotto agricolo"
, come ad esempio l'estrazione di
succo di frutta o la macellazione di animali da carne, quindi
questo tipo di tipologie di prima trasformazione non possono più
avere aiuti.
La trasformazione dei prodotti agricoli, di cui all'allegato 1,
in prodotti non compresi dallo stesso rientra pertanto nel campo di
applicazione dei presenti orientamenti: sono queste le questioni
che avevamo in sospeso legate alla legge n. 22/98.
Questo vuol dire che chi usa, ad esempio, il prodotto agricolo
"farina" per fare il prodotto "pane" è finanziabile con la legge n.
22/98 così come sono finanziabili le produzioni di pasticceria e
gelateria che, in relazione all'interpretazione della norma, erano
rimaste sotto osservazione, di conseguenza questo orientamento
consente di sbloccare le situazioni attualmente all'esame degli
uffici.
Va pertanto sottolineato che, nell'ambito dell'applicazione
della legge regionale n. 22/98, le domande presentate da artigiani
o industriali del settore alimentare sono oggi 9 su un totale di
199: possiamo, quindi, notare, riferendoci alla seconda domanda che
il fenomeno è limitato. Sulle 9 domande che sono state esaminate ne
rimangono 6 in via di definizione legate al problema
precedentemente trattato.
Per quanto riguarda invece gli stanziamenti e quindi le cifre in
bilancio, premesso che darò i dati separatamente per quanto
riguarda quelli legati alle piccole imprese industriali e artigiane
e quelli relativi al commercio, ricordo che la legge prevede due
forme di finanziamento: i contributi in conto capitale e i
finanziamenti, questi ultimi prevedono un abbattimento del tasso di
finanziamento.
Nel triennio 1998-2000 per contributi per le piccole imprese
artigiane sono stati stanziati: 3.600 milioni; per le piccole
imprese industriali: 2.600 milioni; per le piccole imprese
artigiane: 2.400 milioni; per le piccole imprese industriali: 2.100
milioni per un totale di 10.700 milioni, di questi sono stati
approvati e impegnati con provvedimento dirigenziale 4.014 milioni
e sono stati erogati 3.529 milioni.
Per il settore del commercio invece le somme stanziate nel
bilancio 1999 sono 2.200 milioni per il finanziamento del fondo di
rotazione, quindi per la parte finanziamento, tali somme sono state
interamente trasferite sul fondo gestito da Finaosta; 600 milioni
per riassegnazione di fondi destinati alla concessione di
contributi in conto capitale non utilizzati nel 1998, dei quali
sono utilizzati 511 milioni.
Per quanto riguarda ulteriori 2.000 milioni quali contributi in
conto capitale per il 1999, di tali risorse è stata impegnata nel
corso del 1999 la cifra di 1.143 milioni.
Per quanto riguarda il 2000, il fondo di rotazione per il
finanziamento è stato finanziato con 1.500 milioni, mentre i
contributi in conto capitale sono stati finanziati con la cifra di
1.000 milioni.
È già stata richiesta per quanto riguarda il commercio la
riassegnazione di una somma di 1.856 milioni non utilizzati con
riferimento all'esercizio 1999.
Per quanto riguarda il numero delle richieste di finanziamento,
per il 1999 sono state 39 per un importo complessivo degli
investimenti pari a 3.865 milioni; le richieste di contributo in
conto capitale risultano essere state nel 1999 pari a 71 per un
importo complessivo di 1.802 milioni.
Nell'anno in corso le domande finora proposte sono in numero di
12, per finanziamenti 871 milioni, per contributi in conto capitale
108 milioni.
Gli intendimenti dell'Esecutivo, e vengo all'ultima domanda,
sono, una volta risolta la situazione, di procedere al normale
finanziamento utilizzando la legge.
Si dà atto che, dalle ore 12,00, presiede il Presidente
Louvin.
Président
La parole au Conseiller Comé.
Comé (Aut)
Volevo chiedere all'Assessore se mi può
consegnare una copia della sua risposta per tutti i dati che mi ha
fornito e che non sono riuscito a prendere nota.
Da parte nostra accogliamo con soddisfazione la risposta che ci
ha dato l'Assessore, il quale ha dichiarato che il momento di
difficoltà per le imprese è stato limitato nel tempo perché questa
difficoltà interpretativa è stata superata, pertanto le piccole
imprese potranno di nuovo richiedere il finanziamento attraverso la
legge n. 22.
L'unica cosa da rimarcare è che forse gli uffici avrebbero
dovuto dare una migliore informazione sulle difficoltà del momento
da parte dell'assessorato in maniera che questo non andasse a
creare malcontento e disagio nelle piccole imprese.
