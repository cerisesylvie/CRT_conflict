Classificazione
ASSISTENZA SANITARIA E OSPEDALIERA
Personale medico e paramedico
TURISMO E INDUSTRIA ALBERGHIERA



Oggetto del Consiglio n. 2018 del 16 novembre 2022 - Resoconto
OGGETTO N. 2018/XVI - Interpellanza: "Intendimenti per
risolvere le criticità legate alla carenza di medici di medicina
generale e iniziative per assicurare il servizio sanitario ai
turisti".
Bertin (Presidente) -
Punto n. 9 all'ordine del giorno.
Per illustrare l'interpellanza, si è prenotata la consigliera Erika
Guichardaz, ne ha facoltà.
Guichardaz E. (PCP) -
Torniamo a parlare dei medici di
medicina generale, ne avevamo già parlato nel Consiglio del 6
ottobre e con quest'interpellanza chiediamo quei dati che avevamo
già chiesto il 6 per capire se invece a oggi sono presenti.
Difatti mancavano, se si ricorda, i dati relativi agli
ambulatori nei mesi estivi, questo anche in vista delle valutazioni
da fare rispetto alla stagione invernale.
Sempre con quell'interpellanza avevamo appreso che oltre 4.500
assistiti erano in attesa di poter scegliere il medico e, salvo
l'aumento dei massimali - come previsto poi nell'accordo che già ci
aveva anticipato e che è stato sottoscritto il 25 ottobre - questo
numero dovrebbe essere in qualche modo aumentato, ma dalla sua
risposta lo potremo capire, questo perché dal sito della USL
appaiono in questo momento solo settanta medici di medicina
generale.
Per questo le chiediamo se, a seguito di quell'accordo, vi sono
stati effettivamente dei medici che hanno chiesto d'innalzare il
massimale a 1.800.
Poi le chiediamo quali sono gli intendimenti riferiti alle
criticità che già avevamo evidenziato e che si sono acuite nel mese
di ottobre anche per una manutenzione del programma del Fascicolo
Sanitario Elettronico.
Come lei ben saprà, ogni volta che un medico va in pensione c'è
l'assalto alla sede dell'USL per poter cercare di cambiare medico.
Sotto questo punto di vista, le segnalo anche che in questo
momento, ad esempio, per chi nel Distretto 2 va a vedere la
disponibilità dei medici disponibili viene fuori un elenco di oltre
trenta medici che poi, se andiamo allo sportello, invece sappiamo
non essere disponibili, quindi la mettiamo anche a conoscenza di
quest'altro problema che ci hanno segnalato in questi giorni.
Sappiamo poi che vi sono dei nuovi pensionamenti, di cui si sa
già e saranno a breve, e rispetto a questo chiediamo se vi siano
state delle nuove valutazioni per risolvere le varie criticità.
Infine le chiediamo quali sono le iniziative pensate per
assicurare il servizio sanitario anche ai turisti, visto che, come
avevo anticipato, ci stiamo avvicinando alle vacanze invernali.
Presidente -
Risponde l'assessore Barmasse.
Barmasse (UV) -
Cercherò di dare delle risposte puntuali
alle domande dell'interpellanza. I dati sull'attività degli
ambulatori ad accesso diretto suddivisi per sede e tipo di accesso:
i dati di attività disponibili relativi agli ambulatori ad accesso
diretto, istituiti per una carenza dell'assistenza primaria, in
seguito alle dimissioni o trasferimenti dei medici di famiglia,
sono le seguenti: per quanto riguarda Variney dal 20 settembre a
tutto il mese di ottobre: 257 assistiti residenti; ad Ayas per
tutto il mese di settembre e ottobre 223 assistiti residenti; a
Donnas dal 20 agosto al 22 settembre 364 assistiti residenti, dal
23 settembre a oggi 131 accessi; Gressoney-Saint-Jean dal primo
settembre al 31 ottobre 2022, 535 assistiti residenti, dal 2
novembre ad oggi 195 accessi; Châtillon dal 2 novembre a oggi 169
accessi; Pont-Suaz dal 2 novembre a oggi 105 accessi, parliamo
sempre di residenti.
Per quanto riguarda invece l'assistenza turistica, a
Gressoney-Saint-Jean ci sono state 43 visite ambulatoriali, ad Ayas
110, a Valtournenche 60, a Cogne 69, a La-Thuile 41, a Courmayeur
55 e a Pila 14.
La seconda domanda è "Quanti sono attualmente i medici di
medicina generale che si sono resi disponibili nell'alzare il
massimale. In applicazione della DGR del 3 ottobre 2022, che è la
n. 1149, recante: "Approvazione delle direttive all'Azienda USL
della Valle d'Aosta per la disciplina di misure riguardanti i
medici iscritti al corso triennale di formazione specifica in
medicina generale", in attuazione dell'articolo 9, comma 2, del
decreto-legge del 14 settembre 2018, cinque nuovi medici che
frequentano il corso triennale di medicina generale saranno
incaricati, come medici di famiglia, nei prossimi mesi di dicembre
e gennaio.
Successivamente, negli ambiti in cui dovessero persistere delle
carenze, ai medici già operanti sarà proposta la possibilità
d'innalzare il massimale a 1.800 scelte; questo non è stato fatto
prima per evitare che non ci siano i mille pazienti per coloro che,
facendo adesso il corso triennale, hanno accettato di fare anche la
medicina generale con mille pazienti a carico.
Allo stesso modo, in applicazione della DGR 1272 del 27 ottobre
2022, richiamata in premessa di quest'interpellanza, l'USL potrà
procedere con l'innalzamento del massimale a 1.800 scelte in tutti
quei casi di necessità per garantire la regolare erogazione dei
LEA.
Per completezza informativa, informo che a oggi sessantadue
medici di medicina generale sono oltre il massimale di 1.500
assistiti per l'applicazione di diversi istituti contrattuali
pregressi.
Per quanto riguarda la terza domanda, cioè "Quali sono gli
intendimenti per risolvere le criticità evidenziate in premessa
rispetto alla scelta del nuovo medico", relativamente alla carenza
dei medici di medicina generale, come premesso, sono stati
assegnati incarichi provvisori limitati a mille assistiti a cinque
medici di cure primarie in fase di formazione, in base a quanto
previsto dalla CN della già citata delibera 1149, concordando per
ciascuno un percorso di tirocinio personalizzato compatibile con il
nuovo incarico.
Tali medici prenderanno effettivamente servizio nei tempi minimi
necessari ad attivare l'attività, cioè fra dicembre e gennaio, i
primi medici prenderanno servizio nella prima settimana di
dicembre.
Inoltre si sta dando applicazione alla deliberazione citata
sulle zone disagiate e disagiatissime che preveda incentivi per
rendere appetibili le zone carenti più critiche e in attesa di
copertura di tali posti a elevare il massimale ai medici di
medicina generale in servizio, ovviamente limitatamente ai casi in
cui tale possibilità non fosse già stata possibile in base al
vigente ACN.
Relativamente all'affollamento presso gli sportelli, attualmente
l'assistito può scegliere un nuovo medico recandosi agli uffici
aziendali di scelta revoca, oppure tramite il Fascicolo Sanitario
Elettronico, per e-mail e PEC. É allo studio l'ipotesi di
perfezionare la comunicazione con l'utenza che ha dato il consenso
al Fascicolo Sanitario Elettronico e che oggi riceve il solo
messaggio di cessazione del proprio medico, implementando tale
messaggio SMS con la possibilità di fissare nel contempo un
appuntamento con l'ufficio di scelta e revoca, evitando quindi le
code che si sono verificate.
Per quanto riguarda invece le iniziative le quali sono state
pensate per assicurare il servizio sanitario anche ai turisti
presenti sul territorio in vista dell'imminente apertura della
stagione turistica invernale, l'assetto organizzativo aziendale
prevede che l'assistenza medica ai turisti venga garantita con
ambulatori dedicati nel periodo estivo, invece nei periodi
invernali sono attivati i centri traumatologici, tradotto: abbiamo
sempre e solamente avuto delle guardie turistiche estive ma non ci
sono mai state le guardie turistiche invernali, solamente (o,
meglio, grazie e per fortuna) i centri traumatologici. Comunque
permane per ogni turista la possibilità di rivolgersi a uno dei
medici di assistenza primaria operanti nella nostra regione, così
come previsto dall'ACN stesso.
Stante quanto premesso, è evidente che in questo particolare
momento di grave carenza di medici non è purtroppo possibile
attivare nuovi servizi - come ho detto, non era mai stato attivato
- sinora mai attivati nella stagione invernale, comunque - come già
anche negli anni scorsi, ma il problema è sempre più importante -
abbiamo dei problemi a trovare anche i medici per i centri
traumatologici, che in questo momento sono la nostra priorità.
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Chiedo all'Assessore se può darmi
poi la tabella dei dati, perché ho preso appunti ma non sono
riuscita su tutti.
È piuttosto evidente che vi sono accessi importanti, ma era
immaginabile, soprattutto in quelle zone che hanno delle gravi
carenze; invece mi stupisce un po' il dato rispetto all'affluenza
turistica che mi sembra di aver capito essere un dato in alcuni
casi piuttosto ridotto, quindi immagino che, rispetto alla stagione
invernale, si faranno delle valutazioni.
È comunque chiaro, e l'ha detto anche lei, che la questione
degli ambulatori ad accesso diretto non è la soluzione, visto che
non viene garantito quel rapporto di fiducia che vi è tra il medico
e il paziente. Non c'è continuità di cura e soprattutto le segnalo
che sul sito dell'USL, quando accediamo alle schede di singoli
medici, troviamo anche soluzioni riportate dai medici stessi, che
consigliano ai propri assistiti di portare con sé tutta la
documentazione, cartelle cliniche, tutto il fascicolo, le visite
specialistiche e via dicendo riferite al paziente; questo perché,
come lei ben sa, c'è un altro problema riferito al passaggio tra il
vecchio medico e il nuovo medico.
In questo senso spero che nelle valutazioni che state facendo,
vi sia anche una certa celerità nel passaggio tra un medico
all'altro, perché comunque parliamo, in alcuni casi, di 300 nuovi
assistiti che un medico si vede recapitare da un giorno all'altro e
immagino che, anche a livello informatico, ci dovrebbe essere un
passaggio piuttosto rapido dell'accesso al Fascicolo Sanitario
Elettronico per evitare anche spiacevoli inconvenienti, perché chi
è una persona anziana o un disabile o piuttosto abbia patologie
particolari molto probabilmente potrebbe anche dimenticare di dire
qualcosa al nuovo medico e quindi, non avendo accesso al Fascicolo
Sanitario, potrebbero crearsi dei problemi.
Rispetto all'aumento dei pazienti a 1.800, glielo chiederemo
dopo il mese di gennaio, quindi dopo l'arrivo dei nuovi medici,
perché ci stupisce anche il dato che già sessantadue medici, da
quello che ho capito, hanno comunque più di 1.500 assistiti, perché
già 1.500 assistiti sono un'enormità, quindi pensare di averne fino
a 1.800 sicuramente è interessante anche da capire.
È altrettanto vero che in una fase di criticità come questa...
oggi c'era un bellissimo articolo sul quotidiano di sanità dove un
po' si invitavano anche i medici di famiglia e i pediatri di libera
scelta ad attivare loro stessi la disponibilità, perché questo lei
più volte lo ha detto: la disponibilità al domicilio piuttosto che
la disponibilità per nuovi servizi, proprio per cercare di dare una
risposta congiunta a quella carenza di medici che è sotto gli occhi
di tutti.
Le sottolineo che anche con la nuova intenzione di mettere un
SMS sull'appuntamento, purtroppo si andrà a penalizzare comunque
proprio quella popolazione più fragile di cui le parlavamo, cioè
gli anziani, i disabili e le persone che proprio a quegli strumenti
non hanno accesso.
Sappiamo già chi sono i medici che andranno in pensione di qui a
poco, forse una maggiore programmazione in questo senso,
soprattutto per quei casi fragili, potrebbe essere d'aiuto, magari
chiedendo ai medici stessi un aiuto in questo senso.
