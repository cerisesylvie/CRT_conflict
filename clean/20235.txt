Classificazione
AGRICOLTURA
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 221 del 19 novembre 2003 - Resoconto
OGGETTO N. 221/XII - Interventi a livello governativo per il
riconoscimento dello stato di calamità per la prolungata siccità.
(Interrogazione)
Interrogazione
Appreso sia da fonti dirette sia dai mezzi d'informazione
locali che la siccità che nei mesi scorsi ha colpito la Valle
d'Aosta ha causato ingenti danni alle produzioni foraggere e
ortofrutticole in tutta la Regione;
Sottolineata l'indubitabile crisi economica, funzionale e
strutturale che da anni investe il settore agricolo
valdostano;
Richiamata la precedente iniziativa consiliare presentata dal
gruppo della Stella Alpina lo scorso 1° ottobre;
Preso atto delle recenti dichiarazioni rese in merito dal
senatore Augusto Rollandin, che ha pubblicamente sollecitato le
autorità regionali ad adoperarsi al fine di far riconoscere al
Governo italiano lo stato di calamità naturale in Valle, a causa
delle problematiche climatiche sopraccitate;
I sottoscritti Consiglieri regionali
Interrogano
l'Assessore competente per sapere se ritiene opportuno, in
tempi brevi, adoperarsi al fine di ottenere a livello nazionale la
dichiarazione di stato di calamità, indicando in caso di risposta
positiva quali sono le modalità operative.
F.to: Lanièce - Viérin Marco - Salzone
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Premesso che il sottoscritto ha avuto con il
Senatore Rollandin un semplice colloquio informale alla "buvette",
a margine della presentazione del nuovo disciplinare della
"Fontina" - ed è lì che si giocano le vere partite, concordo - e
che nessun sollecito è pervenuto all'Amministrazione regionale, non
posso che ribadire quanto già comunicato rispondendo alla
precedente iniziativa richiamata nell'interrogazione.
È necessario inoltre ribadire che la nostra regione ha un clima
di tipo semiarido e che per questo la Valle d'Aosta si è
attrezzata, nei secoli, dotandosi di una imponente rete irrigua,
costantemente aggiornata con l'evoluzione tecnologica, in grado di
prelevare e di distribuire sulle superfici coltivate fino a
5.000.000 di metri cubi al giorno. Questa capillare infrastruttura,
gestita con perizia dai consorzi presenti su tutto il territorio
regionale, ha permesso di limitare i danni da siccità nelle aree
irrigate. Allo stesso modo, molti conduttori di alpeggio,
naturalmente con uno sforzo aggiuntivo, hanno irrigato molti
pascoli d'alpeggio, utilizzando in parte i ruscelli ancora in
funzione, in parte dotandosi di tubazioni comprate e in quota parte
finanziate dall'Assessorato, per far fronte alla siccità.
Rispetto a quanto mi si chiede nell'interrogazione, ritengo che
gli interroganti non possano che riferirsi alla legge dello Stato
n. 185/1992, la quale disciplina il Fondo di solidarietà nazionale
e che prevede il parziale rimborso dei danni subiti in occasione di
calamità naturali o avversità atmosferiche di carattere
eccezionale. Nella legge n. 185/1992 l'eccezionalità dell'evento
calamitoso non viene definita naturalmente dalla misurazione di
questo, ma dall'entità dei danni provocati. All'articolo 2 si legge
che:
"Per far fronte ai danni derivanti da calamità naturali o
da avversità atmosferiche di carattere eccezionale alle
infrastrutture, alle strutture aziendali o alla produzione agricola
delle zone interessate, le regioni competenti, attuata la procedura
di delimitazione del territorio
colpito…"
- e questo è delicato
oltre che difficile, Consigliere Lanièce -
"… e di accertamento dei danni
conseguenti, deliberano, entro il termine perentorio di 60 giorni
dalla cessazione dell'evento dannoso, la proposta di declaratoria
dell'eccezionalità dell'evento"
.
Sui danni alla produzione agricola i dati già riferiti stimano
la perdita di foraggio al primo taglio intorno al 10% e quella al
secondo taglio al 30% per le produzioni zootecniche; rispetto alla
"Fontina" - ripeto - siamo sotto del 10%.
L'articolo 3, comma 2, così come sostituito dalla legge n.
256/2002, cita:
"A favore delle aziende agricole, a parziale
compensazione del danno, possono essere concessi contributi in
conto capitale fino all'80% del danno stesso, entro un limite
massimo per l'azienda da stabilire con decreto del Ministro delle
politiche agricole e forestali"
; per cui c'è l'80%, ma entro un
limite massimo per azienda, che stabilisce il ministro con decreto.
"L'entità del danno deve essere calcolata tenendo conto
dell'ordinarietà delle singole produzioni praticate nelle aree
colpite, vegetali, animali, apistiche. Dall'ammontare del danno va
detratto il 15% corrispondente al minimo rischio di impresa, che
dovrà restare a carico del produttore e sull'importo
residuo…"
(cioè danno calcolato
meno il 15%)
"… si applicherà
l'aliquota contributiva per la quantificazione del danno"
. Su
quanto ne rimane si applica fino al massimo dell'80%.
"L'entità del danno non deve tuttavia essere inferiore al 35%
della produzione lorda vendibile dell'azienda, come stabilito
dall'articolo 2 della legge n. 185. Nel calcolo dell'incidenza di
danno sulla produzione lorda vendibile (PLV) devono essere
considerate anche le produzioni zootecniche e apistiche"
.
La legge n. 185, in realtà, si concentra su altri interventi
diversi dal riconoscimento dei danni, come operazione di credito
agrario e assicurativo; danni calcolati sulla PLV superiori al 35%
con il metodo di calcolo previsto e le restrizioni imposte non
risultano esserci. È necessario segnalare, per completezza, la
complessità della procedura, la difficoltà oggettiva di certificare
le perdite di PLV a livello di comprensori, prima, e di singole
aziende, poi.
Per beneficiare delle provvidenze del Fondo di solidarietà
nazionale è necessario notificare l'evento entro 60 giorni,
elevabili a 90, dal termine dell'evento calamitoso. Nel nostro caso
questo dovrebbe configurarsi come la prima pioggia utile. Ebbene,
questa non può essere la pioggia del 9 settembre, che con i suoi
4,2 millimetri non ha interessato l'apparato radicale delle piante,
e neanche quella del giorno successivo, che con 10,4 millimetri non
ha certo permesso all'umidità del suolo, nei campi non irrigati, di
superare il valore di appassimento. Bisogna quindi andare alle
piogge di ottobre, che permettono di restare nei tempi della
normativa.
Voglio chiarire che solo nel caso in cui, espletata tutta questa
procedura di definizione dell'area, di definizione e scelta delle
aziende agricole, e solo in questo caso, se i tecnici
dell'Assessorato certificheranno l'entità del danno nelle
percentuali suddette, si provvederà ad inoltrare la pratica al
ministero, precisando che si tratta di una strada difficilmente
percorribile. Parallelamente, questa è invece nelle nostre facoltà:
l'Assessorato ha avviato le procedure di notifica dell'azione 3.1.2
del piano di sviluppo rurale per la Valle d'Aosta 2000-2006, azione
che prevede la ricostituzione delle scorte aziendali e/o parziale
copertura dei danni subiti dalla produzione nel caso di eventi
atmosferici avversi, quali gelo, grandine, pioggia o siccità. La
mancata produzione a seguito dell'evento atmosferico calamitoso
deve risultare superiore al 20% della produzione media, rilevata
nel triennio precedente, e la percentuale di contributo è pari al
50% del danno subito.
Ai sensi degli orientamenti comunitari per gli aiuti di Stato
nel settore agricolo, gli interventi a seguito di calamità naturale
devono essere notificati di volta in volta, indicando l'entità del
danno, la metodologia di valutazione dello stesso, i dati climatici
relativi all'evento. Attraverso la procedura notificata, si intende
approvare una metodologia standard che permetterebbe, in seguito,
di notificare esclusivamente i danni contestuali all'evento,
rendendo più rapido l'iter burocratico. Inoltre è stata richiesta
la modifica dell'azione del piano di sviluppo rurale, abbassando la
soglia dal 30 al 20% applicabile su tutto il territorio della
regione, in quanto zona svantaggiata; difficilmente, in casi che si
ripresentassero nel futuro, riusciremmo ad attivare la misura,
perché dobbiamo andare a definire, comprensorio per comprensorio,
azienda per azienda, chi ha subito danno e chi no.
Con questa nostra proposta, che è in fase di valutazione - spero
con valutazione positiva - da parte degli uffici competenti di
Bruxelles, noi, attaccandoci alla logica della zona svantaggiata ex
"Obiettivo II", nel momento in cui siccità o calamità
c'è… questo vale per tutta la regione.
Sarà poi al nostro interno, con deliberazione di Giunta regionale,
definire gli importi, perché non dovremmo neppure creare problemi
di non equità, in quanto vi sono situazioni differenziate. Ricordo
che già negli anni scorsi abbiamo avuto situazioni di questo
genere: nel 2001 la grandine, nel 2002 il gelo, nel 2003 tutte le
situazioni ovvero gelo, grandine, siccità, e non abbiamo avuto
alcuna possibilità di intervenire.
Con questa notifica, che speriamo venga accettata a breve
termine, contiamo di dare una prima risposta a queste situazioni,
augurandoci che non ve ne siano più - ma è fisiologico in
agricoltura che ve ne siano - e auspicando che la misura che stiamo
per adottare possa permetterci nel futuro di risolvere queste
situazioni di crisi.
Président - La parole au Vice-président Lanièce.
Lanièce (SA) - Prendiamo atto della risposta dettagliata
fornitaci dall'Assessore, da cui emerge che l'iniziativa svolta
dall'Assessorato in merito alla notifica a livello europeo sta
procedendo, e quindi probabilmente si giungerà ad un risultato
positivo, il quale permetterà di aiutare i settori colpiti da
calamità.
Secondo aspetto: l'Assessore ha appena dichiarato che è invece
difficoltoso, se non quasi impossibile, che si possa ottenere a
livello nazionale la dichiarazione di "calamità naturale". Emerge
quindi il fatto che abbiamo avuto una dichiarazione del Senatore
valdostano che non ha alcun senso: è una dichiarazione di volontà
di fare cose che sono impossibili. Bisognerà discutere di questo
perché, se i nostri referenti istituzionali rilasciano
dichiarazioni che poi non hanno alcuna valenza, diventa complicato
capire qual è la verità, tenuto anche conto che il Senatore
rappresenta la stessa forza politica dell'Assessore e penso che vi
sia anche uno scambio di informazioni fra appartenenti alla stessa
forza politica! Questo ci stupisce e comunque prendiamo atto che
l'Assessore afferma che non si è trattato di una dichiarazione
ufficiale.
Quanto sopra ci sollecita a chiedere maggiori chiarimenti,
perché certe notizie avevano creato nel mondo agricolo una certa
attenzione, tanto da spingerci a presentare questa iniziativa in
Consiglio; oggi, rispetto a tali notizie, apprendiamo che la
dichiarazione era stata rilasciata solo "per calmare un po' le
acque", ma che la possibilità di avere la dichiarazione di "stato
di calamità" non esiste! Ci dispiace soprattutto per gli
agricoltori, che sono stati illusi.
Invitiamo comunque l'Assessore a perseguire la sua azione a
livello europeo, in modo che ci possa arrivare al più presto la
valutazione positiva per poter dare, in futuro, risposte positive
agli agricoltori, i quali ve lo ricordo ci permettono, con il loro
lavoro meritevole, di avere una regione bella dal punto di vista
turistico e ben coltivata dal punto di vista agricolo.
Président - La parole au Conseiller Viérin Marco.
Viérin M. (SA) - Solo per chiedere all'Assessore se ha ricevuto
la richiesta del sottoscritto di una copia della domanda presentata
alla CE: è importante che anche noi, come gruppo, possiamo fare una
valutazione complessiva di questo fatto.
Devo riconoscere la risposta precisa dataci oggi, in questa
sede, dall'Assessore, perché dire alcune cose ad un mondo agricolo
già in tensione, certo non è la miglior cosa!
