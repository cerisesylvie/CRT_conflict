Classificazione
COMMERCIO


Resoconto integrale del dibattito dell'aula
Oggetto del Consiglio n. 2919 del 8 gennaio 1998 - Resoconto
SEDUTA ANTIMERIDIANA DELL'8 GENNAIO 1998
OGGETTO N. 2919/X Mancata approvazione del piano regionale per
il commercio. (Interpellanza)
Interpellanza Considerato che l'Assessore Mafrica nel mese di
febbraio u.s. dichiarava ai mezzi d'informazione che entro la fine
del 1997 sarebbe stato approvato il piano regionale per il
commercio;
Visto che dal mese di agosto nel Comune di Quart è stato aperto
il Fifty Factory Store;
Constatato che la licenza di esercizio rilasciata dal Sindaco di
Quart riguarderebbe soltanto la Tab. XIV, la quale esclude dalla
vendita abbigliamento e calzature;
Tenuto conto che in varie occasioni sia l'AMSA che l'ASCOM
segnalavano al Presidente della Giunta e al Sindaco di Quart la
presenza di irregolarità;
i sottoscritti Consiglieri regionali
Interpellano
l'Assessore competente per sapere:
1) quali sono stati i motivi che hanno impedito l'approvazione
del piano commerciale entro i tempi previsti e quali sono gli
interventi che la Giunta regionale intende assumere al fine di fare
massima chiarezza sul delicato settore del commercio in Valle
d'Aosta;
2) se e con quali modalità sono stati effettuati dei controlli
per appurare eventuali violazioni di legge da parte della Fifty
Factory Store e quali eventuali provvedimenti sono stati
assunti;
3) se la legge statale n. 426/71 concernente la disciplina del
commercio è stata applicata su tutto il territorio regionale e se i
Sindaci sono in possesso di tutti gli strumenti per esercitare dei
controlli sulla sua corretta applicazione.
F.to: Parisi - Lanièce
Presidente Ha chiesto la parola il Consigliere Parisi.
Parisi (Aut) Lo scopo di quest'interpellanza non è solo quello
di sollevare un problema specifico riguardante il piano commerciale
regionale, ma è anche quello di fare il punto sulla grave
situazione che versa in questo momento il commercio in generale,
più in particolare il commercio al dettaglio. Da dati che il
sottoscritto ha avuto, solo nel Comune di Aosta nel ?97 sono state
restituite circa 60-70 licenze, il che mi sembra sia un fatto
grave.
Più volte in passato ci siamo occupati in questo Consiglio del
problema del commercio però, ancora adesso aspettiamo delle
risposte da parte della Giunta, risposte che non si intravedono e
che lasciano abbastanza preoccupati per la situazione futura.
L'Assessore Mafrica in merito al piano commerciale aveva
annunciato, così come ha fatto in tutti questi anni la Giunta:
abbiamo visto la grande enfatizzazione che vi è stata in occasione
del bilancio di fine anno dei grandi progetti realizzati, progetti
che però alla fine, come dicevo anche prima, concretamente non
hanno dato delle grandi risposte. Dicevo, l'Assessore Mafrica nel
febbraio ?97 aveva annunciato che entro la fine dello stesso anno
sarebbe stato presentato il piano regionale commerciale, il quale
avrebbe risolto tutta una serie di problematiche che in questi anni
hanno travagliato il settore. Il ?97 è passato e ancora non abbiamo
avuto notizia del piano commerciale.
Abbiamo sollevato anche in questo Consiglio il grave problema
dei rapporti fra la grande distribuzione e il commercio al
dettaglio facendo presente che non era possibile in Valle d'Aosta
autorizzare l'apertura di altri centri commerciali in quanto
sarebbe saltato tutto il delicato sistema distributivo valdostano
tenuto conto delle dimensioni della nostra Regione. Qui infatti non
parliamo di una Regione con un milione di abitanti e con un'utenza
enorme; qui parliamo di 118mila abitanti distribuiti in un
territorio che è appunto il territorio valdostano.
La mancanza di questo piano commerciale ha portato ad una
situazione molto confusa; a questo proposito un fatto emblematico,
Assessore, è la situazione che si è venuta a creare a seguito
dell'apertura del grande emporio denominato Fifty Factory Store
verso il quale sono state effettuate da parte delle associazioni di
categoria delle denunce circa la legittimità dell'attività svolta,
a seguito delle quali vi sono state querele e contro querele. Fra
l'altro anche le associazioni sono in questo momento oggetto di
indagine o di avviso di garanzia, comunque la situazione è
abbastanza confusa e delicata.
A tutt'oggi non sappiamo se, a seguito di tutte queste
segnalazioni, sono stati fatti i controlli opportuni e quali sono i
risultati di questi controlli. Ci auguriamo che anche in merito a
questo ci siano delle risposte.
Non comprendiamo poi come mai questo grande magazzino di
distribuzione in possesso di una licenza con la tabella 14, la
quale esclude la vendita di abbigliamento e calzature, possa
svolgere quest'attività. Vorremmo precisare che con la tabella 14
possono essere venduti soltanto prodotti non previsti da tutte le
altre 13 tabelle. Le tabelle merceologiche sono 14, la tabella 14
prevede soltanto la vendita di tutti quei prodotti che non sono
previsti dalle altre 13 tabelle e invece al momento questo sta
avvenendo.
L'altro interrogativo che ci permettiamo di sollevare è come è
possibile che questo grande magazzino venga considerato spazio
aziendale, il quale, per chi conosce la legge - che fra l'altro è
una legge fascista - era previsto solo per la vendita dei prodotti
all'interno della produzione. Non ci pare che il grande magazzino
sia uno spazio aziendale. Allora mi piacerebbe - come piacerebbe
forse alle categorie interessate - sapere come questo è
possibile.
Mi auguro che queste risposte vengano finalmente e che non siano
le solite risposte fumose o che la giustificazione della mancanza
della presentazione del piano commerciale sia quella del passaggio
delle competenze dall'Assessore Mafrica all'Assessore Agnesod
perché capisco che il povero Assessore al turismo magari essendosi
adesso caricato di questo problema, in tre mesi non sia stato in
grado di prepararlo, ma penso che l'Assessore, che fino all'altro
ieri aveva la competenza, abbia fatto tutto quello che era
legittimo fare per arrivare alla definizione di questo piano.
Mi auguro anche che nella predisposizione di questi piani
vengano coinvolti i soggetti direttamente interessati perché se
noi, come abbiamo fatto fino adesso, diamo incarico di elaborare
questi Libri bianchi a studi sicuramente molto famosi, ma che non
conoscono la realtà valdostana, continueremo a fare dei grandi
progetti senza che questi abbiano la necessaria concretizzazione
sul nostro territorio.
Mi auguro che di fronte a queste domande precise ci siano delle
risposte altrettanto precise da parte dell'Assessore
competente.
Presidente Ha chiesto la parola l'Assessore al turismo,
commercio e sport, Agnesod.
Agnesod (UV) Evidentemente, per quanto riguarda le
considerazioni espresse dall'Assessore Mafrica, risponderà
successivamente l'Assessore stesso.
Per quanto mi riguarda da luglio stiamo analizzando questo
settore che ha indubbiamente molti problemi e su cui occorre
dirigere la nostra attenzione, ma io credo che quello che abbiamo
fatto in questi anni già vada in questa direzione. Mi spiego. Su
proposta dell'Assessore all'industria e al commercio, con
deliberazione n. 541 in data 27 febbraio 1997 veniva conferito
l'incarico a questa Società per la redazione di uno studio
propedeutico alla programmazione regionale per il commercio. La
spesa per il lavoro su indicato ammontava a 83 milioni, il termine
di consegna era stato previsto in sei mesi a decorrere dalla data
di stipulazione della convenzione, 10 marzo 1997. L'effettiva
consegna del lavoro è avvenuta il 27 novembre 1997 a seguito di una
proroga di 45 giorni, autorizzata.
Trattandosi di uno studio propedeutico alla programmazione del
commercio, nonostante indicazioni di natura programmatica in esso
contenute, si renderà comunque necessario accedere ad una fase di
elaborazione vera e propria di quelli che sono gli indirizzi e le
linee di programmazione, di cui la Regione vorrà dotarsi per
regolamentare e disciplinare la materia. Dunque, se tale studio
preparatorio, avente soprattutto un carattere ricognitivo del
fenomeno commerciale in Valle d'Aosta, rappresenta un primo
importante passo, rimane ancora da svolgere la fase della verifica
che si sostanzia nella scelta e nell'approvazione da parte nostra
delle linee di indirizzo e di programmazione a cui deve essere
informato il settore commerciale nella nostra Regione.
Quindi dal 27 novembre io credo - sarà poi l'Assessore Mafrica a
dare una risposta - che l'Assessore si riferisse a questa consegna,
a questo materiale che è materiale comunque propedeutico per
realizzare e concretizzare il piano commerciale regionale, piano
che evidentemente ha dei tempi che devono essere quelli giusti
tenendo conto delle difficoltà del settore; sui tempi stiamo già
lavorando, faremo incontri con le organizzazioni sindacali di
categoria, con l'ASCOM, con la FACOM, con tutti coloro che
rappresentano i commercianti in Valle d'Aosta, cercando di
coinvolgere la realtà locale. A questo riguardo penso che
l'osservazione che ha espresso il Consigliere Parisi sia
estremamente importante e noi lavoreremo su quest'obiettivo
cercando di congiungere i nostri tempi con quelli che sono previsti
da una comunicazione che ci è arrivata dell'intenzione del
Ministero dell'industria di utilizzare la delega della legge
Bassanini per riavviare immediatamente un decreto che riorganizzi
questo settore. In questo momento abbiamo ancora la legge del ?71,
infatti la legge 426 risale al 1971 e non ci dà molti spazi come
Regione, non ci permette di lavorare in maniera incisiva in questo
settore, quindi abbiamo dei limiti che ci derivano da una legge che
è molto datata e che si riferiva ad una situazione completamente
diversa da quella di oggi, quando non esistevano i supermercati né
la grande distribuzione.
Tenendo conto che in questo settore non abbiamo potestà primaria
di legiferare, ovvero la nostra potestà in materia è di
integrazione e attuazione ai sensi dell'articolo 3, lett. a) dello
Statuto, in questo momento lavoriamo per approfondire il materiale
che ci è stato consegnato, per coinvolgere la realtà locale e le
associazioni di categoria in questo discorso perché il piano
commerciale non è solo bloccare la grande distribuzione perché su
questo già siamo intervenuti e autorizzazioni per la grande
distribuzione non ne sono più state date e non ne daremo più. Non è
soltanto questo, dicevo, ma è capire quali sono gli strumenti che
la Regione potrebbe mettere in atto attraverso proprie iniziative,
o quelle degli enti locali, o raggruppando gli enti locali, o
attraverso le comunità montane, per andare a distribuire meglio e a
far mantenere sul territorio quegli esercizi commerciali che sono
dei servizi indispensabili per la popolazione residente e per la
popolazione turistica, quindi è su questa strada che in questo
momento stiamo lavorando.
Non è possibile stabilire oggi quali possono essere i tempi
necessari per arrivare a concludere, ma indubbiamente il lavoro che
stiamo facendo con le risorse umane disponibili è un lavoro che
potrà dare una risposta adeguata alle esigenze della categoria.
Per dirla poi come testualmente hanno scritto gli interpellanti,
sono perfettamente convinto che il settore del commercio in Valle
d'Aosta, oltre che di massima chiarezza, ha bisogno soprattutto in
questo momento di interventi concreti in grado di determinare
un'effettiva riqualificazione, un effettivo ammodernamento,
un'effettiva riorganizzazione dell'apparato commerciale, i quali
siano tali da determinare il consolidamento e lo sviluppo di un
settore economico che, essendo intimamente connesso all'attività
turistica, costituisce uno dei cardini fondamentali della nostra
economia.
Per quanto concerne gli interventi che la Giunta regionale
intende assumere in materia di commercio, voglio citare un disegno
di legge che è in corso di elaborazione e che è stato elaborato e
formulato in modo congiunto dall'Assessorato dell'industria e
dall'Assessorato del turismo. È un disegno di legge che va a dare
una risposta agli interventi a favore delle piccole imprese per
l'effettuazione degli investimenti; in questo settore vorrei fare
un piccolo inciso perché poi sul disegno di legge, le commissioni
prima e il Consiglio poi, avranno modo di entrare nel merito, ma
segnalo fin d'ora un aspetto significativo: sarà il primo disegno
di legge che prevede un contributo a fondo perso nel settore del
commercio.
Voglio citare un'altra proposta di legge in corso per
l'eliminazione della tassa di concessione regionale prevista in
materia di commercio sulle aree pubbliche che, uniformandosi alle
indicazioni contenute nel decreto legislativo in materia di
riordino della disciplina dei tributi locali, approvata dal
Consiglio dei ministri in data 10 dicembre 1997, prevede
l'eliminazione della tassa di concessione regionale in materia di
commercio su aree pubbliche il che costituisce uno sgravio in
termini di costi, rappresentati in questo caso dagli oneri fiscali
per le già tanto tartassate imprese di questo settore.
Questo è quanto in questo momento stiamo facendo sul piano
commerciale, quindi in senso globale e con iniziative specifiche
che mirano a migliorare la condizione della categoria.
Per quanto riguarda la seconda domanda dell'interpellanza, in
effetti il servizio competente ha ravvisato che il caso in specie
potesse configurarsi di violazione di carattere amministrativo
della legge n. 426/71, pertanto ha ritenuto che la relativa
attività di carattere sanzionatorio amministrativo dovesse rimanere
affidata all'autorità amministrativa che ha provveduto al rilascio
dell'autorizzazione, cioè il sindaco, e all'UPICA (Ufficio
provinciale industria commercio artigianato), le cui funzioni come
è noto continuano ad essere svolte presso la Direzione dei servizi
camerali e contingentamento dell'Assessorato dell'industria,
artigianato ed energia, quindi credo che dopo il mio intervento
l'Assessore Mafrica su questa domanda potrà essere più
esauriente.
Alla terza domanda posta dagli interpellanti vorrei rispondere
che innanzitutto quanto già detto nelle premesse va a rispondere
alla prima parte della terza domanda; non si può rispondere che
facendo riferimento a quanto già espresso. Per quanto riguarda
invece la seconda parte, cioè se i sindaci sono in possesso degli
strumenti di controllo sulla corretta applicazione della 426,
evidentemente come per molte altre competenze - quindi non solo
commercio, ma tutta una serie di competenze di livello comunale - i
piccoli comuni soffrono di strutture atte ad analizzare e ad
autorizzare o ad esercitare i controlli, ma nulla vieta che molte
di queste competenze - non solo per quanto riguarda gli esercizi
commerciali - vengano esercitate insieme, cioè unendosi più realtà
comunali o utilizzando lo strumento dell'ente comunità montana.
Tutto questo tenendo conto certamente che il lavoro dei comuni è
svolto d'intesa con la Regione, con i servizi preposti, che
svolgono da quanto mi risulta azione di assistenza, consulenza ed
informazione, ma evidentemente ci sono degli aspetti legati a
precisi dettami legislativi che non possono sostituirsi ai compiti
spettanti ai comuni stessi.
Presidente Ha chiesto la parola l'Assessore all'industria,
artigianato ed energia, Mafrica.
Mafrica (GV-PDS-SV) Rispetto ad alcune osservazioni di carattere
generale fatte dal Consigliere Parisi, la prima risposta è relativa
al piano commerciale. Noi stiamo procedendo non alla stesura del
piano commerciale, ma alla seconda revisione del piano
commerciale.
Il piano commerciale risale agli anni ?88 come prima versione, è
stato rivisto nel ?93 e agli inizi del ?97 abbiamo pensato di
procedere ad una revisione. Ricordo che il Consigliere Lanièce in
una precedente interpellanza sosteneva quasi che non fosse
opportuno rivederlo perché non è obbligatoria la revisione, è stata
un'iniziativa della Giunta quella dopo tre anni di passare ad un
aggiornamento del piano stesso. I tempi di consegna del materiale
tecnico sono stati rispettati, l'Assessore Agnesod adesso ha
spiegato come intende procedere.
Il piano esistente è già sufficientemente restrittivo per uno
degli argomenti sollevati da Parisi. Faccio presente che in tutti
questi cinque anni non è stata autorizzata nessuna apertura di
nuovi centri della grande distribuzione, tutte le domande sono
state respinte e si è aperto un contenzioso che ancora non è
concluso con imprese che intendevano aprire in Valle nuovi centri
di grande distribuzione.
Il settore del piccolo commercio in effetti è un settore che
presenta delle difficoltà, i dati citati da Parisi per le licenze
riconsegnate probabilmente sono corretti, ma bisogna dire che in
questo settore c'è un dinamismo di questo tipo: che a volte alla
chiusura di un esercizio corrisponde la riapertura dello stesso da
parte di un'altra impresa che probabilmente per la collocazione del
locale o per le condizioni generali del commercio non riesce a far
fronte alle sue aspettative e ritorna di nuovo a richiudere il
locale. C'è un po' questo meccanismo per cui vi sono licenze che
vengono cancellate e nuove licenze che vengono date con la
difficoltà per alcuni punti ad avere un'attività che sia
efficace.
Rispetto al piano commerciale, gli indirizzi che erano stati
ribaditi e che credo Agnesod abbia ben presente erano tre: non dare
spazi alla nuova grande distribuzione, intervenire per favorire la
vita di esercizi commerciali e di pubblici esercizi nei comuni di
media montagna, favorire l'associazionismo fra imprese per rendere
più efficace e competitiva la risposta.
Questa legge delle piccole imprese che è già stata discussa con
le associazioni prevede, come diceva Agnesod, contributi in conto
capitale fino all'importo di 400 milioni, partendo da 50 milioni di
investimento, con una percentuale del 20 percento; per i negozi di
media montagna il minimo di investimento da 50 viene portato a 30 e
la percentuale a fondo perduto o di contributi in conto interessi
dal 20 passa al 30. C'è quindi un'attenzione particolare per i
comuni che non siano dotati di esercizi commerciali o di bar perché
possano fare gli investimenti necessari.
Per quello che riguarda la questione sollevata al punto 2, in
questo caso sono stati presi interventi per ciò che riguarda la
competenza dell'Assessorato e fin dal giugno ?97, prima ancora che
quest'esercizio venisse aperto, è stata inviata una circolare a
tutti i sindaci e per conoscenza alle associazioni per chiarire una
questione su cui alcune imprese lavorano sulla linea di confine
della legalità. Vale a dire, la tabella 14 comprende molti prodotti
e la legge 426 dice che non si possono vendere con la tabella 14
prodotti compresi in altre categorie. C'è però nella tabella 14 una
categoria per articoli sportivi che prevede che si possano tenere
nel negozio anche calzature per lo sport o tenute sportive.
Giocando su questo tipo di discorso, alcuni esercizi trasformano
la possibilità consentita dalla norma di tenere calzature e tenute
sportive in qualcosa di molto ampio. Con la circolare avevamo
precisato rispetto a quest'argomento che, quando nell'elencazione
dei prodotti si ritrova la dicitura "articoli per", si fa espresso
riferimento ad attrezzature o nel caso di capi di abbigliamento a
quelli rigorosamente specifici per determinate discipline. Si cita
l'esempio di articoli sportivi che sicuramente comprendono gli
attrezzi, vedi piccozze e chiodi da alpinismo, oltre alle scarpette
da roccia, non sicuramente tutte le calzature da ginnastica o i
costumi da bagno. Tali articoli possono essere presenti in misura
limitata quando sono di tipo specifico allo scopo di fornire un
assortimento completo di attrezzature varie per la pratica di un
determinato sport.
Nel caso in questione, è stato sollecitato il Comune per i suoi
compiti di vigilanza, il Comune ha fatto i suoi riscontri e le sue
relazioni e si è trovato di fronte ad articoli che vengono
presentati come sportivi da parte della Società autorizzata dal
Comune.
La Regione in questo caso svolge solo compiti di intervento su
segnalazioni da parte del Comune. Il Comune nella relazione finale
- c'è al riguardo un carteggio copioso di lettere e di documenti -
non è riuscito a stabilire in modo inequivocabile la presenza di
condizioni di irregolarità proprio perché ha riscontrato la
presenza di marchi come Invicta e Marina Yachting e abbigliamenti
legati a questi marchi, presentati come sportivi, che però possono
anche configurarsi visti da un'altra ottica come una concorrenza
sleale. Il Comune ha chiesto un parere per poter eventualmente
irrogare le sanzioni previste, evitando se possibile complessi
contenziosi legali.
Per ciò che riguarda gli uffici della Regione si è rimasti a
disposizione dei comuni nel dare le indicazioni e nell'essere
disponibili, una volta che il Comune accerti l'irregolarità
esistente, ad aggiungere la sanzioni previste a livello di
UPICA.
Il materiale è a disposizione di Parisi se è interessato, è
indubbiamente qualcosa a cui il legislatore nazionale dovrà porre
qualche elemento di chiarezza perché, per come sono configurate
queste tabelle, esistono delle società che giocano sui margini di
ambiguità normativa. Se si riscontra in modo chiaro che esiste
l'irregolarità e tutte le procedure sono state avviate,
l'intervento è sicuramente irrogato.
Presidente Ha chiesto la parola il Consigliere Parisi.
Parisi (Aut) Dovessi attribuire dei voti, sicuramente sarebbero
molto bassi...
(ilarità dell'Assemblea)
... potrei essere magnanimo nei confronti dell'Assessore al
turismo perché ha cercato di dare delle risposte però, capisco che
non poteva dare che quelle risposte lì: vedremo, stiamo studiando,
e questo perché la materia gli è capitata da poco tempo sotto mano
però, per quanto riguarda l'Assessore Mafrica, che risponde con dei
"probabilmente", "vedremo", "abbiamo fatto gli accertamenti", "la
legge nazionale non ci dà gli strumenti per avere le certezze", mi
sembra che siano delle risposte che non danno agli operatori del
settore quella tranquillità necessaria per poter operare con la
certezza del diritto.
Questa situazione almeno per quanto riguarda la seconda parte,
mi riferisco all'apertura di questo magazzino, ancora non si
conosce perché non è stato in grado il Comune di accertare quello
che doveva accertare, gli uffici camerali aspettano che sia il
Comune a prendere i provvedimenti e questa è la situazione del
gatto che si morde la coda. Sta di fatto che esiste una situazione
confusa non molto chiara e che non si riesce a capire come mai vada
avanti così come è andata avanti da tanto tempo a questa parte. Gli
interessati dovrebbero avere invece delle risposte molto più
precise e mi auguro che queste risposte possano venire.
Prendiamo atto di questo nuovo disegno di legge che finalmente
darà un incentivo alla categoria, ben venga, perché credo che nei
confronti di una categoria come questa - anche se su alcuni
problemi non ha dimostrato l'impegno che doveva avere per far
fronte alla concorrenza spietata che veniva avanti da parte della
grande distribuzione - si debbano fare degli interventi per fare in
modo che la distribuzione al dettaglio non muoia, vista la funzione
sicuramente importante che questa svolge sul territorio. E sarebbe
veramente una grave iattura se piccoli negozi e piccole attività,
laddove esistono, dovessero chiudere perché soffocate da problemi
che vanno dal sistema fiscale a tutti gli altri che ben si
conoscono.
Mi dispiace che alle domande non siano venute le risposte. Un
fatto però è certo: da quello che ho capito il piano regionale
commerciale è un documento essenziale per fare chiarezza sulla
situazione che esiste oggi perché tutti i ricorsi che attualmente
sono al TAR da parte delle società di grande distribuzione
probabilmente non ci sarebbero se ci fosse un piano regionale
commerciale che chiarisse almeno alcuni aspetti che oggi sono
confusi e non danno risposte chiare.
Ripeto, pur dichiarandomi non soddisfatto, mi auguro che in
futuro almeno gli operatori del settore possano avere le risposte
che oggi non siamo stati in grado di dare. La Giunta oggi purtroppo
non è stata in grado di dare delle risposte agli interrogativi che
vengono da parte di questo settore.
