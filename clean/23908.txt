Classificazione
INFORMAZIONE
Radiotelecomunicazioni



Oggetto del Consiglio n. 2912 del 25 luglio 2007 - Resoconto
OGGETTO N. 2912/XII - Carenze nell'erogazione del servizio
postale. (Interpellanza)
Interpellanza
Constatato, che malgrado il recente protocollo d'intesa
firmato dalle Poste Italiane con l'Amministrazione regionale, il
servizio postale presenta gravissime difficoltà tanto da aver
obbligato le organizzazioni sindacali ad attivare le speciali
procedure per evidenziare lo stato di agitazione del
personale;
Venuti a conoscenza della chiusura parziale o totale di
almeno una dozzina di uffici postali sul territorio regionale, sia
nel capoluogo che nelle valli laterali, proprio all'inizio del
periodo di maggior afflusso turistico nella città di Aosta e nelle
stazioni turistiche vallive;
Sottolineato che tali disservizi sono legati ad una deludente
gestione del personale, che già carente durante tutto l'anno, non
ha avuto alcun incremento per affrontare il più impegnativo periodo
estivo, contrariamente rispetto alle estati precedenti;
Evidenziato come tali disservizi siano una diretta
conseguenza della scelta di privatizzazione del servizio di
consegna della posta con peso superiore a 50 grammi, operata dal
Governo nazionale, e che pertanto occorre una rapida e coraggiosa
riflessione perché si riveda tale scelta, che porterà ad un mercato
efficiente e combattuto nelle grandi aree urbane, in quanto
servizio altamente reddittivo, e al totale abbandono del territorio
nelle aree meno densamente popolate come la nostra, ove il servizio
non può che essere strutturalmente passivo;
Preso atto del rinvio al 2011 da parte delle Istituzioni
Europee della precedente scadenza al 1° gennaio 2009 dell'apertura
alla concorrenza anche della posta inferiore a 50 grammi e che in
Europa stanno crescendo le richieste di un rinvio sine die di tale
data, al fine di conservare un servizio pubblico di qualità, a
tutela delle aree meno densamente popolate o più
periferiche;
i sottoscritti Consiglieri regionali
Interpellano
il Presidente della Regione per conoscere se intenda:
1) richiamare con decisione le Poste Italiane al rispetto
degli accordi sottoscritti con la nostra Regione;
2) richiedere l'immediata assunzione del personale a tempo
determinato necessario a tamponare le gravi carenze in atto nel
servizio postale, sia a livello di sportello, sia a livello di
distribuzione;
3) prendere un'iniziativa con il Governo nazionale, in
coordinamento con i nostri Parlamentari, perché si apra un tavolo
di discussione nazionale sul futuro dei servizi postali, con
l'obiettivo di garantire pari opportunità di accesso e di qualità
del servizio su tutto il territorio nazionale;
4) promuovere un gruppo di lavoro regionale, con Poste
Italiane ed i sindacati, per verificare tutte le possibilità di
sinergia sul nostro territorio, al fine di ridurre i costi,
qualificare la logistica, estendere la rete dei servizi, ponendo da
parte dell'Amministrazione regionale la disponibilità anche a
interventi finanziari.
F.to: Sandri - Fontana Carmela
Presidente
- La parola alla Consigliera Fontana
Carmela.
Fontana (GV-DS-PSE)
- Il servizio postale è un servizio
essenziale sia per l'economia, sia per la vita privata di ciascuno
di noi, questa importanza è profondamente radicata in tutta la
popolazione, perché il servizio postale ha una storia di molti
secoli e in ogni famiglia la posta è strettamente collegata con i
principali passaggi della vita e con gli eventi più rilevanti.
Perfino nei momenti più bui delle guerre mondiali dello scorso
secolo il servizio postale, magari solo con un cavallo e il
carretto, recapitava la posta nei più alti villaggi della nostra
Regione. Il progresso tecnologico avrebbe dovuto portare a un
servizio ancora più efficiente e omogeneamente diffuso sul
territorio, non è così. Malgrado il recente protocollo di intesa
firmato dalle "Poste italiane" con l'Amministrazione regionale, il
servizio postale presenta gravissime lacune: chiusure parziali e
totali di una ventina di uffici postali del capoluogo e delle valli
laterali, notevoli ritardi nella consegna della posta, interruzioni
del servizio per ferie di personale non rimpiazzato. La causa di
questo disservizio è la privatizzazione del servizio, operata dal
Governo nazionale, per la posta con peso superiore a 50 grammi.
Tale scelta ha consentito il crearsi di un grande e redditizio
mercato nelle grandi città d'Italia, dove il servizio postale è
molto redditizio, e l'abbandono delle aree meno densamente popolate
come la Valle d'Aosta, dove il servizio non può che essere in
passivo. Con questa interpellanza ci proponiamo di impegnare la
nostra Regione ad un forte richiamo alle "Poste italiane" perché
rispettino gli accordi, soprattutto attraverso l'assunzione di
personale a tempo determinato, indispensabile a coprire le carenze
nel periodo estivo. Ci proponiamo inoltre di far sì che la nostra
Regione impegni il Governo e il Parlamento nazionale a rivedere le
scelte in materia, prendendo anche atto del rinvio recentemente
operato da parte delle istituzioni europee dell'apertura alla
concorrenza della posta inferiore a 50 grammi. Vogliamo sapere
infine se il Governo regionale intenda aprire con le "Poste
italiane" e i sindacati un tavolo di confronto, al fine di
ottimizzare la logistica del servizio e di estendere la rete dei
servizi postali in modo che tutti i cittadini valdostani abbiano le
stesse opportunità.
Président
- La parole au Président de la Région,
Caveri.
Caveri (UV)
- Ringrazio anzitutto la collega Fontana,
volto buono del gruppo dei "DS", e non solo per le sue grazie
femminili, ma anche per il garbo con cui pone le questioni, ben
diverso da altri che ormai caratterizzano con la propria
aggressività l'interpretazione del mondo della politica.
Condivido lo spirito che ha mosso i colleghi a proporre questa
interpellanza, i disservizi delle "Poste" sono sotto gli occhi di
tutti, così come lo sono i disagi che soffrono i dipendenti delle
"Poste". Da parte dell'Amministrazione - mi fa piacere che questo
sia stato riconosciuto dalle organizzazioni sindacali - si è
manifestata tutta la volontà e l'impegno possibile, dico
"possibile" per porre rimedio a questa situazione non solo con la
preparazione e la sottoscrizione assai travagliata del protocollo
di intesa, ma anche e soprattutto agendo come "trait d'union" fra i
sindacati e i vertici aziendali di "Poste". Come dicevo, è
significativo che le stesse organizzazioni sindacali in una recente
nota abbiano riconosciuto l'impegno della nostra Amministrazione
per cercare di trovare qualche soluzione accettabile e per
contrastare anche quei problemi particolari derivanti dal "decreto
Gentiloni", che era un decreto sicuramente positivo, che mirava a
fissare dei parametri per impedire che durante il periodo estivo
gli uffici delle poste riducessero eccessivamente gli orari di
apertura al pubblico, un decreto meritorio che è uscito il 22
giugno 2007, ma che ha sconvolto tutto quell'impianto che era stato
predisposto da "Poste italiane"... anche con un accordo da parte di
una serie di sindaci interessati dalle riduzioni. Possiamo quindi
dire che al limite dell'inizio del servizio ci fu e c'è stato
questo sconvolgimento, che aveva portato alla decisione di chiudere
una serie di uffici postali ad Aosta per impossibilità... e a
peggiorare di qualità quel già risicato lavoro dei postini sul
territorio, perché purtroppo il numero dei dipendenti delle "Poste"
in Valle d'Aosta è crollato negli ultimi anni, per cui devo dire
che la settimana scorsa, dopo l'incontro avuto con le
organizzazioni sindacali, ho parlato per telefono per 2 volte con
l'Amministratore delegato di "Poste", ing. Sarmi, che mi ha
assicurato come i suoi uffici fossero al lavoro per trovare una
soluzione al "caso Valle d'Aosta". Proprio ieri c'è stato questo
annuncio di un accordo lenitivo della situazione molto tesa fra
organizzazioni sindacali e "Poste" con l'assunzione a tempo
determinato di una decina di operatori postini sul territorio e di
4 operatori che agiranno nella sportelleria e questo consentirà di
poter avere nel corso dell'estate una situazione di normalità,
probabilmente addirittura dopo il "decreto Gentiloni" anche una
situazione migliore di quella precedente. Come è stato ricordato
nelle scorse ore, ci sarà una parte di tali persone che
diventeranno assunti a tempo indeterminato e questo è positivo, per
cui ribadisco la mia soddisfazione per lo spirito collaborativo che
si è instaurato con i sindacati e con l'azienda, evitando
soprattutto di ricorrere allo strumento dello sciopero, che avrebbe
forse acuito i disagi per la popolazione e devo dire che oggi la
garanzia del servizio è leggermente migliorata.
Per quanto attiene alla realizzazione degli elementi del
protocollo di intesa, sono fiducioso rispetto a 3 partite, per cui
siamo ormai in dirittura di arrivo. In particolare, per quanto
concerne l'implementazione di alcuni accordi a beneficio diretto
dell'Amministrazione regionale, siamo pronti con risultati che
consentiranno alla Regione di rendere più efficiente il proprio
servizio di invio della corrispondenza, anche con l'evidenziazione
di significativi risparmi di spesa. Nei giorni scorsi, con un
incontro svoltosi al Ministero delle politiche comunitarie, paiono
essersi risolte le ultime perplessità di ordine giuridico in merito
alla concordata installazione, con aiuto da parte della Regione, di
7 dispositivi ATM ("cash dispenser") in taluni Comuni della Valle.
Su questo aspettiamo un riscontro definitivo da parte di "Poste",
per poter attivare con celerità tutte le procedure del caso,
sapendo che noi siamo pronti e avevamo messo in bilancio tale cifra
fin dallo scorso anno.
Vorrei rassicurare il Consiglio sulla determinazione con la
quale più volte abbiamo richiamato "Poste" non solo al rispetto del
protocollo sottoscritto con la Regione, ma anche agli impegni
assunti con le organizzazioni sindacali relativamente alle
assunzioni, assicurazioni che ci erano state date formalmente.
Purtroppo molte s.p.a. di proprietà dello Stato, l'altro caso
significativo di cui pure si è discusso stamani è "Trenitalia",
società a intero capitale pubblico, si trovano di fronte a una
lenta e continua spoliazione di qualsiasi reale possibilità
decisionale. È di queste ore l'annuncio della sostituzione del
Direttore delle Poste italiane, dott. Gelsomino, che è stato
assegnato alla sede di Savona e verrà sostituito da un giovane
funzionario di provenienza dell'area geografica nord-ovest, di
Alessandria, presumibilmente con una discreta conoscenza
dell'azienda, oggi nella migliore delle ipotesi, quando parliamo
con "Poste", parliamo con Torino, nella peggiore con Roma. In
alcuni casi si sono fatte delle aggregazioni territoriali come per
il recapito della posta vi è una "liaison" di cui è totalmente
incomprensibile la "ratio" fra Aosta e la Provincia di Asti.
Non vi nascondo una crescente preoccupazione per quanto riguarda
gli sviluppi della situazione dal momento che stiamo assistendo a
una ristrutturazione feroce di "Poste", che mira essenzialmente a
privilegiare i risultati operativi rispetto alla qualità del
servizio. In aree già a rischio com'è la Valle d'Aosta, gli effetti
di questi fenomeni sono purtroppo amplificati e quindi cerchiamo
quotidianamente in rapporto con l'azienda, ma soprattutto in
collaborazione con le organizzazioni sindacali, di reagire a tale
situazione ma, come ho già avuto modo di dire, ci troviamo spesso
nella situazione di dover denunciare un abbandono da parte di una
serie di società, che pure gestiscono, come nel caso delle "Poste",
un servizio universale per il quale sono lautamente compensate.
L'apertura degli uffici postali in Valle d'Aosta quindi non è una
specie di elemosina, ma è conseguente a una concessione che può
essere assai redditizia in altre aree geografiche, che ha come
compensazione il riconoscimento di prestazioni di servizi di
interesse generale nelle aree marginali e più deboli, altrimenti
non si capisce perché ci dovrebbero essere questi vantaggi.
Certo è che, come lei ha ricordato, vi è oggi solo un parziale
rinvio della liberalizzazione, ma la liberalizzazione in tutto il
suo impatto, purtroppo o per fortuna, a seconda di come lo si
voglia vedere, avverrà certo in un impatto molto più elevato di
quanto sia oggi, nel 2009, quindi è chiaro che la speranza che
questa azienda, la quale oggi ha una conduzione che si rifà ai
vecchi equilibri politici... questo quindi è caratteristico della
situazione italiana di oggi, in cui alcune aziende - la "RAI" è un
altro esempio oltre alle "Poste" - vi è un "management" che fa
riferimento a un precedente Governo, che deve andare d'accordo con
il Governo attuale: questo dimostra come lo "spoil system" in
alcuni casi sia un fatto totalmente giusto e riconducibile a
ragioni di buon senso.
Presidente
- La parola al Consigliere Sandri.
Sandri (GV-DS-PSE)
- Prendiamo atto con parziale
soddisfazione della risposta del Presidente, non certo per merito o
responsabilità sua, ma prendiamo atto che "Poste italiane" ha
tentato nelle ultime ore un "tamponamento" della situazione, che
però vorrei illustrare con le parole di un nostro concittadino un
po' anziano di Rhêmes-Saint-Georges, che al settimo giorno di
chiusura dell'ufficio postale, perché l'impiegato postale era
andato in ferie e non lo hanno sostituito, mi commentava dicendo -
da qui è venuto fuori il riferimento a cui faceva cenno la collega
Fontana - che durante la guerra a Rhêmes-Saint-Georges la posta
arrivava tutti i giorni con il carretto e veniva distribuita in
tutte le frazioni, oggi che c'è "internet", gli aerei, i treni per
una settimana a Rhêmes-Saint-Georges non hanno avuto la posta. E
quello che si chiedeva questo concittadino era: "ma allora questa
posta cosa fa?" e mi diceva: "non capisco come mai alla posta
adesso vendono di tutto: bici, libri, dischi, televisori,
computer... fanno di tutto meno che fare il loro lavoro". Questo è
il disagio che viene percepito dalla popolazione, è il disagio
presente... prendo atto di tutti gli interventi che farà la
Presidenza della Regione, ma qui c'è da fare un salto di qualità di
prospettive, prendo le cose che dice un Europarlamentare socialista
francese, Gilles Savary, che...
Caveri
(fuori microfono)
- ... visto che dici
sempre che dico che sono miei amici, è un mio amico...
Sandri (GV-DS-PSE)
- ... non avevo dubbi, credo che,
quando si cita qualcuno, il nostro Presidente non riesca a non dire
che è un parente, un cugino, un amico... In effetti esiste una
legge che con 6 passaggi arriviamo a conoscere tutta l'umanità, a
lei ne bastano 5 o 4. Citando Gilles Savary, volevo dire che,
apprezzando parzialmente il rinvio non al 2009, ma al 2011,
Presidente, della liberalizzazione della posta sotto i 50 grammi,
dice:
"il rischio che corriamo oggi è quello della scrematura,
ossia una corsa ad accaparrarsi i grandi clienti e soprattutto le
zone densamente popolate come le capitali, a scapito delle zone più
difficili da servire, perché non interessano a nessuno e nessuno
risponderà alle richieste di offerta"
. Credo che, per queste
parole e per quanto detto da lei, ma su cui concordiamo, la Valle
d'Aosta si debba porre un problema: quello di cambiare politica,
ossia andare al Governo assieme ai nostri Parlamentari e dire:
"sulla politica delle Poste dobbiamo cambiare segno, il servizio
postale è essenziale, deve rimanere pubblico". È questa la
riflessione che si deve fare anche su altri servizi essenziali,
tipo le autostrade; quello credo sia stato uno degli errori più
clamorosi delle privatizzazioni degli anni '90, perché sono servizi
che garantiscono la popolazione, l'evolversi stesso della vita e su
questo non possiamo permettere che vi siano speculazioni o
territori come il nostro che vengono marginalizzati dai processi di
privatizzazione e liberalizzazione.
