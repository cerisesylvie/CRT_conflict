Classificazione
TRASPORTI E VIABILITÀ
Viabilità
Autostrade e trafori alpini



Oggetto del Consiglio n. 1859 del 5 aprile 2006 - Resoconto
OGGETTO N. 1859/XII - Mancata segnalazione sul sito della
società concessionaria della presenza di cantieri sull'autostrada
A5. (Interrogazione)
Interrogazione
Constatato che dal mese di luglio del 2005 sono stati aperti
due cantieri sull'autostrada A5 per sostituire le "barriere
spartitraffico e bordo laterale sulle opere d'arte principale" nei
tratti Nus/Saint-Marcel/Brissogne e Hône/Verrès;
Preso atto che sul sito "www.sav-a5.it" il link chiamato "la
situazione in tempo reale - Clicca il pulsante Mappa A5 Torino -
Aosta, in questo momento" porta ad una mappa dell'autostrada in cui
non compare nessuno dei cantieri presenti in questo periodo, tra
l'altro programmati fino al 2007;
Ricordato che la tempestività e la correttezza nella
segnalazione di cantieri, lavori, interruzioni, incidenti è
sicuramente sintomo di efficienza e di buona gestione nei confronti
dei cittadini utenti e di tutta la collettività;
i sottoscritti Consiglieri regionali
Interrogano
la Giunta regionale e l'Assessore competente per
conoscere:
1) se alcuna informazione sia pervenuta circa il disservizio
di cui alle premesse;
2) quali provvedimenti si intendono adottare nei confronti
della Società concessionaria per evitare il verificarsi di tali
disservizi.
F.to: Venturella - Bortot - Squarzino Secondina
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Nell'interrogazione si pone l'attenzione sul
sito "Internet" "www. sav-a5.it" e si indica un'anomalia
nell'ambito delle segnalazioni. Rispetto all'interrogazione, mi
sono premurato di acquisire le informazioni presso la società
"SAV", che è la società concessionaria del tratto autostradale in
questione, di cui la Regione è azionista di minoranza con dei
rappresentanti nel "CdA". Ovviamente tali questioni non sono di
competenza del "CdA", ma della struttura, tanto che il Direttore,
rispetto all'interrogazione, mi pone all'attenzione questa breve
memoria che leggo:
"Ci riferiamo all'interrogazione citata in oggetto da voi
trasmessaci con comunicazione via "e-mail" 28 marzo 2006 per
segnalare che è in allestimento sul sito "www. sav -a5.it"
da "SAV" gestito una rappresentazione a mezzo di graficismi
adeguati e di facile comprensione della situazione dei cantieri
esistenti sull'arteria in concessione. Tale servizio aggiunto sarà
disponibile entro la seconda decade del prossimo mese di aprile;
pertanto riteniamo che non sia corretto definire disservizio un
qualcosa che è ancora in fase di allestimento. Ricordiamo che tutti
i condizionamenti viabili di durata superiore alle 24 ore
riconducibili ad esigenze connesse alla manutenzione del corpo
autostradale, ad adeguamenti normativi delle sue strutture o ad
incremento dei servizi offerti all'utenza sono regolarmente
segnalati ai rituali organi di informazione, che curano la
situazione viabile locale e nazionale, ovvero sia "Radiotrafic" e
"CCISS""
.
Président - La parole au Conseiller Venturella.
Venturella (Arc-VA) - Mi dispiace, Assessore, ma mi devo non
ritenere soddisfatto della sua risposta o, meglio, dell'interposta
risposta, perché se è vero che siamo soci di minoranza della "SAV",
la quota è intorno al 26-27%, abbiamo anche dei rappresentanti nel
"CdA", e comunque la società "Autostrade" gestisce la principale
arteria di comunicazione che porta in Valle d'Aosta e sicuramente
di disservizio si è trattato, perché abbiamo fatto alcune prove, i
cantieri non sono segnalati, ma non solo i cantieri, ad esempio un
incidente capitato il 17 ottobre 2005 non è stato segnalato, quando
invece in altri siti - vedi, ad esempio, il sito "www.ativa.it",
che è quella che riguarda la parte che va da Quincinetto a Settimo
nord - tuttu è prontamente segnalato. E non è vero che il sito è
"in allestimento", altrimenti dovrebbe comparire la pagina del
"link"
bianca con la dicitura "in allestimento", invece no,
è tutto normale, cioè la pagina è stata strutturata ed organizzata.
Credo che anche i rappresentanti all'interno del "CdA" dovrebbero
fare un po' più di attenzione a queste cose; poi, a parte il
"Viaggiare informati", che è un numero telefonico che viene circa
ogni ora collegato con le radio nazionali, ma noi abbiamo a
disposizione la tanto decantata autostrada elettronica "Internet",
vi sono degli utenti, vi sono i turisti stessi... parliamo ad
esempio del flusso turistico: i turisti che non sono informati, i
cantieri aperti dal luglio 2005... non è vero che il "link"
è in fase di allestimento, perché, quando si clicca sul
"link", situazione in tempo reale, se fosse in allestimento,
dovrebbe comparire la dicitura "in allestimento"... non c'è nulla!
Non sono segnalati i cantieri, non è stato segnalato l'incidente
del 17 ottobre 2005, Assessore, ho qui tutte le prove!
Ritengo che questa Amministrazione, attraverso i suoi
rappresentanti, dovrebbe esercitare un controllo anche dal punto di
vista dell'immagine stessa della Valle d'Aosta; è l'unico "link"
che in tempo reale non è aggiornato. Credo che la definizione non
sia "un ritardo della progettazione", ma "disservizio".
