Classificazione
CONSIGLIO REGIONALE
Attività consiliare d'aula



Oggetto del Consiglio n. 351 del 24 febbraio 2021 - Resoconto
OBJET N° 351/XVI - Communications du Président de la
Région.
Bertin (Presidente) -
Possiamo passare al punto 2
dell'ordine del giorno. Presidente Lavevaz, ne ha facoltà.
Lavevaz (UV) -
Vi aggiorno sulle ultime interlocuzioni
avvenute la settimana scorsa. Sabato sera si è tenuta una riunione
della Conferenza delle Regioni per preparare un documento da
presentare nella prima riunione utile della Conferenza
Stato-Regioni, la cui convocazione era già stata sollecitata subito
dopo il voto di fiducia al Governo, avvenuta qualche ora prima, dal
presidente Bonaccini. Una riunione dalla quale, oltre al lungo
confronto sulla situazione preoccupante della diffusione della
variante inglese e delle altre varianti, in particolare in alcune
regioni del centro Italia, si è sintetizzato un documento nel quale
sono state rimesse in evidenza le richieste delle Regioni al nuovo
Governo, che vi sintetizzo.
Le Regioni ritengono priorità assoluta la campagna vaccinale. Il
meccanismo sta andando troppo a rilento e questo non per disguidi
organizzativi, carenze di personale e strutture o, in questa fase,
per indisponibilità della popolazione. Il problema adesso risiede
nell'approvvigionamento delle dosi, che dipende dal Governo. Spetta
quindi al Governo impostare la nuova strategia per reperire un
numero di dosi vaccinali adeguato.
Al fine di garantire poi certezza al paese sulle misure che
investono le attività economiche e la vita dei cittadini, è
necessario rivedere la tempistica per l'adozione dei provvedimenti
di classificazione delle zone e delle relative ordinanze. Occorre
che siano conosciute con congruo anticipo dai cittadini e dalle
imprese dei diversi territori regionali.
Occorre altresì poter procedere a una programmazione delle
attività, anche attraverso una diversa organizzazione dell'esame
dei dati della cabina di regia, delle ordinanze e della relativa
decorrenza. Si ritiene indispensabile procedere a una revisione dei
parametri e alla contestuale revisione del sistema delle zone, nel
senso della semplificazione, che passi funzionalmente anche da una
revisione dei protocolli per la regolazione delle riaperture.
Il presupposto per assumere decisioni valide è individuare una
strategia che si fondi su elaborazioni oggettive
tecnico-scientifiche, sulla base delle quali poi la politica si
assumerà la responsabilità della decisione. Si possono prevedere
misure più stringenti per specifici contesti territoriali laddove i
parametri rilevino significativi scostamenti sulla base dei
risultati di un'analisi oggettiva condotta dal CTS e dall'Istituto
Superiore di Sanità.
Le limitazioni generali e quelle specifiche dovrebbero in ogni
caso tener conto dell'analisi dell'esperienza sin qui condotta
valutando le restrizioni che si sono rilevate più o meno efficaci,
al fine di poter meglio soppesare quali attività sia necessario
chiudere o limitare e quali invece possono essere riaperte,
valutando in questo caso - ove necessario - anche i protocolli
aggiornati. Tale soluzione risulta essenziale e opportuna, in
quanto alcune attività risultano totalmente chiuse da diversi mesi
e il prolungarsi di tale situazione risulterebbe esiziale per le
stesse. In ogni caso è necessario che i nuovi e più snelli
meccanismi vedano una definizione più chiara da parte del CTS e
dell'Istituto Superiore di Sanità.
È stato poi richiesto che in via strutturale lo stesso
provvedimento che introduce restrizioni particolari per il singolo
territorio deve anche attivare gli indennizzi e salvaguardare le
responsabilità, garantendo la contestualità a prescindere da chi
adotta il provvedimento.
È necessario inoltre condividere maggiormente i provvedimenti e
garantire sempre i risarcimenti, sia nel caso di provvedimenti
restrittivi di livello nazionale che regionale.
In questo contesto appare assolutamente necessario procedere a
un chiarimento sulle competenze statali e regionali, al fine di
allineare la tempistica e relativa efficacia.
Infine, nel quadro della situazione epidemiologica generale
territoriale sarebbe necessario qualificare l'attività scolastica e
universitaria al pari delle altre attività con un'apposita
numerazione di rischio, anche tenendo conto dei dati oggettivi del
contagio delle istituzioni scolastiche e nel contesto territoriale
di riferimento.
Occorre in ogni caso implementare le forme di congedo parentale
nonché prevedere ulteriori risorse economiche a sostegno dei
genitori, nel caso di chiusura delle scuole di ogni ordine e grado
per aggravamento della situazione epidemiologica.
Domenica sera poi si è svolto un primo incontro con il ministro
Gelmini, convocato in vista della prima riunione del Consiglio dei
ministri di lunedì mattina, in cui sostanzialmente si è preso atto
della volontà di prorogare il divieto di spostamento tra le regioni
fino al 27 marzo.
Abbiamo infine richiesto come Regione un incontro urgente e
specifico con il presidente Draghi sul
Recovery Plan
, oltre
che per discutere delle richieste espresse nel documento che vi ho
appena esposto in previsione del nuovo Dpcm del prossimo 5
marzo.
Presidente -
Ha chiesto la parola il consigliere
Aggravi.
Aggravi (LEGA VDA) -
Volevo chiedere al presidente
Lavevaz, rispetto al
compte
rendu
che ci ha fatto
sugli incontri con le Regioni, se, visto che l'abbiamo letto in
parte dalla stampa, è stata avanzata una proposta da parte di
alcuni governatori e se è stata fatta propria da tutte le Regioni,
oppure no, la proposta di valutare anche aperture serali per quella
che riguarda la ristorazione o comunque la scelta tra la sera e la
mattina. Quindi volevo capire quale era stata la reazione da parte
dell'insieme delle Regioni e poi, visto che ha citato l'incontro
con il ministro Gelmini, se ci sono novità riguardo al futuro della
nostra Commissione paritetica.
Presidente -
Altri intendono intervenire? Se non vi sono
altre richieste, passo la parola al presidente Lavevaz.
Lavevaz (UV) -
Ringrazio il collega Aggravi per la
domanda che permette di far chiarezza anche su questo punto. In
effetti è una questione che è stata lungamente dibattuta non solo
nelle ultime sedute, ma in realtà già nelle lunghe riunioni della
Conferenza delle Regioni che abbiamo fatto in preparazione degli
Dpcm delle feste natalizie e soprattutto quello dopo, in cui una
richiesta, diciamo la parte tecnica, in particolare al Comitato
Tecnico Scientifico di una valutazione dell'opportunità di aprire
in particolare l'attività di ristorazione sulla sera, dovesse
essere fatta, perché siamo tutti d'accordo che non sia più
pericoloso mangiare al ristorante la sera piuttosto che a
pranzo.
La logica ovviamente del CTS è che bisogna cercare di limitare
tutti gli spostamenti laddove non siano strettamente necessari.
Quindi non si vede l'attività di ristorazione come dovrebbe essere,
secondo me, come una delle attività lavorative che deve ripartire,
delle attività economiche che deve ripartire, ma come un qualcosa
che la sera è un
surplus
, nel senso che uno va al ristorante
per farsi la passeggiata, invece ovviamente a pranzo il ristorante
serve perché la gente lavora. Questa è un pochettino la logica che
si è portata avanti.
La richiesta da parte delle Regioni di una valutazione corretta
è in questo senso. L'ho sintetizzata in maniera molto veloce, ma
quando si parlava di rivedere quello che è avvenuto in queste
settimane, l'effettiva utilità dei protocolli, dell'utilità
ovviamente dal punto di vista sanitario, ci si riferiva proprio a
questo durante la discussione, quindi in particolare ai ristoranti
piuttosto che ad altri tipi di attività che hanno avuto una
chiusura; ad esempio quello delle palestre, eccetera, che invece
con protocolli specifici possono essere probabilmente, come in
parte abbiamo fatto qua, aperti con gradualità, almeno. Quindi
questo assolutamente sì.
Sulla questione della Commissione paritetica credo che chiederò
un incontro con la ministra Gelmini possibilmente la prossima
settimana. Ci siamo sentiti a inizio settimana anche con riguardo
alla legge 11 e quindi la prossima settimana faremo, probabilmente
appena la Ministra mi darà la disponibilità, un incontro per fare
il punto sulle diverse questioni aperte, fra le altre non meno
importanti anche le questioni dei rapporti economici con lo Stato,
anche in riferimento alla situazione epidemiologica.
