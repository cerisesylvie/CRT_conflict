Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 618 del 24 novembre 1982 - Resoconto
OGGETTO N. 618/VII - INIZIATIVE PER IL RECUPERO DEL COMPLESSO
TERMALE DI PRE-SAINT-DIDIER - (Interrogazione).
PRESIDENTE:
Do lettura dell'interrogazione in oggetto,
presentata dal Consigliere Pedrini.
INTERROGAZIONE
Avendo presentato a suo tempo alcune interrogazioni sulle
acque termali di Pré-Saint-Didier e sul suo complesso
organizzativo;
Visto che nulla si è più saputo sull'argomento;
Preso atto che nulla si è smosso
INTERROGA
il competente Assessorato per sapere quali iniziative
promesse tempo addietro sono state prese, quali contatti sono stati
effettuati con altre stazioni similari e che cosa si intende
programmare e fare per poter affrontare questo importantissimo
problema che è essenziale per lo sviluppo turistico di tutta l'Alta
Valle e di conseguenza della nostra Regione.
PRESIDENTE:
E' interrogato l'Assessore al Turismo,
Urbanistica e Beni Culturali Pollicini, che ha facoltà di
rispondere.
POLLICINI - (D.P.):
Il Consigliere Pedrini, già in data
30 maggio 1980, aveva rivolto una analoga interrogazione chiedendo
notizie circa la ripresa dell'attività delle Terme di
Pré-Saint-Didier.
Mi pare che sia maturata qualche cosa rispetto a quel momento,
perciò in risposta alle varie domande poste dall'interrogante
voglio dire che per quanto riguarda le iniziative promesse tempo
addietro sono giunte faticosamente a completamento quelle inerenti
l'apertura nel prossimo anno. La gestione sarà a carico della
Comunità Montana n. 1, a seguito di un accordo intervenuto tra la
Giunta regionale e la Comunità Montana stessa. L'apertura è
prevista per la primavera dell'anno prossimo, nel mese di maggio o
giugno.
Per quanto riguarda la seconda domanda, cioè i contatti avuti
con stazioni similari, oltre al contatto già avuto con le Terme di
Porretta, sono in programma visite in alcuni stabilimenti
specializzati in Italia e all'estero.
In ordine poi al problema del cosa si intende programmare e
fare, dirò che la Giunta ha già disposto l'agibilità delle terme
poiché è stato completato l'arredamento e la funzionalità delle
strutture e delle apparecchiature termali; per quanto riguarda il
discorso della programmazione complessiva, devo dire che è stato
dato incarico a uno studio specializzato di valutare lo spazio di
mercato, gli aspetti idrogeologici, le funzioni termali
terapeutiche e sanitarie, l'inserimento del modello a livello
urbanistico, la fattibilità economica e le ipotesi di gestione.
Un altro degli aspetti importanti, che allora non era risolto e
oggi lo è, è l'acquisizione da parte della Società "Val Veny"
dell'ex albergo "Universo", che sarà ristrutturato e destinato a
supporto logistico per le terme.
Mi pare dunque di aver risposto alle domande
dell'interrogante.
PRESIDENTE:
Il Consigliere Pedrini intende prendere la
parola per la replica? Ne ha facoltà.
PEDRINI - (Ind. - P.L.I.):
Grazie Signor Presidente.
Volevo soltanto dire che sono soddisfatto della risposta, se tutto
quello che è stato detto risponde, come io credo che sia, al vero.
Finalmente, ci muoviamo anche in questo settore ove era necessario
fare questo passo, perché non si potevano lasciare ulteriormente
andare in deperimento le strutture per un servizio che è richiesto.
Io ho una documentazione su diverse stazioni similari a quella di
Pré-Saint-Didier, perciò senza offesa alcuna mi permetterò di
sottoporre all'Assessore i dati relativi a queste stazioni, che
proprio per il tipo delle acque e per la struttura del complesso
turistico possono essere interessanti per una visita.
Per quanto riguarda la gestione, non ho capito bene: è la
Comunità Montana con il Comune ...
POLLICINI - (D.P.) :
Il Comune si sentiva troppo debole
per gestire le terme e allora ha investito del problema la Comunità
Montana, la quale si è fatta carico della gestione, evidentemente
in collegamento con la Regione; è la Comunità Montana, quindi, che
si occupa della gestione, proprio per una questione di dimensioni e
anche perché sono richiesti sforzi, capacità organizzative ed altre
cose.
PEDRINI - (Ind. - P.L.I.):
Ringrazio l'Assessore. Io sono
perfettamente d'accordo e sono anche lieto che una Comunità Montana
si sia presa questo onere perché fino ad ora nessuno si era fatto
carico di una questione di questa portata.
PRESIDENTE:
Passiamo alla trattazione dell'oggetto
iscritto al n. 5 dell'ordine del giorno.
