Classificazione
SPORT E TEMPO LIBERO
Enti e Società sportive
Manifestazioni sportive



Oggetto del Consiglio n. 1095 del 25 marzo 2015 - Resoconto
OGGETTO N. 1095/XIV - Interpellanza: "Notizie in merito alla
rinuncia da parte della Juventus ad effettuare il ritiro
precampionato in Valle d'Aosta".
Presidente -
Per l'illustrazione chiede la parola il
Consigliere Gerandin; ne ha facoltà.
Gerandin (UVP) -
Merci Président.
Ormai, per quello che riguarda il ritiro precampionato della
Juventus, ci sono una serie di voci che si rincorrono, di notizie
più o meno attendibili, più o meno confermate, che ci dicono che il
ritiro precampionato della stagione 2015-2016 con ogni probabilità
non verrà effettuato a Châtillon. Ora, una breve ricostruzione, per
chi non è a conoscenza: nel 2012 viene sottoscritto un accordo, una
convenzione, a luglio del 2012, in cui si prevede che la Juventus
effettui per tre stagioni (2012-2013, 2013-2014 e 2014-2015) il
ritiro precampionato con una spesa di 620 mila euro più IVA per il
2012-2013, 800 mila più IVA per il 2013-2014 e 900 mila più IVA per
il 2014-2015. Poi per scelte societarie legate a scelte diverse non
viene effettuato il ritiro precampionato della stagione scorsa e,
in data 12 agosto del 2014, tra le parti, vale a dire tra la
Regione, il Comune di Châtillon, il Comune di Saint-Vincent, la
fondazione e la società Juventus viene perfezionato quello che
viene chiamato
addendum
, vale a dire un'aggiunta all'accordo
e, in questo, viene previsto che il ritiro precampionato si svolga
nella stagione 2015, per cui il tutto viene spostato, anche in
termini economici. Quello che viene ribadito ed è molto importante
è che nella convenzione iniziale vengono previsti chiaramente una
serie di obblighi contrattuali, tra cui anche l'ipotesi di
violazione da parte della Juventus degli obblighi previsti agli
articoli 411-413, fatto salvo il diritto della Regione al
risarcimento del danno eventualmente arrecato per non rispetti
contrattuali. Nell'
addendum
, nell'accordo risottoscritto il
12 agosto 2012, viene ribadito che questi termini e queste penali
vengono riconfermate.
Ora la mia domanda, la nostra domanda, è molto semplice: noi
vorremmo capire se vi sia stata una comunicazione ufficiale, perché
ormai le notizie si rincorrono, e soprattutto il danno che ne sta
derivando per quello che riguarda le attività economiche che
avevano basato la stagione estiva sul ritiro precampionato della
Juventus sono davvero ingenti. Da parte dell'Amministrazione
regionale, noi, in questo momento, abbiamo solo avuto delle
parziali conferme, abbiamo saputo da lei, Assessore, che c'erano
delle difficoltà. Allora noi vorremmo capire se c'è stata una
comunicazione ufficiale, se ci sono ancora dei margini
eventualmente per ricomporre questa situazione, e vorremmo anche
capire come mai la Regione, a seguito anche della sottoscrizione
dell'accordo siglato ad agosto del 2014, essa stessa non abbia
rispettato una scadenza che era prevista all'interno di questo
accordo, vale a dire il pagamento della prima rata, di 400 mila
euro più IVA, al 31 dicembre 2014. Noi riteniamo che se gli accordi
vanno sottoscritti, vanno rispettati, e non vorremmo che questo
mancato pagamento della prima rata al 31 dicembre 2014 comporti
magari per la Regione il fatto di non avere più diritto ad una
rivalsa, ad una richiesta danni. Dico questo anche perché
nell'accordo che avete sottoscritto c'è una parte in cui si prevede
che si potrà contestare tale inadempimento per iscritto alla parte
inadempiente con una diffida, da adempiere entro il termine di 15
giorni dal ricevimento dell'intimazione.
Ora, noi vorremmo capire se prima di tutto c'è una comunicazione
ufficiale sul fatto che la Juventus non faccia più il ritiro, come
mai non sono stati versati questi acconti legati alla
sottoscrizione di un contratto, quali possono essere le conseguenze
del perché non sono stati versati, se sono stati sfruttati i 15
giorni per avviare una diffida e se sono stati rispettati i termini
di 15 giorni per il discorso dell'intimazione. Questo perché, al di
là di tutto, verrebbe a colpire pesantemente una realtà, una realtà
che è già toccata dalla profonda crisi del Casinò. Gli operatori,
più che notizie sul ritiro della Juve, stanno fioccando disdette a
non finire, ma non solo: se si va anche sui siti di alcuni tifosi o
di quelli che avevano programmato, addirittura ci sono delle pagine
in cui costoro si dicono compiaciuti del fatto che la scelta non
sia più ricaduta sulla Valle d'Aosta e che si
aspettavano...presumono e auspicano che in futuro si vada in
Trentino. Ora, io penso che la Valle d'Aosta abbia anche
un'immagine da difendere, al di là di tutto, soprattutto debba fare
un'analisi molto chiara e dare eventualmente delle prospettive ed
alternative ad una zona che l'anno scorso ha vissuto...i dati ce lo
dimostrano: si parla di oltre 50 mila passaggi o persone in più...è
chiaro, l'anno prima, è riferito al 2013, perché nel 2014 purtroppo
non abbiamo avuto il piacere di vederla, salvo la seconda squadra,
la terza...adesso non so, la
Primavera
o qualcosa del
genere. Comunque, al di là di questo, i dati riferiti al 2013 sono
dati che avevano creato un indotto che aveva fatto rinascere,
soprattutto nel periodo estivo, una zona in difficoltà. Adesso che
siamo ancora più in difficoltà, ci troveremo di fronte ad un'amara
realtà, e la cosa peggiore sarebbe che, oltre al fatto di non
avere...avremo anche una Regione magari succube e un po' intimorita
dal blasone della squadra, che magari non ha neanche il coraggio di
agire per vie legali e chiedere i danni quando ci sentiamo
profondamente delusi e derisi. Grazie.
Presidente -
Per la risposta chiede la risposta
l'Assessore Marguerettaz; ne ha facoltà.
Marguerettaz (UV) -
Grazie Presidente. Ringrazio anche il
collega Gerandin per darci modo di fare un po' di chiarezza.
Ora, alla prima domanda:
"se vi sia una comunicazione
ufficiale e in che data"
, il Consigliere Gerandin ricorda una
serie di voci e una serie di interlocuzioni che erano state anche
da me confermate, perché direi che dalla fine del 2014 ai primi
mesi del 2015 è nata un'interlocuzione con la Juventus in cui ci
era stata paventata la possibilità della non-organizzazione dei
ritiri. Colgo l'occasione per dire che nelle intenzioni della
squadra di calcio di cui parliamo non c'è quella di organizzare un
ritiro in un'altra Regione, c'è l'intenzione di non organizzare un
ritiro estivo, quindi verosimilmente di organizzare delle
tournée
internazionali, per cui c'è un cambio di strategia,
non c'è un cambio di località; anzi, da questo punto di vista,
hanno sempre dichiarato che la Valle d'Aosta ha rappresentato per
loro un luogo molto interessante per fare la preparazione e per
fare una serie di attività. La comunicazione ufficiale, se per
comunicazioni ufficiali vogliamo parlare di quelle che vengono
mandate tramite raccomandata o tramite PEC, è stata formulata in
data 10 marzo, quindi mentre nel periodo precedente vi erano delle
interlocuzioni, degli scambi di informazioni, il 10 marzo c'è stata
una comunicazione ufficiale tramite PEC da parte del Direttore
commerciale (soggetto ovviamente che aveva sottoscritto e che ha i
titoli).
Per quanto riguarda la seconda domanda:
"se il non pagamento
della rata prevista per il 31 dicembre 2014 da parte della
Regione...possa essere motivo di contenzioso tra le
parti"
...ovviamente da parte dell'Amministrazione regionale
quella fattura è stata formalmente contestata, nel senso che non è
stata pagata ma è stata contestata. C'è una comunicazione che
ovviamente è stata fatta dopo una serie di interlocuzioni ed è
stata spedita, anche questa, tramite PEC il 3 marzo. Quindi c'è
stata una comunicazione, il non pagamento è stato oggetto di
contestazione, perché nel contratto il pagamento è condizionato ad
una serie di prestazioni, per cui l'intenzione di non fare il
ritiro, a nostro modo di vedere, ci legittima a non pagare e a
contestare la fattura.
La terza domanda:
"se è già stato avviato o è intenzione di
avviare..."
, ovviamente è una questione che stiamo valutando
con gli uffici preposti, l'Ufficio del turismo piuttosto che
l'Ufficio legale, ovviamente per tutelare gli interessi della
Regione. Per cui, a fronte di questa dichiarazione (ormai è
ufficiale, ci hanno fatto la comunicazione in modo ufficiale che
non faranno il ritiro), si stanno facendo i dovuti approfondimenti
per capire se ci sono i margini per fare delle richieste, delle
istanze, ed eventualmente procedere nei modi opportuni per tutelare
l'interesse dell'Amministrazione.
Presidente -
Grazie Assessore. Per la replica chiede la
parola il Consigliere Gerandin; ne ha facoltà.
Gerandin (UVP) -
Merci Président. Molto brevemente, per
toccare 2-3 passaggi che lei, Assessore, ha opportunamente
evidenziato.
Io penso che eventualmente tra le varie possibilità per non
rispettare quello che era un accordo, una scrittura sottoscritta,
non vi fosse il fatto di un cambiamento di strategia all'interno
della società! C'erano dei compiti ben precisi da rispettare...poi,
se la Juventus ha cambiato strategia per cui ha deciso di non fare
più dei ritiri ma di fare delle
tournée
internazionali, è un
problema che riguarda la Juventus, ma non può riguardare
l'Amministrazione regionale, non può essere un alibi per non
rispettare un contratto! È un problema loro, è un problema che
all'interno della clausole contrattuali non ha nessun tipo di
rilevanza, a mio modesto parere.
Il fatto che la comunicazione ufficiale sia pervenuta il 10 di
marzo del 2015 tramite PEC, e che voi abbiate poi di fatto
contestato il non-pagamento della fattura in data 3 marzo
2015...beh, nell'
addendum
che penso per la Regione abbia
firmato lei, Assessore, non c'è nessuna clausola che ti dice che la
Regione aveva un benché minimo appiglio o alibi per non rispettare
un accordo che lei ha sottoscritto! Nell'accordo c'è solo scritto
che la prima rata di 400 mila si paga il 31 dicembre 2014 e che la
seconda rata, a saldo, i 500 mila euro più IVA, si paga il 1°
agosto 2015! Io vorrei capire la scelta politica che ha fatto, o
quella che avete fatto con gli uffici, di non pagare...io penso che
la scelta che avete fatto, al di là dei
pourparler
che lei
avrà avuto, ma che non la legittima a non rispettare un contratto,
"non la legittima a non rispettare un contratto"...lei avrebbe
dovuto pagare, contestare...ebbè, è chiaro, è ovvio, perché sennò,
mi scusi, ma la Regione si è messa dal lato del torto, poiché la
prima che non ha rispettato un contratto è la Regione! Perché mi
scusi, ma la convenzione che lei ha siglato e che ho qua non
prevede mica che se per caso la Regione, o lei, Assessore, riceveva
qualche telefonata da parte magari di qualcuno dell'Ufficio
commerciale, la Regione era legittimata a non pagare o, diciamo, a
non rispettare una data sul pagamento! Ma la rinuncia alla
prestazione lei l'ha ricevuta, lei l'ha ricevuta il 10, lei doveva
pagare entro il 31 dicembre...il 10 di marzo lei l'ha ricevuta! Me
l'ha confermato adesso...io penso che abbiamo sentito tutti che lei
ha ricevuto il 10 di marzo la comunicazione ufficiale!
Allora, con che legittimazione lei non ha dato ordine ai suoi
dirigenti di pagare e di non adempiere ad un contratto? Sarebbe da
ridere, ma veramente da ridere se magari la Juventus si appellasse
al non-pagamento per non riconoscere i danni arrecati alla Regione!
Beh, qualcuno dovrà rimetterceli magari questi soldi, ma di tasca
propria, eh! Veramente, io sono basito che ci sia questa
leggerezza, quando ci sono dei contratti che devono essere quanto
meno rispettati per essere dalla parte della ragione. Poi rimane
tutto il resto: il danno economico, il danno eventualmente legato
ad un'economia in difficoltà; purtroppo non è colpa sua Assessore,
non è colpa di nessuno, ma qualcuno dovrà comunque eventualmente
dare anche qualche tipo di risposta a questa località, a queste
zone, a questi Comuni che, in questo momento, più che vedersi
fioccare le prenotazioni si vedono fioccare disdette, c'è gente che
è molto arrabbiata, alberghi che si svuotano e prenotazioni che
vanno a farsi benedire! Mi dispiace veramente, perché io pensavo
che ci fosse una comunicazione ufficiale prima di quella data che,
se non altro, le avrebbe garantito di essere, come Regione,
adempiente al contratto sottoscritto.
Presidente -
Grazie. Prima di proseguire col punto 17
dell'ordine del giorno, chiederei all'Assemblea di prendere
conoscenza del rinvio dei punti 18, 19, 20 e 21, per richieste da
parte dei Consiglieri per visite immediate (dalle 12,30) e perché
il Presidente non è ancora rientrato; quindi passerei, dopo la
discussione del punto 17, al punto 22...nella seduta pomeridiana,
appena rientriamo, riprendiamo con il punto 18. Nel frattempo
chiederei di consegnare le relazioni depositate sul disegno di
legge 49 da parte del Consigliere Borrello e le relazioni sul DL 50
e 53, presentate dai Consiglieri Farcoz e Restano per il DL 50, e
dal Consigliere Farcoz per il DL 53. Possiamo proseguire nel
frattempo con il punto 17.
