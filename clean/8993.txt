Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3514 del 24 febbraio 1988 - Resoconto
OGGETTO N. 3514/VIII - PROBLEMI CONCERNENTI I SERVIZI DI
ORTOPEDIA E TRAUMATOLOGIA IN VALLE D'AOSTA. (Interrogazione e
interpellanza).
PRESIDENTE:
Do lettura dell'interrogazione in oggetto,
presentata dai Consiglieri Mafrica e Millet, ed iscritta al punto
n. 15 dell'ordine del giorno.
INTERROGAZIONE
CONDIVISA l'opportunità che in una località turistica di
elevato prestigio quale Courmayeur debba funzionare un efficiente
centro traumatologico;
RICORDATO che in tale località ha per anni operato una
insigne figura di medico, tuttora considerato un esperto a livello
internazionale di medicalizzazione del soccorso alpino;
i sottoscritti Consiglieri regionali
INTERROGANO
l'Assessore competente per sapere:
1)
se è attualmente organizzato il centro
traumatologico di Courmayeur;
2)
se e come in detta struttura è prevista
l'utilizzazione della pluridecennale esperienza del dottor
Bassi.
PRESIDENTE:
Do lettura dell'interpellanza in oggetto,
presentata dal Consigliere Sandri ed iscritta al punto n. 21
dell'ordine del giorno.
INTERPELLANZA
VISTE le deliberazioni della Giunta regionale n. 9814 del 13
novembre 1987 e n. 181 del 15 gennaio 1988, aventi come oggetto la
gestione dei Centri traumatologici di Pila e Courmayeur;
CONSTATATE le seguenti differenze:
PILA COURMAYEUR
Responsabile Medico specialista Medico specialista in
Sanitario in ortopedia e trau- ortopedia e traumato-
matologia logia particolarmente esperto
Personale erogante Medici specialisti Medici
specialisti
le prestazioni Medici generici Infermieri
Infermieri - Tecnici Tecnici di radiologia
di radiologia
PILA COURMAYEUR
Tipo di rapporto Dipendente o libero Esclusivamente
libero
di lavoro professionale professionale
Retribuzioni del 20.000 lire lorde 1.500.000 lire nette
personale medico orarie a settimana
Servizi offerti ai Pasto a prezzo Alloggio
medici al di fuori economico
della retribuzione
Retribuzione del £. 400.000 £. 450.000
responsabile Sani-
tario
VALUTATO poco chiaro il ricorso a differenti modalità
organizzative tra i due centri, più rivolto ad accontentare le
esose richieste di specialisti di fuori Valle, che ad incentivare
la professionalità dei medici locali;
PREOCCUPATO per i ritardi, le incertezze e le deficienze del
Servizio di assistenza ai traumatizzati sportivi, nonché della
mancata volontà di utilizzare questi centri anche per le
popolazioni locali;
RITENUTO indifferibile capire gli orientamenti della Giunta
regionale per una soluzione organizzativa di questo servizio
sanitario, che, come Unità Operativa inserita a pieno titolo
nell'organizzazione dell'Unità Sanitaria locale, porterebbe grandi
vantaggi alle località turistiche, alle popolazioni locali e,
professionalmente, agli operatori sanitari locali;
RIBADITA l'urgenza di espletare il concorso per il primariato
ospedaliero di Ortopedia e Traumatologia e di valorizzare le
professionalità locali fornendo adeguati supporti materiali
(locali, posti-letto, attrezzature) e professionali (corsi
d'aggiornamento, personale paramedico, ecc....).
INTERPELLA
l'Assessore regionale alla Sanità ed Assistenza Sociale per
conoscere:
-
i motivi delle differenze organizzative e di retribuzione
tra i Centri Traumatologici di Pila e Courmayeur;
-
i motivi del ritardo nell'espleta del concorso per primario
ospedaliero di ortopedia e traumatologia;
-
gli intendimenti per giungere ad una razionalizzazione
organizzativa dei Centri territoriali citati che eviti per la
prossima stagione invernale 1988-89 i disagi attualmente
presenti;
-
gli intendimenti per giungere ad una valorizzazione della
professionalità dei medici e dei paramedici valdostani.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Ho presentato questa interpellanza per
ottenere dalla Giunta non solo chiarimenti sui suoi intendimenti
nella gestione dei centri traumatologici in particolare, ma anche
sui suoi intendimenti per quanto attiene più in generale alla
gestione del settore dell'ortopedia in Valle d'Aosta. Sono stato a
ciò sollecitato da alcuni fatti, accaduti in questi ultimi tempi,
che mi hanno particolarmente preoccupato e che ho provveduto anche
a denunciare attraverso un comunicato-stampa emanato l'8 febbraio
di quest'anno.
Credo che i fatti siano già noti ai più, ma li voglio ugualmente
riassumere. Attualmente è in funzione un primo centro
traumatologico a Pila ed un secondo dovrebbe essere aperto nei
prossimi giorni a Courmayeur. Pur trattandosi di due centri
istituiti sulla base della stessa legge regionale e si presuppone,
pertanto, sulla base degli stessi intendimenti, per i due centri,
da parte della Giunta regionale, sono state previste due
convenzioni molto diverse tra loro.
In primo luogo, come è detto nella convenzione stipulata per il
centro di Pila, il responsabile del locale centro traumatologico è
un medico specialista in ortopedia e traumatologia, mentre il
responsabile del centro di Courmayeur, oltre che medico specialista
in ortopedia e traumatologia, deve essere anche "particolarmente
esperto". Non si capisce bene che cosa presupponga questa ulteriore
aggiunta, se cioè il medico specialista debba avere una certa
anzianità, se debba essere un docente universitario, se debba avere
al suo attivo tutta una serie di pubblicazioni. Non si comprende
bene, cioè, sulla base di quali altri criteri un medico specialista
in ortopedia e traumatologia possa essere considerato
"particolarmente esperto".
La convenzione per il centro di Pila prevede che il personale
erogante le prestazioni possa essere costituito da medici
specialisti, anche se non è ben specificata la specialità, da
medici generici, da infermieri e da tecnici di radiologia. Nella
convenzione per il centro di Courmayeur scompaiono i medici
generici e rimangono, invece, solo i medici specialisti, senza
alcuna ulteriore precisazione in merito alla specialità, per cui si
potrebbe anche pensare a dermatologi, ad oculisti o a chissà quale
altra specialità.
A Pila, per il tipo di rapporto di lavoro, si fa riferimento ad
un rapporto di tipo dipendente o di tipo libero-professionale,
mentre a Courmayeur ci si riferisce ad un tipo di rapporto
esclusivamente libero-professionale.
Si tratta già di differenze poco comprensibili, specie in
rapporto all'utilizzo dei rispettivi centri, perché se in essi
operano i medici generici o altri tipi di specialisti, gli stessi
centri, oltre che per la traumatologia, possono essere utilizzati
per tutte le urgenze che capitano sui campi di sci, ma anche, come
è soprattutto il caso di Courmayeur, per tutte le urgenze delle
quali possa aver necessità la popolazione locale. Faccio presente
che, pur essendoci d'estate 30.000 o 40.000 abitanti, a Courmayeur
manca un centro pubblico di pronto soccorso.
Le differenze tra le due convenzioni divengono ancor meno
comprensibili quando il trattamento retributivo del personale
medico cambia in misura radicale, secondo che ci si riferisca a
Pila o a Courmayeur.
Per la prima località, infatti, si parla di 20.000 lorde orarie.
Tenendo presente che la settimana contrattuale è di 38 ore, ci si
riferisce ad una retribuzione di 760.000 lire settimanali lorde,
che corrispondono a circa 500.000 lire nette. Per Courmayeur,
invece, si prevedono 1.500.000 lire nette alla settimana.
È forse il caso di parlare di due tipi di medici, quelli che
sono nel cassetto giusto e quelli che sono nel cassetto sbagliato?
Questo metodo, forse, è usato da più Assessorati.
Le differenze tra le due convenzioni risultano ancora più
evidenti nei servizi offerti ai medici al di fuori della
retribuzione. Per questi ultimi, infatti, a Pila si offre un "pasto
a prezzo economico", si fa, in pratica, uno sconto al self-service,
mentre a Courmayeur si offre, addirittura, un alloggio gratuito. Ci
sarebbe, tra l'altro, anche una certa "vox populi" che aggiunge
cose più raffinate al tipo di servizio offerto a questi medici.
La retribuzione del responsabile sanitario è di 400.000 lire in
un caso e di 450.000 lire nell'altro.
A maggior documentazione del Consiglio, io voglio anche
ricordare la deliberazione del dicembre 1986, nella quale si
stabiliva in 12.000 lire lorde la retribuzione oraria dei medici.
La retribuzione settimanale dei medici, che per l'anno 1986, a
Pila, era rapportabile a circa 500.000 lire lorde, raggiunge a
Courmayeur, nell'anno successivo, la bella cifra di 1.500.000 lire
nette.
Queste differenze già insospettiscono, anche se insospettisce
molto di più la circostanza che i contatti per affidare, in
contratto "esclusivamente libero-professionale", questo tipo di
servizio vengono presi con dei medici a tempo pieno della Liguria:
malgrado che nell'ospedale regionale della Valle d'Aosta ci siano
dei medici a tempo pieno, che, come gli altri, possono recarsi a
lavorare a Courmayeur, sempreché, ovviamente, l'U.S.L. sia
d'accordo; malgrado che in Valle d'Aosta ci sia un'U.S.L. che può
benissimo svolgere questa funzione, avendo a disposizione dei
medici ortopedici, sia come dipendenti, sia come convenzionati
interni; malgrado che "in loco" degli specialisti e dei medici
generici, già nell'ottobre del 1987, si siano resi disponibili per
questo tipo di servizio; malgrado che, tra qui e la Liguria, ci
siano almeno altri 300 o 400 medici specialisti di grandi capacità,
che potrebbero svolgere questo ruolo altrettanto bene. Mi è parso
di capire, tra l'altro, che questi ultimi si siano addirittura
offerti, perché sono state avanzate delle offerte scritte da parte
di cliniche private di Torino, con le quali già vigono delle
convenzioni, e che avevano chiesto di convenzionarsi anche per
questi centri traumatologici. L'Assessore ci dovrà spiegare perché
si sono volute, deliberatamente, saltare tutte queste persone per
arrivare sino al mare.
In merito agli intendimenti della Giunta, io voglio solo far
presenti due cose, sulle quali l'Assessore dovrebbe
illuminarci.
Courmayeur ha certamente bisogno di un centro di riferimento
pubblico, che funzioni tutto l'anno e che serva ai traumatizzati
della montagna e dello sport, ma che serva anche alla popolazione.
Nell'istituzione di questo centro si devono coinvolgere, per quanto
è possibile, gli operatori locali ed in esso devono operare
correttamente, anche dal punto di vista giuridico e sindacale,
coloro che sono effettivamente interessati a seguire questo lavoro
per tutto l'anno e non solo per un breve periodo, giusto il tempo,
cioè, di venire a prendere i soldi per poi scappare.
Se l'Assessore non darà le risposte che mi attendo, ne
riparleremo ancora in sede di replica, ma mi pare importante
ricordare, infine, che l'ortopedia e la traumatologia costituiscono
davvero un settore drammatico, dove l'Assessorato si perde dietro
ai problemi sul territorio, simili a quello accennato, complicando
estremamente le cose anche quando potrebbero essere risolte in modo
incredibilmente più semplice, ad esempio, attraverso una
convenzione tra la Regione e l'U.S.L. della Valle d'Aosta. Ma
sempre lo stesso Assessorato non mette mai mano al vero problema
drammatico, costituito dal fatto che il servizio ortopedico è stato
ridimensionato al punto che, in termini di spazio, di personale e
di organizzazione, non è più in grado di fronteggiare le richieste;
eppure tutta la popolazione sente l'urgenza di questa necessità, ma
l'Assessorato non vi provvede con sufficiente impegno.
Poiché il "primum movens" dal quale si deve partire per
risolvere questa situazione è il concorso, vogliamo sapere dov'è
finito quel concorso per primario d'ortopedia che lo stesso
Assessore si era impegnato, qui in Consiglio, a far espletare
subito dopo le vacanze di Natale.
Si dà atto che alle ore 17,47 assume la Presidenza il
Vicepresidente DOLCHI.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Prima di rispondere alle ultime richieste
avanzate dal Consigliere Sandri, preciso che, per gestire i due
centri traumatologici di Pila e di Courmayeur, abbiamo dovuto
stipulare delle convenzioni, perché alla loro gestione non potevamo
provvedere direttamente noi, come Regione, e non è stato possibile
farlo neppure attraverso l'U.S.L. Tutti sanno, infatti, che i
medici traumatologi presso l'ospedale sono assolutamente
insufficienti, per cui non sarebbe stato possibile distaccarne
qualcuno presso l'U.S.L.. Ciò non impedisce, ovviamente, che questa
eventualità possa essere possibile in un prossimo futuro.
Cominciando a rispondere al Consigliere Sandri, che a volte si
diverte a diffondere comunicati che non stanno né in cielo e né in
terra, preciso che l'anno scorso, quando abbiamo cominciato a
predisporre la convenzione per Pila, ci fu chiesto, così come ci è
stato chiesto anche quest'anno, di non mettere medici specialisti
in ortopedia ed in traumatologia, altrimenti gli incaricati della
gestione di quel centro si sarebbero trovati in difficoltà nel
reperire il personale idoneo. Ciò è vero, tant'è che l'anno scorso
chiedemmo anche all'Ordine dei Medici del Piemonte di inviarci
degli specialisti in ortopedia e traumatologia, nel caso fosse
riuscito a reperirli. L'Ordine non si sentì interessato alla
proposta e ci rispose dichiarando la propria incompetenza in
merito. Non ci rimase che rivolgerci a qualche unità sanitaria
locale.
A Pila, quest'anno, per una ragione di continuità, la
retribuzione del personale medico è stata impostata sulla tariffa
oraria. Per quanto concerne il pasto, non si fa alcuna distinzione
relativa alla economicità o meno, perché non siamo andati noi a
trattare sul pasto. Non so, pertanto, come il Consigliere Sandri
possa distinguere tra pranzo economico e pranzo non economico.
SANDRI
(fuori microfono): È scritto nella
convenzione!
VOYAT (U.V.):
Noi abbiamo parlato di un pranzo a Pila,
proprio per evitare che qualcuno potesse chiedere di andare a
consumare il pranzo a Saint-Vincent. Se il pranzo a Pila costerà
20.000 lire, pagheremo 20.000 lire; se costerà 50.000 lire,
pagheremo 50.000. Del resto, non abbiamo mai stabilito una cifra
massima, ma abbiamo solo tenuto presente la conferma, dataci dagli
operatori turistici, di poter trovare una soluzione con la
collaborazione dei loro consociati che disponevano di ristoranti.
Il costo del pranzo, quindi, ci sarà noto solo al momento della
presentazione del rendiconto di spesa.
A Courmayeur, invece, non si è parlato di retribuzione oraria
del personale medico, ma di retribuzione forfettaria settimanale,
sulla base dell'apertura degli impianti di risalita. Inoltre,
mentre per Pila non c'era la possibilità di avere dei medici
specialisti, per Courmayeur, invece, ci erano state avanzate
esplicite proposte da fuori Valle, per cui abbiamo optato per degli
specialisti. Qualora avessimo optato per dei medici generici, forse
non saremmo stati costretti a chiedere a diverse UU.SS.LL., esterne
alla Valle d'Aosta, di inviarci degli specialisti.
Per quanto attiene alla retribuzione oraria, si tratta di 20.000
lire lorde per un medico generico e di 30.000 lorde per un medico
specialista...
(...INTERRUZIONE del Consigliere SANDRI...)
VOYAT (U.V.):
Quando vedrai il totale delle ore che hanno
fatto, potrai fare un rapido calcolo e ti potrai rendere conto del
relativo costo orario. Con una media di otto o dieci ore al giorno,
per sette giorni alla settimana...
(...INTERRUZIONE del Consigliere SANDRI...)
VOYAT (U.V.):
Questo è un contratto a livello
professionale e non un contratto collettivo di lavoro. Noi non
possiamo pretendere che vengano su due medici per farci solo dieci
ore di lavoro al giorno! È ovvio che il medico specialista che
verrà a Courmayeur dovrà essere in servizio in quel centro
traumatologico per dieci ore al giorno. Inoltre, poiché sopra quel
centro c'era un alloggio, lo stesso è stato messo a disposizione
per ospitare il medico specialista.
Per quanto concerne Pila, invece, ci è stato detto che
l'alloggio non era necessario, perché, essendo i medici di Aosta,
vi potevano salire tutti i giorni. Se a Pila ci fosse stato chiesto
l'alloggio, anche a Pila avremmo messo a disposizione dei medici un
alloggio.
Da parte mia, quindi, non c'è nessun intento discriminatorio tra
Pila e Courmayeur, ma ribadisco che la retribuzione è oraria e
lorda, per Pila, dove operano medici generici, mentre è settimanale
e netta per Courmayeur, dove operano solo medici specialisti.
Non ho visto lettere scritte, ma è vero che mi hanno
telefonato...
(...INTERRUZIONE del Consigliere SANDRI...)
VOYAT (U.V.):
D'accordo, comunque, me lo dice adesso il
Consigliere Sandri, ma io non sono ancora andato a vedere e, a
memoria, non lo ricordo. Ricordo, invece, di aver ricevuto una
telefonata, alla quale ho risposto dicendo: "Signori, fatemi pure
una lettera, ma sappiate che noi siamo in trattativa con una
U.S.L." e le trattative con quella U.S.L., non di Aosta, ma di
Pietra Ligure, continuano ancora.
Noi ci auguriamo che entro l'anno prossimo, l'U.S.L., attraverso
l'istituzione di un apposito settore nel Servizio n. 3, possa
occuparsi della gestione di questi centri. Auspichiamo, ovviamente,
che a tale gestione possa provvedere direttamente l'U.S.L.,
altrimenti la stessa U.S.L. stipulerà delle convenzioni con altri
organismi.
Nel comunicato, senza telefonare a nessuno, tu hai detto che non
è stata chiesta la collaborazione degli specialisti del luogo;
invece, gli unici due - purtroppo - specialisti valdostani sono
stati i primi ad essere interpellati e hanno dato la loro
disponibilità a collaborare con gli specialisti che verranno da
fuori.
Pertanto - e rispondo così anche al Consigliere Mafrica -, il
dott. Bassi ed il dott. Rocchio, specialisti in ortopedia e
traumatologia, faranno parte dell'équipe che gestirà il centro
traumatologico di Courmayeur.
Per quanto attiene al concorso, ricordo che, dopo l'ultima
discussione in Consiglio regionale, mi sono premurato di
sollecitare il Ministero per la nomina del suo rappresentante in
seno alla Commissione d'esame. In mancanza, infatti, del
rappresentante ministeriale, non si può espletare alcun concorso.
Occorre, pertanto, dapprima avere il nominativo del rappresentante
ministeriale e poi occorrerà fare una ricognizione di tutti i
componenti della commissione e cioè professori universitari,
rappresentanti del Ministero e primari di altri ospedali, per
concordare una data per l'espletazione del concorso. Tutta questa
procedura, ovviamente, non dipende solo dalla volontà della Giunta
regionale.
PRESIDENTE:
Ha chiesto la parola il Consigliere Mafrica;
ne ha facoltà.
MAFRICA (P.C.I.):
L'Assessore ha dato tutta una serie di
risposte, ma nel campo dell'ortopedia non riesce mai ad essere
troppo convincente. Si ha l'impressione, infatti, che questa
specialità, sia quasi una specie di figliastra nella Sanità della
Valle d'Aosta. Ci sono sempre dei trattamenti particolari, per i
quali solo con difficoltà si riescono ad utilizzare le energie, che
pure sono presenti nella nostra Regione, mentre si vanno a cercare
soluzioni complicate.
Si diceva, prima, che la colpa del mancato concorso è sempre di
qualcuno; resta, però, il fatto che, a distanza di due anni, il
concorso non è ancora stato fatto.
Nel corso della trasmissione televisiva "Diogene" ho sentito
indicare fatti di questo tipo come elementi molto negativi per
altri ospedali. Non vorrei che, una volta o l'altra, "Diogene" si
occupasse anche dell'ortopedia e della traumatologia in Valle
d'Aosta.
Per quanto ci compete, noi diciamo che il fatto di dover
ricorrere all'Associazione degli operatori turistici, per mettere
in piedi un centro di primo intervento per la traumatologia, è già
un sintomo di rinuncia. Noi pensiamo, invece, che debbano essere
fatti tutti gli sforzi per arrivare - così si dice nelle premesse,
ma poi non si mantiene - a creare un servizio pubblico.
Non abbiamo capito, inoltre, anche perché l'Assessore non ce
l'ha spiegato, perché alcuni particolari aspetti continuino a
rimanere oscuri. La deliberazione n. 181, ad esempio, dice che
l'Associazione degli operatori turistici dovrebbe mettere a
disposizione l'alloggio arredato, mentre con una deliberazione di
Giunta successiva si provvede all'acquisto dell'arredo, che viene
così pagato dalla Regione. La convenzione, quindi, dice alcune
cose, mentre poi, nei fatti...
(...INTERRUZIONE dell'Assessore VOYAT...)
MAFRICA (P.C.I.):
Scusate, ma noi sotto scriviamo una
convenzione a certi prezzi ed a certe condizioni e poi ci smentiamo
subito. Non capisco, poi, perché il cittadino sfortunato di
Courmayeur, che ha bisogno di un intervento, debba pagare una
tariffa magari tripla rispetto a quella prevista dai normali
tariffari. Poiché, ovviamente, si tratta di una gestione privata,
che avrà tutto l'interesse ad avere incassi...
(...INTERRUZIONE dell'Assessore VOYAT...)
MAFRICA (P.C.I.):
Io non conosco le tariffe, però non mi
sembra giusto che si ricorra ad una struttura privata e che le
persone infortunate, che possono anche essere quelle residenti a
Courmayeur, siano costrette a pagare tariffe triple rispetto al
tariffario.
Invitiamo l'Assessore ad occuparsi seriamente di questa materia,
affinché si costituisca un efficiente servizio pubblico all'interno
dell'ospedale ed un servizio pubblico ben organizzato su tutto il
territorio regionale. A nostro giudizio ci sono le possibilità di
farlo; occorre solo fare una scelta senza cercare di risolvere il
problema affidandosi alle lusinghe esterne.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Mi spiace di dover essere molto critico
nei confronti di questa risposta dell'Assessore, ma mi pare che, a
livello consiliare, si stia superando ogni segno di
correttezza.
Il nostro Assessore ci dice che l'orario settimanale sarà molto
superiore alle otto ore giornaliere e che potrà arrivare anche a
dieci, che, moltiplicate per i sette giorni della settimana,
diventano settanta. Mi chiedo, allora, se siano vere, o meno, le
voci che sussurrano che questi signori si presentano in due ogni
settimana, non per ricevere 1.500.000 di lire fra tutti e due, ma
per riceverne 1.500.000 a testa.
Mi chiedo ancora se abbia senso continuare a mantenere questo
atteggiamento, quando queste persone operano a tempo pieno presso
l'U.S.L. di Pietra Ligure e quando questa gente, per venire quassù,
deve avere una convenzione tra centro traumatologico o Regione e
U.S.L., vistata dalla CO.RE.CO, ecc. ecc.. Se questo è il modo di
far partire un centro traumatologico, mi sembra proprio che si
tratti di un modo sbagliato.
Ma la cosa più grave è costituita dal fatto che soltanto ora
questo Assessore cominci ad ipotizzare, per questo centro, la
possibilità di una gestione pubblica, che pure è la cosa più
semplice da fare. La relativa legge, infatti, è del 1984 ed i
finanziamenti sono partiti nel 1985. Avevamo, quindi, tutto il
tempo per predisporre il piano sanitario e di prevedere, al suo
interno, il Servizio n. 3, il Servizio n. 4,... e tutto quello che
volevate voi, ma anche un'unità operativa di gestione per questi
centri traumatologici. Sarebbe stata la cosa più semplice per
offrire un utile servizio alla gente e per l'inquadramento del
personale medico e del personale paramedico.
L'Assessore, infatti, dovrà andare a spiegare agli operatori
turistici di Courmayeur come farà a trovare il personale
para-medico e come si farà a dire "arrivederci" alle persone che
hanno lavorato per due mesi! Sono questi, infatti, i problemi che
abbiamo di fronte proprio in questi giorni.
È falso, poi, che l'Assessore abbia risposto telefonicamente, a
chi si era proposto per gestire il centro traumatologico - si
trattava, forse, di una clinica privata di Torino -, di essere in
trattative con l'U.S.L., perché lo stesso Assessore, in una lettera
della quale gli porterò una copia, affermava di essere in
trattative con altri medici e non con l'U.S.L., dichiarando, così,
implicitamente, di non essere più interessato a prendere in
considerazione proposte di altro genere. Probabilmente l'Assessore
è stanco del viaggio e la sua memoria, in questa occasione, l'ha
tradito.
A mio parere, però, esiste ancora un problema più grave ed è la
responsabilità nei confronti della popolazione di Courmayeur, che -
torno a ripetere - non può fare affidamento su un centro
traumatologico pubblico. I medici che operano nel centro di Pila
intervengono anche sulle altre urgenze mediche, perché può capitare
che qualcuno stia male anche sui campi di sci, senza rompersi
necessariamente una gamba.
Nel caso di Courmayeur, invece, io sono sicuro che i medici
specialisti in ortopedia si rifiuteranno di prestare interventi che
non siano di tipo strettamente ortopedico. Ne consegue che coloro
che si rivolgeranno al centro traumatologico di Courmayeur, per
ottenere un intervento di tipo diverso, saranno invitati a
rivolgersi altrove. Questo è sicuro! Pertanto, la convenzione che
voi avete stipulato dice che, oltre ai trattamenti di tipo
ortopedico, verranno fatti:... "primi trattamenti nei principi di
assideramento, anestesie locali, manovre di rianimazione,
elettrocardiogrammi...". Ma io vi garantisco che questi interventi
non verranno fatti!
Avremo speso, così, un sacco di soldi, avremo illuso la gente
dicendole che avremmo prestato un certo servizio, che in effetti
non ci sarà. Io ritengo che l'Assessore, in proposito, debba
fermarsi a riflettere, per partire con un piede diverso.
