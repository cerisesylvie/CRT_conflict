Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2500 del 30 luglio 1991 - Resoconto
OGGETTO N. 2500/IX Riapprovazione, ai sensi dell'ultimo comma
dell'articolo 31 dello Statuto speciale della legge regionale:
"Concessione di incentivi per il potenziamento e la qualificazione
della ricettività alberghiera".Errore. L'origine riferimento non è
stata trovata.
Presidente
L'Assessore del turismo, urbanistica e
beni culturali, Pascale, ha chiesto la parola per illustrare la
proposta di riapprovazione del disegno di legge n. 272, iscritta al
punto 8 dell'ordine del giorno.
Pascale (PSI)
Anche in questo caso ci sono stati
dei rilievi da parte del Presidente della Commissione di
Coordinamento, che in parte riteniamo legittimi, in modo
particolare quelli relativi all'articolo 2 della legge, laddove
viene considerato inammissibile che il contributo in conto
interessi venga determinato autonomamente dall'ente finanziatore,
in quanto non era precisato a quale tasso si faceva riferimento.
Abbiamo modificato la legge, prevedendo che la misura del
contributo regionale in conto interessi è pari alla differenza tra
il tasso agevolato che viene applicato in base alla legge n. 33 ed
un tasso di riferimento che viene stabilito ogni bimestre dal
Governo, ai sensi del DPR n. 902 del 1976.
Per quanto riguarda il secondo rilievo del Presidente della
Commissione di Coordinamento, che attiene alla durata del
contributo, che noi avevamo previsto in diciotto anni più due di
preammortamento, il che contrasterebbe con quelli nazionali, che
prevedono un massimo di dieci anni, noi riteniamo che in questo
avendo una competenza primaria, possiamo legiferare come vogliamo.
In effetti, la legge n. 33 prevede addirittura l'ammortamento di
vent'anni più due di preammortamento, per i mutui concessi agli
albergatori.
In considerazione però del fatto che questi soldi non vengono
erogati dalla Regione, ma dagli istituti di credito, perché la
Regione interviene solo in conto interessi, e tenuto conto di una
verifica effettuata dall'Assessorato delle Finanze, dalla quale
risulta che la maggior parte degli istituti di credito non va oltre
i quindici anni, noi abbiamo ritenuto di modificare, prevedendo
tredici anni più due di preammortamento, accettando quindi
parzialmente il rilievo del Presidente della Commissione di
Coordinamento.
Presidente
Do lettura della proposta di modifica
dell'articolo 2 del disegno di legge n. 272.
Articolo 2 (Modalità di intervento)
1. La misura del contributo regionale in conto interessi è pari
alla differenza tra il tasso agevolato applicato ai mutui regionali
concessi per analoghe iniziative ai sensi dell'articolo 7 della
legge regionale 8 ottobre 1973, n. 33, e successive modificazioni,
concernente "Costituzione di fondi di rotazione regionali per la
promozione di iniziative economiche nel territorio della Valle
d'Aosta", e quello di riferimento determinato ai sensi
dell'articolo 20 del DPR 9 novembre 1976, n. 902, per il settore
relativo alla razionalizzazione e allo sviluppo della ricettività
alberghiera e turistica, vigente al momento della stipula del
mutuo.
2. Il contributo di cui al comma uno viene accordato per mutui
ordinari concessi nella misura massima del 70 per cento della spesa
ammessa e aventi una durata non superiore ad anni tredici più due
di preammortamento.
3. Concorrono a formare la spesa ammissibile di cui al comma due
le spese relative alla costruzione del complesso, alla fornitura
degli arredi e delle attrezzature, nonché le spese di progetto,
direzione e collaudo lavori, fino ad un massimo del 6 per cento
dell'ammontare di spesa relativa alla costruzione, con esclusione
delle spese afferenti l'acquisto del terreno e gli oneri di
urbanizzazione.
Presidente Se nessuno chiede la parola, pongo in votazione la
proposta di modifica dell'articolo 2 testé letta.
Esito della votazione
Presenti: 27
Votanti: 27
Favorevoli: 26
Contrari: 1
Il Consiglio approva
Presidente
Do lettura di tutto l'articolato del
disegno di legge n. 272.
Articolo 1 (Finalità)
1. Al fine di favorire il potenziamento e il miglioramento
qualitativo dell'offerta turistica della regione e di contribuire
ad un tempestivo riequilibrio del rapporto tra ricettività
alberghiera e infrastrutture turistiche, la Giunta regionale è
autorizzata a concedere contributi in conto interessi relativi a
mutui a tasso ordinario, da contrarsi con gli istituti di credito
autorizzati, in favore delle società "Valle d'Ayas servizi SpA",
"Sesto Grado srl" e "Alga srl" per la realizzazione di tre
complessi alberghieri che le società stesse intendono costruire
rispettivamente nei comuni di Ayas, di Gressoney-Saint-Jean e di
Aosta.
Articolo 2 (Modalità di intervento)
1. La misura del contributo regionale in conto interessi è pari
alla differenza tra il tasso agevolato applicato ai mutui regionali
concessi per analoghe iniziative ai sensi dell'articolo 7 della
legge regionale 8 ottobre 1973, n. 33, e successive modificazioni,
concernente "Costituzione di fondi di rotazione regionali per la
promozione di iniziative economiche nel territorio della Valle
d'Aosta", e quello di riferimento determinato ai sensi
dell'articolo 20 del DPR 9 novembre 1976, n. 902, per il settore
relativo alla razionalizzazione e allo sviluppo della ricettività
alberghiera e turistica, vigente al momento della stipula del
mutuo.
2. Il contributo di cui al comma uno viene accordato per mutui
ordinari concessi nella misura massima del 70 per cento della spesa
ammessa e aventi una durata non superiore ad anni tredici più due
di preammortamento.
3. Concorrono a formare la spesa ammissibile di cui al comma due
le spese relative alla costruzione del complesso, alla fornitura
degli arredi e delle attrezzature, nonché le spese di progetto,
direzione e collaudo lavori, fino ad un massimo del 6 per cento
dell'ammontare di spesa relativa alla costruzione, con esclusione
delle spese afferenti l'acquisto del terreno e gli oneri di
urbanizzazione.
Articolo 3 (Stipula di convenzione)
1. La Giunta regionale è autorizzata a stipulare con gli
istituti di credito autorizzati apposite convenzioni per la
concessione, su proposta della Regione, per gli scopi di cui alla
presente legge, di mutui assistiti da contributo in conto
interessi, della durata prevista dal comma due dell'articolo 2,
alle condizioni in uso presso gli Istituti medesimi.
Articolo 4 (Domanda di finanziamento)
1. Per l'ottenimento dei finanziamenti di cui all'articolo 2 le
società interessate devono presentare all'Assessorato regionale del
turismo, urbanistica e beni culturali domanda in carta legale
corredata dalla seguente documentazione:
a) progetto delle opere e relativa concessione edilizia;
b) relazione tecnico-illustrativa;
c) computo metrico estimativo;
d) piano economico-finanziario.
2. Dopo l'istruttoria compiuta dall'Assessorato regionale del
turismo, urbanistica e beni culturali, la domanda è sottoposta
all'esame della commissione di cui all'articolo 18 della legge
regionale 8 ottobre 1973, n. 33, e successive modificazioni, per un
parere tecnico-consultivo.
3. Ad avvenuta approvazione da parte della Giunta regionale le
domande vengono trasmesse agli istituti di credito convenzionati,
prescelti dai mutuatari, per gli ulteriori adempimenti necessari ai
fini dell'erogazione del mutuo.
Articolo 5 (Non cumulabilità dei benefici)
1. I contributi previsti dall'articolo 2 non sono in alcun caso,
per le medesime iniziative, cumulabili con altri contributi o
provvidenze regionali, mentre sono cumulabili con analoghe
provvidenze concesse dallo Stato o da altri enti pubblici per le
medesime iniziative entro il limite massimo della spesa
riconosciuta ammissibile ai sensi della presente legge.
Articolo 6 (Controlli)
1. L'Assessorato regionale delle Finanze, in collaborazione con
gli istituti di credito convenzionati, provvede al controllo
amministrativo e contabile sull'impiego dei contributi concessi ai
sensi della presente legge.
2. L'Assessorato regionale del turismo, urbanistica e beni
culturali provvede al controllo tecnico delle opere nonché alla
loro conformità al progetto di cui alla lettera a) del comma uno
dell'articolo 4; a tale scopo i mutuatari devono consentire ogni
tipo di controllo richiesto dall'Amministrazione regionale.
Articolo 7 (Vincolo di destinazione)
1. Gli immobili e le opere che hanno beneficiato dei contributi
previsti dall'articolo 2 non possono mutare la destinazione per la
quale venne concesso il contributo per il periodo corrispondente
alla durata originaria del mutuo, a decorrere dalla data di
stipulazione del contratto definitivo di mutuo.
Articolo 8 (Finanziamento)
1. Per l'effettuazione degli interventi previsti dalla presente
legge è autorizzato un limite di impegno di lire 1 miliardo, per la
durata di anni venti, per contribuzioni in conto interessi su mutui
a tasso ordinario da contrarsi con gli istituti di credito
autorizzati.
Articolo 9 (Norma finanziaria)
1. L'onere derivante dall'applicazione della presente legge,
ammontante ad annue lire 1 miliardo a decorrere dall'anno 1991 per
l'intera durata dei piani di ammortamento, graverà sul capitolo n.
65225 che viene all'uopo istituito per l'anno finanziario 1991 sui
corrispondenti capitoli dei futuri bilanci.
2. Alla copertura dell'onere di cui al comma uno si provvede,
per gli anni 1991/93, mediante riduzione di lire 1 miliardo per
ciascun anno dallo stanziamento iscritto al capitolo 67030 "Fondo
globale per il finanziamento di spese di investimento" del bilancio
annuale 1991 e pluriennale 1991/1993.
3. Ad una eventuale rimodulazione del limite di impegno si
provvederà ai sensi dell'articolo 19 della legge regionale 27
dicembre 1989, n. 90, concernente "Norme in materia di bilancio e
di contabilità generale della Regione autonoma Valle d'Aosta".
Articolo 10 (Variazioni di bilancio)
1. Alla parte spesa del bilancio di previsione della Regione per
l'anno finanziario 1991 sono apportate le seguenti variazioni in
termini di competenza e di cassa:
in diminuzione
Cap. 67030 "fondo globale per il finanziamento di spese di
investimento"
competenze lire 1.000.000.000
cassa lire 500.000.000
in aumento
Cap. 65225 (di nuova istituzione)
programma regionale 2.2.2.13
codificazione 2.1.2.4.03.03.10.24.09
"Contributi per il concorso nel pagamento di interessi su mutui
concessi per il potenziamento e la qualificazione dell'attività
alberghiera".
Limite di impegno per l'anno 1991:
competenze lire 1.000.000.000
cassa lire 500.000.000
Articolo 11 (Dichiarazione di urgenza)
1. La presente legge è dichiarata urgente ai sensi del comma tre
dell'articolo 31 dello Statuto speciale ed entrerà in vigore il
giorno successivo a quello della sua pubblicazione nel Bollettino
ufficiale della Regione.
Presidente Se nessuno chiede la parola, pongo in votazione la
riapprovazione del disegno di legge n. 272 nel suo complesso.
Esito della votazione
Presenti, votanti e favorevoli: 27
Il Consiglio approva all'unanimità
