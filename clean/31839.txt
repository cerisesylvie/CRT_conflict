Classificazione
SPORT E TEMPO LIBERO
Infrastrutture ricreativo-sportive
TURISMO E INDUSTRIA ALBERGHIERA
Ricettività turistica



Oggetto del Consiglio n. 724 del 23 settembre 2009 - Resoconto
OGGETTO N. 724/XIII - Interpellanza: "Azioni per favorire un
maggiore accesso ai locali pubblici sulle piste da sci al di fuori
degli orari di chiusura del comprensorio".
Interpellanza
Premesso che:
- da alcuni anni molti turisti che frequentano le nostre
stazioni sciistiche durante la stagione invernale si sono
appassionati all'idea di poter frequentare, al di fuori degli orari
di apertura e chiusura delle piste di sci da discesa, gli esercizi
pubblici posizionati sulle piste medesime, affascinati
dall'atmosfera che avvolge le nostre baite durante la sera;
- le disposizioni normative riguardo la sicurezza sulle piste
da sci, in particolare l'articolo 11 della Legge regionale 17 marzo
1992 n. 9 e successive modificazioni, limitano fortemente questa
possibilità, demandando al gestore del comprensorio la possibilità
o meno di effettuare in gruppo la salita e la discesa verso gli
esercizi pubblici e al gestore del locale l'onere di garantire la
sicurezza dei propri clienti;
Considerato che l'avvio della stagione invernale è alle
porte, che sarebbe certamente gradito ai nostri turisti poter
accedere con maggior libertà presso i locali sulle piste, e che gli
stessi gestori trarrebbero beneficio da tale possibilità;
il sottoscritto Consigliere regionale
Interpella
l'Assessore competente per sapere:
1) se è intendimento della Giunta, fatto salvo il
mantenimento del livello di sicurezza sulle nostre piste di sci da
discesa, prevedere per la prossima stagione invernale la
possibilità di favorire maggiormente l'accesso ai locali pubblici
sulle piste al di fuori degli orari di chiusura e apertura del
comprensorio.
F.to: Zucchi
Presidente
- La parola al Consigliere Zucchi.
Zucchi (PdL)
- Grazie, Presidente. La nostra Regione
investe giustamente e correttamente parecchio denaro nell'attività
turistica, l'Assessore non è mai contento, però anche noi peroriamo
che sull'attività turistica si debba forse fare qualcosa di più,
però dobbiamo ammettere che, per quanto riguarda l'attività
turistica per eccellenza della nostra regione, rappresentata dagli
sport invernali: più propriamente l'esercizio dello sci sui nostri
comprensori, frequentatissimi durante la stagione invernale, la
nostra Regione di denaro ne ha investito anche recentemente e
quindi anche con doverosa quantità e attenzione. Corollario
dell'attività turistica pratica dello sport dello sci - sicuramente
non è un'attività prevalente, ma sta cominciando ad assumere anche
delle caratteristiche peculiari di
appeal
non secondario - è
anche l'attività che si fa nel dopo sci. Sicuramente l'Assessore da
buon frequentatore anch'egli dei numerosi locali - i quali sono
anche di ottima qualità - che si stanno proponendo sui nostri
comprensori, ne è a conoscenza: ecco negli ultimi anni si sta
sviluppando io dico la piacevole esperienza di tanti turisti che
hanno dopo la chiusura dell'orario delle piste la possibilità di
poter cenare nei nostri
mayen
, nei nostri locali che sono
adibiti chi più, chi meno, ma comunque tutti quanti proiettati
verso una migliore offerta votata all'eccellenza, appunto di
fermarsi in questi locali che rappresentano per certuni sicuramente
delle esperienze anche - oserei dire - irripetibili, perché si
tratta comunque di esperienze, vista la bellezza dei nostri
comprensori, del panorama delle nostre montagne che si possono
gustare non soltanto dal punto di vista diurno, ma anche dal punto
di vista notturno... rappresentano un
appeal
non secondario.
In questo senso l'Assessore sicuramente ne è stato anche reso
edotto perché, non vivendo su Marte, anch'egli credo sia stato
informato dagli operatori numerosi che si sono interessati della
materia. Ci sono comunque delle normative che disciplinano
l'accesso dei numerosi turisti che vorrebbero frequentare questi
nostri locali disseminati sulle piste e, scorrendo la banca dati
della Regione, abbiamo potuto constatare che tale materia è
disciplinata dalla legge regionale 17 marzo 1992 n. 9 e dalle
successive modificazioni, che in qualche modo disciplina i
caratteri prevalenti per poter accedere a questi locali; se non ho
capito male, si tratta di due essenziali requisiti che sono
richiesti quanto meno come principio da tale legge: uno, l'assenso
dei gestori degli impianti; due, che sia comunque garantito un
livello di sicurezza. Orbene, mi risulta che, essendo necessario
l'accordo dei vari impianti di risalita che devono dare o meno
l'assenso per la frequentazione dopo la chiusura delle piste per
poter consentire l'accesso ai turisti che vogliono avere questo
tipo di esperienza nelle cene in baita - per cui è necessario uno
dei due tasselli, quindi l'accordo dei comprensori -, non in tutti
i comprensori vige la stessa prassi: ci sono dei comprensori che
sono più disponibili e altri che lo sono di meno. Naturalmente lo
scopo di questa interpellanza è quello di sentire da parte del
Governo regionale se, come credo sia stato già informato, ci sono
delle iniziative e delle volontà nel dare degli indirizzi di
maggiore elasticità, soprattutto per quanto attiene un accordo che
dovrebbe esserci fra gli impianti sciistici e i vari gestori dei
locali, perché è evidente che il discorso della sicurezza deve
essere mantenuto tale e deve essere garantita l'incolumità dei
turisti che - sarebbe anche naturale pensarlo -, svolgendo e
facendo un'attività ludica nel cenare nelle baite soprattutto di
sera, ben si presterebbero a delle situazioni da tenere sotto
controllo.
Molto brevemente concludo la premessa di questa interpellanza
per sentire dall'Assessore o da chi ne fa le veci, ma credo
l'Assessore: se ci sono delle iniziative visto che fra due mesi
dovrebbe ripartire l'attività sulle nostre piste di sci e noi tutti
speriamo che possano essere maggiormente e più qualificatamente
frequentate da parte dei turisti; se è intenzione, essendo tutti
gli impianti di risalita di fatto - tranne uno, penso... ancora
magari per poco - di proprietà della Regione, ci può essere un
indirizzo da parte dell'azionista di riferimento, che è
l'Amministrazione regionale, ai vari responsabili e rappresentanti
degli impianti di risalita, che si mettono di buona lena, d'accordo
con i vari esercenti, per trovare una soluzione che corrisponda, da
una parte, alla sicurezza e, dall'altra, anche alla fruizione di un
servizio molto apprezzato.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie, Presidente.
Nell'interpellanza e nell'esposizione del collega Zucchi mi ritrovo
perfettamente, nel senso che quanto indicato, ovvero il considerare
che le cene notturne in quota sugli impianti di sci sono dei
prodotti decisamente interessanti. Dal punto di vista delle azioni
di promozione, lei sa benissimo, collega, che uno degli strumenti
più importanti è alla fine della fiera poi il passaparola, ossia
colui che vive un'emozione, colui che vive un'esperienza unica che
va a casa e lo racconta; questo fa poi un procedimento virtuoso che
rafforza tutte le altre attività promozionali, quindi ci
riconosciamo. Già l'anno scorso abbiamo avuto una serie di
incontri, anche perché, se si ricorda, alcune iniziative notturne
hanno avuto una particolare eclatanza, erano state riprese dai
media, vi ricordate? Nel comprensorio di Cervinia dove erano state
fatte delle discese sotto la luna con tutta una serie di cose.
Rispetto a questo tema, lei ha già indicato qual è il
riferimento normativo: noi abbiamo la legge n. 9/1992, che ha avuto
delle modifiche e in un dispositivo si indica una traccia e questa
è quella che ha creato delle situazioni di sostanziale
discontinuità fra un comprensorio e l'altro. Rispetto a questo
tema, evidenzio che non tutti gli stessi comprensori sono simili,
sono uguali, anzi ci sono dei comprensori dove ci sono dei pericoli
latenti importanti, quindi un timore più forte rispetto ad altri
comprensori dove le attività possono essere fatte con una certa
tranquillità. Rispetto a questo, abbiamo avviato l'anno scorso una
serie di incontri e abbiamo cercato di mettere attorno al tavolo
sia gli operatori rappresentati dai consorzi, sia l'Associazione
degli impianti a fune, perché ovviamente ognuno ha un interesse:
c'è l'aspetto della sicurezza, sapete bene che la battitura di
piste avviene di notte, quindi non può essere un far west, dobbiamo
comunque circoscrivere e indicare delle norme. A tal proposito, in
virtù di tale ragionamento - e non solo per questo -, abbiamo già
avviato un percorso di modifica della legge n. 9, quindi abbiamo
già in fase inoltrata una modifica completa, perché tale legge è
"Norme in materia di esercizio ad uso pubblico delle piste di sci",
quindi ci sono anche gli altri argomenti, gli attraversamenti,
eccetera, non c'è solo questo, ma dedichiamo, rispetto a tale
ragionamento, un capitolo molto ampio. Nella bozza che abbiamo
iniziato a discutere insieme ai vari interlocutori, in modo da
portare nelle Commissioni e in Consiglio un prodotto che abbia già
una sua definizione, abbiamo introdotto alcuni argomenti. La bozza
prevede che
"siano mantenuti adeguati livelli di sicurezza e
definite le responsabilità dei gestori delle piste dei pubblici
esercizi..."
- caricando la responsabilità a colui che opera -
"... il gestore dei pubblici esercizi ubicati sulle piste sia
responsabile del servizio di accompagnamento e di soccorso dei
propri clienti lungo le piste da sci, utilizzando anche adeguati
mezzi di trasporto..."
- ossia tu fai la cena in quota, devi
munirti di accompagnatori e di mezzi per dare una risposta,
pertanto ci dovranno essere non solo i maestri di sci, ma anche i
pisteurs
, coloro che sono le figure professionali in grado
di... così come avere la presenza di un mezzo meccanico -
"... i
clienti dei pubblici esercizi assicurino un comportamento prudente
e rispettino in ogni momento le indicazioni degli
accompagnatori"
, perché sapete bene che di notte la cena in
quota dà delle emozioni che a volte sono cattive consigliere,
perché si sviluppa un titanismo, una certa euforia. Voi sapete...
lei poi è così attento agli aspetti legali... sa che ci sono state
una serie di sentenze che poi sono rese definitive in Cassazione,
dove hanno dato la responsabilità a dei soggetti che a volte erano
lì anche per caso ma, essendo delle figure professionalmente
idonee, hanno avuto delle condanne; da questo punto di vista,
quindi la norma dobbiamo indicarla:
"... il gestore delle piste
fornisca una formale autorizzazione a percorrere le piste di
rientro, scelte di orari prestabiliti, al fine di permettere la
manutenzione notturna delle piste"
. Questo è il quadro e
vorremmo arrivare alla definizione di tale legge prima dell'inizio
della stagione, in modo da valorizzare quello che (condividiamo il
suo punto di vista) è un punto di forza della nostra offerta
turistica.
Presidente
- Nessuna replica?
