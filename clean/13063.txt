Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4019 del 9 dicembre 1992 - Resoconto
OGGETTO N. 4019/IX Iniziative per la tutela del diritto alla
casa e per il sostegno delle categorie più deboli e bisognose.
(Interpellanza)
Interpellanza Premesso che nel Settore della politica
abitativa in questi ultimi tempi si sono verificati avvenimenti da
non sottovalutare come i patti in deroga e la liberalizzazione dei
nuovi alloggi;
Preso atto che si va sempre più accreditando l'ipotesi della
vendita generalizzata del patrimonio pubblico e parapubblico in
locazione;
Preso atto, altresì che certi avvenimenti si realizzano al di
fuori di ogni logica programmazione e senza una regolazione
pubblica dei canoni di affitto;
A conoscenza della situazione esistente nella Regione Valle
d'Aosta dove numerosi sono gli sfratti e i cittadini alla ricerca
della prima casa;
A conoscenza, altresì della situazione di mercato che non
permette a tut-ti i cittadini di poter usufruire dei mutui messi a
disposizione dalla Regione, viste le condizioni economiche e
sociali in cui sono costretti a vivere;
i sottoscritti consiglieri regionali
interpellano
la Giunta regionale per conoscere:
1) quali iniziative intende seguire per tutelare il diritto alla
casa alle persone e famiglie che esprimono il bisogno abitativo; in
particolare nei confronti di coloro che non hanno la possibilità
diretta di acquistare un alloggio, o per far fronte all'esistente
caro degli affitti;
2) quali iniziative intende assumere a favore di coloro che
chiedono di essere tutelati e difesi di fronte alle nuove
iniziative legislative;
3) quali risorse intende destinare al settore per la
realizzazione di un fondo sociale onde venire incontro ai "casi
sociali" esistenti nella Regione, con particolare riferimento agli
anziani, agli invalidi, alle forze più deboli e bisognose;
4) quali iniziative intende intraprendere per la costruzione
diretta di alloggi e per facilitare le Cooperative Edilizie alla
ricerca di aree fabbricabili.
F.to: Beneforti-Chiofalo
Presidente
Ha chiesto di parlare il Consigliere
Beneforti.
Beneforti (DC)
Grazie, Presidente. Nel comparto della
politica abitativa in questi ultimi tempi si sono verificati degli
abbinamenti da non sottovalutare, come i patti in deroga e la
liberalizzazione dei nuovi alloggi. Inoltre va sempre più
accreditandosi la nuova ipotesi della vendita generalizzata del
patrimonio pubblico e parapubblico in locazione.
In tal senso, anche gli inquilini spingono verso la vendita
degli alloggi pubblici, spingono anche gli inquilini, perché tutti
desiderano avere un alloggio in proprietà, in particolare coloro
che in certi alloggi ci sono da una vita e ci hanno abitato con i
propri familiari per molti anni.
La liberalizzazione del mercato è avvenuta al di fuori di ogni
logica di programmazione, come al di fuori di ogni regolamentazione
pubblica sono i canoni d'affitto. Questo crea dei problemi anche
nella nostra Regione, dove numerosi sono gli sfratti ai cittadini
in cerca della prima casa.
E' vero che nella nostra Regione, grazie alla legge sui mutui a
favore della prima casa, molto è stato fatto. Molti cittadini hanno
potuto risolvere il loro problema singolarmente o anche in forma di
cooperativa.
Forse in questo settore siamo una delle regioni all'avanguardia,
come siamo stati all'avanguardia nel momento in cui questa
Amministrazione regionale ha acquistato il quartiere Cogne e lo ha
dato al Comune di Aosta per la ristrutturazione, per restituire
agli abitanti, migliori alloggi e migliori quartieri, come anche la
possibilità di avere in finale un certo numero di alloggi
disponibili per coloro che non hanno la prima casa. Forse è stata
la prima Regione in Italia che si è assunta questo onere.
Purtroppo la situazione del mercato non permette a tutti i
cittadini di usufruire dei mutui messi a disposizione della
Regione, viste anche le condizioni economiche e sociali in cui sono
costretti a vivere molti cittadini e famiglie così come gli IACP
non sono in condizioni di soddisfare tutte le esigenze che
pervengono loro.
Pertanto, abbiamo presentato questa interpellanza non tanto per
promuovere rimproveri o formulare accuse nei confronti della Giunta
o degli Assessori preposti, ma per riprendere un problema serio e
grave che esiste e per vedere insieme come realizzare alcu-ni
obiettivi per venire incontro alla gente che ha bisogno di una
ca-sa. Infatti siamo disponibili anche a dare tutta la nostra
collabora-zione nell'affrontare questo problema che oggi abbiamo di
fronte.
Riteniamo innanzitutto necessario che la Regione affronti il
problema con la razionalità organizzativa che si rende
necessaria.
Riteniamo che l'ente pubblico debba creare una struttura, la
chiamo struttura ma poi si può vedere qual è il mezzo migliore, un
ufficio adeguato come esiste per altre prestazioni perché
innanzitutto occorre conoscere il problema nella sua globalità.
Ci vuole una struttura, un ufficio che faccia una verifica sul
problema che ci sta di fronte.
E' necessario dare con questa struttura un punto di riferimento
preciso ai cittadini, senza che debbano correre fra il Comune e la
Regione, dal Presidente della Giunta, dal Consigliere,
dall'Assessore, quando hanno bisogno di avere un parere, un
consiglio, o si trovano nella condizione di sfratto.
Riteniamo che si debba creare un ufficio per dare le consulenze
necessarie affinché i cittadini possano tutelarsi di fronte
all'iniziativa legislativa, per far rilevare i casi sociali che si
presentano, con particolare riferimento agli anziani, agli
invalidi, ai cittadini più deboli e più bisognosi.
Una struttura per coordinare anche con i comuni, e questo è
importante, la ricerca di aree fabbricabili da destinare alle
cooperative edilizie che lo richiedono. Oggi noi abbiamo numerose
cooperative edilizie che si sono costituite con cittadini che si
sono messi insieme per realizzare in cooperativa e costruirsi un
alloggio e oggi non si trovano le aree edificabili.
Bisogna cercare di venire incontro anche a queste cooperative in
modo da dare la possibilità di recuperare le aree edificabili.
Questo discorso di coordinamento deve essere fatto da una
struttura della Regione con i singoli comuni e anche per
amministrare questa struttura è necessario un fondo sociale che
verrà incontro ai casi più bisognosi che non possono coprire le
spese di affitto e di condominio, perché non hanno le entrate, non
per morosità.
Infine, di fronte a queste proposte vorremmo sapere quali sono
le scelte politiche della maggioranza e della Giunta regionale: se
intende stanziare delle risorse da destinare alla realizzazione
diretta di nuove abitazioni oppure alla ristrutturazione anche dei
centri storici esistenti nei comuni della Valle e alla
realizzazione degli alloggi che saranno poi destinati ai cittadini
che sono sprovvisti della prima casa.
Il problema casa si presenta anche nella nostra Regione, ne
abbiamo fatto tutte le verifiche e gli accertamenti, anche in
termini che non si debbono trascurare. Si ritiene che si debba
prevenire e mettersi nelle condizioni di cercare di poterlo
affrontare prima che tutto il problema precipiti.
E' vero, ci sono sindacati, le associazioni sociali e
assistenziali che cercano di arginare il problema, ma noi riteniamo
che un ruolo importante spetti anche all'ente pubblico.
Noi tutti insieme dobbiamo vedere di affrontare il problema,
perché non possiamo assolutamente rimanere indifferenti.
Presidente
Ha chiesto di parlare l'Assessore ai Lavori
Pubblici, Vallet.
Vallet (UV)
E' sicuramente condivisibile lo spirito
con cui il Consigliere Beneforti ha affrontato questa interpellanza
e non può che essere accolta favorevolmente la manifestata volontà
di collaborazione.
In effetti, la situazione di crisi abitativa richiede un'attenta
valutazione da parte delle forze politiche, in quanto le componenti
negative che la influenzano, mi riferisco agli affitti, ai costi di
costruzione, ai costi delle aree, agli sfratti, devono e possono in
qualche modo essere frenate o ridimensionate con opportuni
provvedimenti legislativi che dovrebbero sostituire gli esistenti
che in qualche maniera si stanno dimostrando un poco obsoleti o
forse anche superati.
E' innegabile - e il Consigliere Beneforti lo ha evidenziato -
che dall'entrata in vigore della legge N.457 del 1978, la Regione
ha fatto un notevole sforzo nel tentativo di risolvere il problema
casa, sia utilizzando i finanziamenti dello stato del piano
decennale, sia provvedendo con proprie leggi e con propri
finanziamenti.
Vorrei citare alcune cifre che mi danno 420 alloggi realizzati
nel settore dell'edilizia sovvenzionata, 370 di edilizia agevolata,
4.400 mutui erogati a privati e cooperative ai sensi della legge n.
76 del 1984, legge della prima casa. Un impegno finanziario
riferito a questa legge di 230 miliardi di lire.
Esistono purtroppo delle situazioni anomale e delle categorie di
cittadini con redditi particolari, i quali non hanno potuto
usufruire di questi interventi; inoltre, fenomeni sociali quali la
disgregazione di nuclei familiari, movimenti di emigrazione interna
ed esterna hanno incrementato in certe aree, soprattutto per quanto
riguarda il capoluogo regionale e le zone ad alto interesse
turistico, la domanda che non trova soddisfazione né in termini di
quantità, né in termini di costo accessibile. Questo per inquadrare
il problema da un punto di vista generale.
Per venire ai singoli punti, i consiglieri mi chiedono quali
sono le iniziative promosse dalla Giunta.
Devo dire che la Giunta sta predisponendo l'elaborazione di
alcuni disegni di legge che, oltre a modificare l'attuale gestione
del patrimonio, andranno a dettare nuovi criteri e nuove condizioni
di accesso ai finanziamenti.
Inoltre, sono allo studio delle norme atte a rimuovere in
qualche modo l'attuale immobilismo, determinato dall'assenza di
strumenti urbanistici idonei per l'attuazione dei programmi di
edilizia residenziale pubblica. Mi riferisco evidentemente alla
difficoltà con la quale vengono reperite le aree da destinare a
questi tipi di attività. Le leggi in cantiere sono quattro: una che
riguarda l'Istituto autonomo case popolari, che approderà a breve
in Consiglio. E' allo studio un testo unico per la revisione delle
leggi esistenti nel settore dell'edilizia agevolata
convenzionata.
E' all'esame dell'Ufficio urbanistica dell'Assessorato
all'ambiente un testo di legge che dovrebbe definire le norme circa
la realizzazione dei piani integrati che potrebbero dare o
cominciare a dare alcune risposte soprattutto per quanto riguarda
la definizione degli interventi da poter attuare nei centri
storici. E' ancora all'esame la revisione della legge regionale n.
15 del 1987, che stabilisce i criteri di assegnazione degli alloggi
di edilizia residenziale pubblica.
Nel testo unico di edilizia agevolata convenzionata trovano
risposta i quesiti formulati dai consiglieri ai punti 1 e 2 in
quanto sono previsti dei canali diversificati di accesso alla prima
casa in quanto oltre ai mutui attualmente previsti in favore di
privati e di cooperative, si prevede la possibilità di acquisire
alloggio da imprese che li abbiano realizzati a costo convenzionato
e anche l'assegnazione di alloggi in locazione con la formula del
riscatto. Per quanto concerne il discorso delle risorse disponibili
da assegnare, le risorse sono quelle che derivano dai rientri dei
mutui per i fondi di rotazione, dai nuovi stanziamenti che sono
comunque ancora sempre insufficienti a coprire la globalità della
domanda e potranno anche derivare in certa maniera dalla vendita
del patrimonio esistente.
Credo sia opportuno aprire un discorso, un po' più dettagliato,
nel senso che a valle della decisione di porre in vendita il
patrimonio esistente, ed avere comunque un piano o un programma
rispetto agli investimenti che si vorranno produrre con i fondi
ottenuti da queste cessioni.
Per quanto riguarda invece il discorso intavolato al punto n. 4,
vale a dire le iniziative per la costruzione diretta di alloggi,
intente a facilitare la reperibilità di aree da destinare a
cooperative edilizie, bisogna dire che l'attuale legislazione non
prevede la realizzazione diretta di fabbricati ad uso abitativo da
parte della Regione.
I soggetti attuatori riconosciuti dall'attuale vigente
legislatura sono i comuni, le cooperative e lo IACP.
La via crucis delle cooperative che sono alla ricerca disperata
di aree fabbricabili o di immobili da ristrutturare nasce dalla
assenza di specifiche previsioni negli strumenti urbanistici che
comunque sono previsti e adottati dai comuni. In questo senso credo
che giunga opportuno il suggerimento del Consigliere Beneforti, che
propone di andare ad individuare una struttura, un organismo, un
ufficio che dovrebbe coordinare gli sforzi rispetto ad una
situazione che provoca lo stallo completo del problema.
Si dà atto che dalle ore 17,11 presiede il Vicepresidente
Stévenin.
Presidente
Ha chiesto di parlare il Consigliere
Beneforti.
Beneforti (DC)
Brevemente, per prendere atto delle
dichiarazioni dell'Assessore Vallet, che ringrazio, perché mi fanno
comprendere che il problema è visto anche dalla Giunta regionale in
questo particolare momento e in specifico modo dal suo
Assessorato.
Io credo che dobbiamo andare avanti su questa strada, sulle
indicazioni legislative che sono state annunciate e su altre
iniziative perché il problema che ci si presenterà in futuro sarà
molto serio e grave.
Prendo atto anche della volontà di creare un ufficio da parte
della Regione, in modo tale da poter essere il punto di riferimento
di tutta l'organizzazione di quei servizi che si rendono necessari
e anche individualmente potrà servire a quei cittadini che
necessitano di informazioni e vogliono suggerimenti, alle
cooperative che potranno avere un centro di riferimento con cui
collaborare e coordinare le iniziative con i comuni e la
Regione.
Prendo atto, ringrazio e vedremo poi i disegni di legge.
