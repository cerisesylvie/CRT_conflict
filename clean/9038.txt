Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3559 del 14 marzo 1988 - Resoconto
OGGETTO N. 3559/VIII - ESTENSIONE DEI BENEFICI DI CUI ALLA
LEGGE REGIONALE 28 NOVEMBRE 1986, N. 56 A FAVORE DI TUTTE LE
COOPERATIVE EDILIZIE ESISTENTI IN VALLE D'AOSTA.
(Interrogazione).
PRESIDENTE:
Do lettura dell'interrogazione presentata dal
Consigliere Baldassarre:
INTERROGAZIONE
In data 7 marzo 1987 è stata inviata al Governo regionale una
richiesta di estensione di benefici di cui alla legge regionale 28
novembre 1986, n. 56, a favore di cooperative edilizie già
esistenti;
CONSIDERATO il lungo tempo trascorso senza ricevere alcuna
risposta, mentre è dovere degli Amministratori regionali fare gli
interessi dei singoli cittadini e della collettività;
INTERROGA
l'Assessore regionale ai Lavori Pubblici per conoscere il motivo
della mancata risposta e se intende presentare una modifica alla
legge regionale 28 novembre 1986, n. 56, per favorire la richiesta
di estensione di benefici a tutte le cooperative edilizie esistenti
in Valle d'Aosta, trattandosi di cooperative composte da operai,
impiegati, pensionati, ecc.
PRESIDENTE:
Ha chiesto di parlare l'Assessore ai Lavori
Pubblici Fosson, ne ha facoltà.
FOSSON (D.C.):
Il problema sollevato dal Consigliere
Baldassarre è un problema che l'Assessorato ai Lavori Pubblici e la
Giunta hanno in esame e allo studio: dico subito che non è un
problema di facile soluzione.
In effetti voglio ricordare come la legge n. 56 del novembre
'86, prevedesse all'articolo 2 la possibilità di integrare i mutui
per cooperative edilizie contratti esclusivamente ai sensi della
legge 5.8.78, n. 457. La legge prevedeva inoltre la possibilità da
parte della Regione di intervenire sull'abbattimento dei tassi di
interesse dei mutui contratti dalle Cooperative, sempre ai sensi
della legge 457.
Una successiva legge regionale, la n. 79 del 17.8.87, escludeva
in pratica la possibilità di intervenire sull'abbattimento dei
tassi di interesse, proprio perchè c'erano delle oggettive
difficoltà ad intervenire in questo settore. Quindi, al momento, la
situazione, così com'è regolamentata dalle leggi regionali, prevede
esclusivamente la possibilità di intervenire per le cooperative che
rientrano nei canoni della legge 457/78. Ovviamente a legge
regionale prevede che si possa intervenire come Regione
direttamente su tutte le Cooperative.
La richiesta del Consigliere Baldassarre di estendere le
agevolazioni previste dalle leggi regionali a tutte le cooperative
che abbiano contratto mutui al di fuori della legge 457/78 è una
richiesta che è anche certamente sentita dai componenti le
cooperative che hanno contratto mutui al di fuori della legge n.
457, però da un esame che abbiamo fatto la materia è estremamente
complessa, quindi sarà difficile dare risposte in tempi brevi. In
ogni caso c'è l'impegno e la volontà di affrontare il problema.
Non si intravedono al momento soluzioni agevoli ed univoche nel
senso che possano essere rivolte a tutte come norme generali.
PRESIDENTE:
Ha chiesto di parlare il Consigliere
Baldassarre, ne ha facoltà.
BALDASSARRE (P.S.D.I.):
Non sono soddisfatto della
risposta dell'Assessore: non si può arrivare alla fine della
legislatura a dire che "forse faremo". Mi auguro che la prossima
maggioranza sia diversa dall'attuale e che certi impegni non siano
presi solo per buttare fumo negli occhi a gente che aspetta il
riconoscimento di un diritto, che è quello della uguaglianza fra i
cittadini.
Vorrei far presente all'Assessore Fosson che è maleducazione non
ascoltare un Consigliere regionale; voi credete, avendo i numeri
che vi danno ragione, di potervi permettere di ascoltare o di non
ascoltare, o rispondere tanto per prendere in giro queste
venti-trenta famiglie che aspettano una risposta.
Un Consigliere regionale non si preoccupa tanto dell'attenzione
che gli viene prestata dagli esponenti della Giunta, ma nei
confronti della gente che un provvedimento del genere lo richiedono
da molto tempo credo che sia educato mantenere un minimo di
attenzione.
Questi cittadini non sono alla pari degli altri cittadini; il
problema della casa è un problema serio, che in qualche maniera la
Regione ha tentato di risolvere. Questi cittadini avevano un
problema grave all'inizio, avevano bisogno della casa e quindi
hanno contratto dei mutui con enti statali come l'INAlL, con
interessi che sono sproporzionati; siccome giustamente la legge 56
è venuta incontro all'altro tipo di cooperative, è necessario
estendere anche a queste persone i benefici di questa legge. Non
dico che si possa fare una sanatoria, però si può fare un
provvedimento che vada incontro alle esigenze di queste
cooperative.
Teniamo presente che questa cooperativa è costituita da operai
ed impiegati; ho sottomano un pagamento alla S. Paolo, che è la
banca che riscuote, di L. 800.000 mensili: come fa una persona che
percepisce un milione al mese a sopportare una spesa di questo
genere, quando nelle stesse condizioni economiche la Regione,
giustamente, è andata incontro con interventi tramite la
Finaosta?
La risposta che mi ha dato l'Assessore non mi ha soddisfatto,
pertanto voglio sollecitare questa Giunta ad andare incontro, prima
della fine della legislatura, alle esigenze di questa gente che
aveva bisogno di una casa vivendo in situazioni particolari.
Siccome ci sono delle difficoltà, mi farò promotore io di una
iniziativa legislativa prima della fine della legislatura, con la
speranza che la maggioranza non si nasconda dietro ai numeri,
perchè l'Assessore si è assunto l'impegno di risolvere questo
problema; quindi, se la maggioranza ha delle difficoltà, mi
preoccuperò io di portare in Consiglio un provvedimento legislativo
e vedremo in quella occasione quale sarà l'atteggiamento della
Giunta;
