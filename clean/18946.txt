Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.


Resoconto integrale del dibattito dell'aula
Oggetto del Consiglio n. 2070 del 20 giugno 2001 - Resoconto
OGGETTO N. 2070/XI Stipula di convenzioni con strutture
extraregionali da parte dell’USL a supporto della
propria attività. (Interpellanza)
Interpellanza A conoscenza che da parte
dell’USL sono state deliberate con strutture
extraregionali numerose convenzioni a supporto e consulenza della
propria attività, come quella affidata alla Consulman di Torino,
concernente la valutazione dell’attività di pronto
soccorso, all’Università "La Sapienza" di Roma per
il tirocinio di alcuni operatori della Sanità,
all’Azienda ospedaliera di Alessandria concernente
la consulenza a sostegno della direzione sanitaria
dell’Ospedale regionale;
Preso atto dei costi e spese che dette convenzioni comportano
sul bilancio dell’USL;
il sottoscritto Consigliere regionale
Interpella
il Presidente della Regione e l’Assessore
competente per conoscere:
1) quali sono i motivi per i quali vengono stipulate dette
convenzioni;
2) quale è la spesa totale delle convenzioni a carico del
bilancio dell’USL;
3) se e come intende intervenire per impedire il propagarsi di
consulenze e spese che possono essere evitate.
F.to: Beneforti
Président
La parole au Conseiller Beneforti.
Beneforti (PVA-cU)
Ogni volta che si legge
l’elenco delle delibere dell’USL si
scoprono delle novità. In particolare si scopre che in molti casi
non si guarda a spese. Le convenzioni vecchie o nuove sono sempre
all’ordine del giorno. Certamente a chi non conosce
l’Ospedale possono apparire utili, e anche
indispensabili, ma così non è, purtroppo, aggiungo io. Lo dicono
gli stessi medici ed operatori sanitari, che lavorano
all’interno dell’Ospedale e
dell’USL.
Per quanto ci riguarda, più volte abbiamo denunciato in questa
sede ciò che accade nel Servizio sanitario, come pure abbiamo
denunciato le lacune, gli sprechi, gli abusi, le convenzioni
ritenute più o meno fasulle, di cui si potrebbe fare a meno. Da
parte dell’USL, come da parte anche
dell’Assessore e della Giunta, in più occasioni si è
espressa la volontà e l’esigenza di risparmiare, di
ridurre le spese, di ricercare un'organizzazione più razionale alle
esigenze dell'utenza.
Ma poi così non è stato e non è: purtroppo i fatti sono lì a
dimostrarlo. Fatti che ci costringono a presentare interrogazioni,
interpellanze e mozioni, perché tacendo e non presentando
iniziative, avalleremmo una gestione della politica sanitaria che
non soddisfa nemmeno le esigenze degli operatori, dal momento che
essi denunciano a noi ciò che accade ogni volta che si riunisce la
direzione dell’USL.
Poiché la ragione non sta mai da una parte sola, occorrerebbe
riconoscere i meriti e i demeriti delle deliberazioni che vengono
approvate dall’USL, come delle nostre iniziative.
Infatti, noi quando comprendiamo che le risposte che ci vengono
date sono veritiere, ringraziamo e ci dichiariamo soddisfatti. Da
parte della Giunta e dell’Assessore invece no: noi
dell'opposizione abbiamo sempre torto, salvo qualche raro cenno di
consenso che si legge fra le righe delle risposte che ci vengono
date. L’opposizione per voi assume sempre un
atteggiamento strumentale, qualsiasi cosa ponga o chieda.
Il contenuto dell'interpellanza oggi in discussione è chiaro,
per cui non mi dilungo oltre. Vorrei che, oltre alla risposta che
sarà stata data dall’USL, conoscere il pensiero, il
parere anche della Giunta, del Presidente, sui reali motivi e
obiettivi che stanno alla base delle tre convenzioni citate in
premessa. Sono tre, prese ad esempio, ma ce ne sono altre. Ne
abbiamo citate tre, perché per noi è il principio che conta e che
deve essere compreso.
Mi auguro che si comprenda che noi portiamo a conoscenza del
Consiglio le situazioni, che non sono a favore
dell’utenza, che non risolvono i problemi che
abbiamo nella sanità, sia a livello ospedaliero che a livello di
territorio, che all’interno dell’USL.
Per cui mi auguro di avere una risposta più che convincente.
Mi fermo qui e mi riservo di replicare dopo che ho ascoltato la
risposta.
Président
La parole au Président de la Région, Viérin
Dino.
Viérin D. (UV)
J’espère que le collègue
Beneforti voudra bien m’accepter en tant que
remplaçant de l’Assesseur Vicquéry pour répondre à
ses questions.
Il nous a posé trois questions, la première: "
Quali sono i
motivi per i quali vengono stipulate dette convenzioni;",
sur
la base des éléments que l’Assesseur Vicquéry
m’a fournis, je vais essayer de présenter ces
raisons, en considérant les trois missions qui ont été indiquées
dans l’interpellation.
La première: Assegnazione e incarico di consulenza alla
Consulman S.p.A. di Torino.
L’incarico di consulenza alla società Consulman
di Torino ha per oggetto la definizione di un sistema di controllo
inteso al monitoraggio e alla verifica delle prestazioni erogate e
dei costi sostenuti dal Pronto soccorso di viale Ginevra.
L’obiettivo del lavoro è: tracciare il percorso
standard diagnostico terapeutico; individuare le patologie più
comunemente trattate presso il dipartimento di emergenza;
identificare e attribuire le risorse alle singole fasi di ciascuna
prestazione; calcolare il costo grezzo di prestazione per ciascuna
delle patologie censite; analizzare i risultati al fine di
effettuare un intervento di revisione organizzativa improntato a
parametri di appropriatezza, efficienza ed efficacia.
L’incarico iniziale era stato disposto nel mese di
febbraio 2000, incarico che si è concluso, evidenziando la
necessità di essere implementato mediante un ulteriore
approfondimento rispetto alla quantificazione dei costi delle
prestazioni radiologiche e di laboratorio analisi direttamente
consumate dal Pronto soccorso.
Alla luce di tali conclusioni, nel mese di maggio 2001, con una
deliberazione analisi-costi Pronto soccorso effettuato nel 2000, si
è disposta la prosecuzione del precedente incarico. La sintesi
finale del primo lavoro con quello precedente costituirà
l’elemento per la revisione organizzativa improntata
al recupero di efficienza nonché alla precisa valorizzazione delle
prestazioni del Pronto soccorso, al fine della loro esatta
quantificazione da parte dell’USL alla Regione,
nell’ambito di una strategia direzionale,
nell’ambito dell'obiettivo del governo della spesa
sanitaria e della sua trasparente identificazione.
Nell’ambito di tale rapporto di consulenza,
l’analisi verrà effettuata inizialmente per il
Pronto soccorso e poi, compreso quindi
nell’incarico, in un’ottica estesa a
tutte le prestazioni diagnostiche dell’Ospedale. Il
lavoro di cui trattasi si concluderà nel primo trimestre 2002, tale
lavoro andrà ad inserirsi e vedrà il suo completamento in una
sperimentazione gestionale interregionale con le aziende sanitarie
della Regione Piemonte e con l’Agenzia sanitaria
della Regione Piemonte, per la definizione di un modello
strutturato ed accreditato di sviluppo organizzativo della medicina
d’urgenza, che dovrà comprendere un modello
organizzativo, la metodologia di miglioramento, un set di strumenti
per la rilevazione dati e di strumenti di reporting, e un modello
operativo per la formazione degli operatori.
Pour ce qui concerne la convenzione con
l’Università degli studi di Roma, La Sapienza, la
convenzione in oggetto, la cui attivazione è stata richiesta con
nota nel maggio di quest’anno dal preside della
facoltà di psicologia di questa università, riguarda il tirocinio
post-laurea di un laureato in psicologia.
Tale tirocinio ha durata annuale e non determina costi per
l’USL, e non può dare luogo ad alcun rapporto di
impiego né libero-professionale e non può dare titolo di preferenza
nelle procedure adottate dall’azienda per la
copertura di nuovi posti di psicologo. L’USL Valle
d’Aosta ha ritenuto di aderire a tale richiesta per
motivi legati agli effetti di accrescimento tecnico scientifico e
di confronto con realtà scientifiche.
Convenzione con l’ASO nazionale SS. Antonio e
Biagio di Alessandria. La convenzione ha come oggetto prestazioni
di consulenza in materia di direzione sanitaria ospedaliera, a
supporto della direzione strategica, per il periodo 1° giugno-31
dicembre 2001, da parte del direttore medico di presidio di tale
azienda, e/o da medici dirigenti di tale azienda per numero 15 ore
settimanali da rendersi in due accessi. La convenzione è stata
stipulata in considerazione del fatto che il procedimento per il
conferimento dell’incarico di direttore medico di
presidio non è stato ancora espletato per la mancanza di
candidature a seguito del primo avviso. Attualmente si è in attesa
della convocazione della commissione per l'esame delle candidature
pervenute in seguito alla riapertura dei termini.
La convenzione stipulata con il precedente direttore sanitario
successivamente al suo pensionamento scadrà il 30 giugno di
quest’anno, per il mese di giugno, con un impegno di
venti ore settimanali. Non è pertanto possibile, allo stato
attuale, organizzare la direzione sanitaria di presidio con un solo
dirigente medico in organico a tempo pieno. È il motivo per cui la
direzione dell’azienda intende garantire un organico
medico alla direzione sanitaria di presidio.
Ma, in questo preciso momento non è possibile attendere la
definizione delle procedure concorsuali senza l'adozione di
provvedimenti temporanei, pena negative ripercussioni
sull'organizzazione dei servizi ospedalieri e sull'utenza. Con
questo provvedimento la direzione ha inteso adottare un
provvedimento che sia in grado, temporaneamente, in attesa
dell’espletamento delle procedure concorsuali, di
garantire il governo dell’attività in attesa della
messa a regime delle operazioni organizzative intese alla copertura
degli organici stessi.
Deuxième point: "
Quale è la spesa totale delle convenzioni a
carico del bilancio dell’USL;"
. Le predette
convenzioni comportano una spesa complessiva onnicomprensiva di 142
milioni di lire.
Troisième point, plus politique:
"Se e come intende
intervenire per impedire il propagarsi di consulenze e spese che
possono essere evitate.".
Evidentemente, come Regione, abbiamo
ben presente l’obiettivo e la necessità di
contenimento e di razionalizzazione della spesa sanitaria, quindi
nell’ambito delle competenze che sono attribuite
all’azienda riteniamo che la stessa sia, o debba
essere impegnata a garantire i servizi da rendersi agli utenti, con
il miglior grado di efficienza possibile.
L’impegno è sicuramente quello di non assumere a
carico del proprio bilancio costi superflui non a valore aggiunto
per il sistema sanitario. Sappiamo che all’interno
dell’azienda da tempo è in atto una valutazione
costi-benefici su ogni richiesta comportante spesa, tale da
costituire uno strumento, un mezzo per il pieno governo dei costi
derivanti dall’attività istituzionale.
Tale metodologia di valutazione viene applicata in riferimento
anche alle proposte di attivazione di consulenze. È comunque
evidente che tale strumento, cioè l’affidamento di
consulenze, non possa essere evitato in situazioni contingenti,
ovvero in relazione ad argomenti specialistici in assenza di
equipollenti professionalità all’interno
dell’azienda.
Questi, peraltro, dovrebbero essere i criteri che dovrebbero
motivare e giustificare, nell’ambito di questo
quadro di razionalizzazione e di contenimento della spesa
sanitaria, il ricorso a prestazioni esterne e quindi il
conferimento di consulenze.
Président
La parole au Conseiller Beneforti.
Beneforti (PVA-cU)
Prendo atto della risposta del
Presidente, ma devo dire che le giustificazioni portate per le
consulenze sono molto discutibili.
È apprezzabile lo sforzo che viene fatto; infatti si fanno le
consulenze, ha detto il Presidente, per fare un'analisi dei costi,
per il recupero di efficienza, per portare avanti un risparmio
nella gestione, e queste analisi saranno estese a tutte le
prestazioni diagnostiche dell’Ospedale.
Sì, sono buoni propositi ma che non giustificano le consulenze.
Prendiamo quella con la quale si affida alla Consulman di Torino il
compito di fare una valutazione dell’attività di
pronto soccorso. Ma, Presidente, questa valutazione non poteva
farla il Direttore sanitario dell’USL, che del
Pronto soccorso è stato per tanti anni primario e responsabile?
Perché si è fatto ricorso ad esterni? Non mi si dica che il
Direttore sanitario dell’USL della Valle
d’Aosta non ha il tempo a disposizione per
controllare un reparto, una unità, di cui è stato responsabile per
tanti anni e che conosce bene. Fra l’altro è colui
che ha portato avanti il potenziamento di quel servizio di cui era
primario.
Anche la convenzione con l’Azienda ospedaliera di
Alessandria per sostenere l’attività della Direzione
sanitaria dell’Ospedale di Aosta si giustifica
dicendo che manca il primario. Ma c’è un
vicedirettore sanitario che ha il compito di espletare i compiti
del direttore quando è assente.
Che stato di necessità sussiste? Sono convinto che si è voluto
trovare questo stratagemma per giustificare la consulenza
precedente, che è stata data ingiustamente a un altro primario
dell’Ospedale, che stava andandosene in pensione e
che, come ha detto il Presidente, finisce la sua consulenza con il
30 giugno.
Mi chiedo: è mai possibile che si debba sempre ricorrere
all’esterno, che all’interno
dell’Ospedale regionale non ci siano le persone che
possono sopperire alle carenze che abbiamo e che invece ci sono?
Allora i nostri non si adegueranno mai, non impareranno mai, non
faranno mai esperienza e sarà sempre una rincorsa; oggi mi si dice
che sono 142 milioni i costi di queste consulenze, può sembrare
poco, ma poi vengono rinnovate e vanno a costituire il disavanzo
aziendale dell’USL, che costringe la Regione
addirittura ad accendere dei mutui per pagare il debito creato
dall'assistenza sanitaria.
Pertanto queste decisioni, Presidente, fanno nascere dei grossi
dubbi. Ma non nascono solo in noi, come dicevo illustrando
l’interpellanza, nascono negli operatori sanitari
all’interno dell’Ospedale, che
ritengono queste spese superflue, ingiustificate. Se magari per
altri servizi ed altri settori si nega la spesa, si fa il conto
costi-benefici per altre cose ciò non avviene.
Ad alcuni primari si negano gli strumenti di cui hanno necessità
per portare avanti la loro attività, poi si affida la consulenza
all’esterno, ad Alessandria e a Torino. Posso capire
quella con l’università, non perché non ci costa,
Presidente, ma perché è importante. La consulenza con
l’università è apprezzabile non solo perché non ci
costa, ma perché ci aiuta a risolvere alcuni problemi che
abbiamo.
Non posso accettare questa situazione. È possibile che si debba
sempre raddoppiare in certi settori il numero di coloro che
prestano servizio? Lo slogan commerciale dice: "prendi due e paghi
uno", ma qui se ne pagano sempre due per averne uno! Questo è
quanto accade in certi settori, poco o tanto che sia. Sembra quasi
di venir qui a fare il muro del pianto o a strumentalizzare le
situazioni, ma questa è la verità!
A volte mi domando, e l’ho chiesto anche agli
operatori sanitari, se oltre alla nostra vanno anche in altre
parrocchie a raccontare le cose che accadono
all’interno dell’USL. Mi si dice di
sì. Ma se le raccontano in altre parrocchie, perché non si prendono
i provvedimenti che devono essere presi? Noi denunciamo queste
situazioni, ma non abbiamo noi la gestione della politica sanitaria
in Valle, non siamo noi che possiamo prendere delle decisioni!
E guarda caso avete anche un’altra fortuna: che
la stampa locale mette sotto l’ovatta queste
situazioni, magari pubblica qualche letterina su "La Stampa",
addirittura si ricorre a letterine a favore di primariati, di
operazioni ben riuscite. E vorrei vedere che non riuscissero le
operazioni! Vorrei vedere che si ammazza la gente
all’Ospedale di Aosta! Ma vogliamo scherzare? E
allora si mette tutto sotto silenzio. Io parlo qui
un’ora, poi chiamano l’Assessore e
gli fanno dire tutto, all’Assessore, e a me neanche
una riga! Mica che mi interessi, perché ormai la mia carriera
politica è finita, ma questo dimostra come si agisce in Valle
d’Aosta!
È questa l’autonomia, mi chiedo? È così che
difendiamo la nostra autonomia speciale in Valle
d’Aosta? Se è questa la strada, accomodatevi pure,
noi non ci stiamo! Cercheremo sempre di crearvi delle
alternative.
