Classificazione
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 807 del 21 ottobre 2009 - Resoconto
OGGETTO N. 807/XIII - Interpellanza: "Requisiti professionali
richiesti per ricoprire l'incarico di responsabile della società
deputata della riconversione della Caserma Testafochi in sede
dell'Università della Valle d'Aosta".
Interpellanza
Si è appreso nei giorni scorsi dagli organi d'informazione
dell'imminente nomina del sig. Bruno Milanesio a capo della società
incaricata della riconversione della Caserma Testafochi in sede
dell'Università della Valle d'Aosta;
Riconosciuta l'importanza strategica sul piano urbanistico e
l'elevato ammontare (di circa 90 milioni di euro!)
dell'intervento;
i sottoscritti Consiglieri regionali
Interpellano
il Presidente della Regione per sapere:
1) se il nominando sia lo stesso sig. Bruno Milanesio già in
passato Consigliere ed Assessore della Regione Valle d'Aosta ovvero
se si tratti di un omonimo;
2) quali titoli professionali e quali specifiche
significative esperienze manageriali siano documentate per
ricoprire l'incarico in questione;
3) se constino alla Presidenza della Regione precedenti
penali della persona da nominare in ambiti quali reati urbanistici
o reati contro la Pubblica Amministrazione;
4) se non fossero reperibili in Valle d'Aosta, o nelle
vicinanze, altre figure professionali idonee ad assumere questo
importante incarico.
F.to: Louvin - Bertin
Président
- La parole au Conseiller Louvin.
Louvin (VdAV-R)
- Grazie, Presidente.
Abbiamo appreso con un certo stupore, quindici giorni fa, al
momento in cui sono state presentate queste interpellanze, la
notizia della probabile imminente (allora) nomina del geometra
Bruno Milanesio alla testa della società incaricata della
riconversione della Caserma Testafochi in sede dell'Università
della Valle d'Aosta. È un "bagno di gioventù" per noi, che torniamo
indietro di 20 anni, ricordandoci il periodo in cui il Consigliere
Milanesio, dai banchi della maggioranza a cui aveva aderito
gratuitamente e benevolmente all'epoca con un appoggio esterno,
duettava con la Giunta regionale con grande sagacia e con grande
finezza. E ritrovarlo di nuovo in auge... noi ci siamo espressi
nell'interpellanza in senso interrogativo sull'identità del
nominando, in quanto ci sembrava alquanto improbabile che dopo le
traversie che avevano interessato il geometra Milanesio nel tempo,
non solo, prima di quel momento che ricordavo, cioè con la vicenda
di Pila, ma anche successivamente con la fase che molti
ricorderanno essere stata legata alla distribuzione di generose
donazioni da parte di imprenditori privati alla politica
valdostana, e di cui il geometra Milanesio fu distributore nel
periodo della Giunta cosiddetta "del ribaltone", della Giunta
Bondaz... ci sembrava abbastanza improbabile che si trattasse della
stessa persona, ma evidentemente i fatti successivi hanno smentito
questi nostri dubbi e hanno chiarito trattarsi della stessa
persona.
Per quanto sul piano formale questa interpellanza abbia i
caratteri di una richiesta alla Giunta dei titoli professionali e
delle esperienze manageriali che sono richieste non tanto sul piano
formale, quanto sul piano sostanziale per condurre un'operazione di
questo spessore... stiamo parlando di 90 milioni di euro di lavori
stimati per la nascita del cosiddetto "campus universitario" all'ex
Caserma Testafochi, dei requisiti di natura tecnico-manageriale, ma
anche
en passant
di quelli relativi ai precedenti, alle
esperienze condotte sul campo, al coinvolgimento in vicende di
carattere penale che hanno condotto anche la magistratura aostana a
pronunciarsi in modo preciso con una condanna da parte del
tribunale nel 1995, mi pare di ricordare, sulla questione delle
cosiddette "Colombiadi" e dello svincolo verso il Gran San
Bernardo. Questo ci chiediamo e chiediamo alla Giunta, aggiungendo
che forse in Valle d'Aosta poteva essere allargata un poco la rosa,
questa era la nostra richiesta. Che si guardasse anche ad altre
persone, e non a un cerchio troppo ristretto, nell'identificare
soggetti che saranno affidatari di una società di scopo molto
importante a cui sono affidati quantitativamente e qualitativamente
opere decisive per lo sviluppo della città di Aosta.
All'esito della risposta qualche valutazione poi più di
carattere squisitamente politico. Grazie.
Président
- La parole au Président de la Région,
Rollandin.
Rollandin (UV)
- Grazie, Presidente.
A una parte delle domande si è già risposto l'interpellante,
perché credo che era più che altro un'occasione per sollevare un
problema, più che chiedere chiarimenti, perché la conoscenza fra
Bruno Milanesio e l'interpellante è abbastanza buona per non dover
ricorrere ad ulteriori chiarimenti da parte mia, che forse lo
conosco molto meno, se non per altri fatti. Credo che il problema
dei titoli professionali e l'esperienza, credo che negli anni abbia
avuto cariche a livello comunale, consigliere, e ancora ultimamente
abbia avuto incarichi a livello regionale e che queste siano, al di
là del titolo professionale, le cose note che - ripeto - il collega
Louvin conosce benissimo, conosce magari anche altri dettagli.
Per quanto riguarda il problema dei precedenti penali della
persona,
"quali reati urbanistici o reati contro la pubblica
amministrazione"
, non risultano condanne a carico per reati in
ambito urbanistico-edilizio; le altre sono quelle che ha ricordato,
le due circostanze del 1970 e del 1995, che il collega Louvin
conosce benissimo.
Per quanto riguarda il tema della scelta e delle esperienze
professionali, credo che sotto questo profilo sicuramente ci
possono essere tante altre persone, come sempre quando si può avere
un'indicazione su un nome, questo non vuol dire che sia esaustivo
di tutte le possibili alternative. È una delle persone che, a
nostro avviso, per il compito che gli compete, su cui vorrei
insistere un attimo, perché qui si è detto che è una società di
scopo che avrà il compito di portare avanti quell'indirizzo, di
arrivare alla conclusione del
campus
, su cui c'è un comitato
di sorveglianza che sta seguendo le tempistiche di realizzazione,
dove è stata tracciata una strada e dove, con la presenza di un
responsabile, ci sarà un gruppo tecnico che deve seguire e svolgere
puntualmente le attività che - si dice - verranno svolte
dall'interessato, in questo caso l'interessato deve avere
principalmente quei contatti con le amministrazioni, Comune di
Aosta e Regione, che sono necessarie per portare avanti nel modo
più celere le pratiche amministrative. Non è la competenza tecnica
che verrà svolta e seguita da parte di un'équipe tecnica, come
ripeto, che puntualmente verificherà e attuerà tutte le decisioni
che già in parte sono state indirizzate, perché - come il collega
sa - c'è un cronoprogramma preciso, con degli impegni di spesa
importanti che sono legati a degli appuntamenti e a dei programmi
già attuati.
Proprio per queste caratteristiche, quindi, per la conoscenza
sia della macchina amministrativa comunale che di quella regionale,
ci sembrava che questa sua esperienza fosse quella che a noi serve
per attivare quei meccanismi di accelerazione di queste procedure,
che siano di fatto il valore aggiunto dell'esperienza che è
conosciuta in questi ambiti. Questa è la ragione per cui, per
quanto ci riguarda, ci sembra che ci siano le caratteristiche
giuste per fare questo lavoro. Il che non significa che non ce ne
possano essere altre, ma in questo caso, questo preciso e
importante compito ci sembra preminente rispetto ad altri temi come
quelli più tecnici, a livello ingegneristico e legale, che invece
saranno svolti da personale che sarà nella parte proposta, legata
al compito più tecnico e che - ripeto - rimane tale. Qui è un
compito più amministrativo e, come tale, credo possa essere portato
avanti nel modo più consono alle esigenze per accelerare questo
processo e per rispettare i tempi.
Président
- La parole au Conseiller Louvin.
Louvin (VdAV-R)
- Grazie.
Sono naturalmente partite le grandi manovre sulle opere
pubbliche e sulla costruzione in Valle, le vicende del mattone
attirano sempre particolare interesse, suscitano passioni,
rianimano, fanno tornare passioni giovanili e il desiderio di
mettere, come mi pare di aver capito dalla risposta del Presidente
Rollandin, al servizio della comunità valdostana questo
straordinario patrimonio di esperienza, di conoscenza, maturato
attraverso tante vicende.
Che ci sia bisogno di esperienza non vi è dubbio, siamo
consapevoli che qui non si tratta di scegliere né un avvocato, né
un ingegnere, un architetto, un geometra... qui si tratta di avere
un manager, qualcuno che sappia guidare questa macchina della
costruzione e se c'è bisogno di un collante - come dice il
Presidente Rollandin - fra l'Amministrazione comunale e
l'Amministrazione regionale, la scelta è stata felicissima, perché
non c'è persona che sia più centrale nello snodo politico fra il
Governo regionale e il Comune di Aosta del geometra Bruno
Milanesio, che è dal 2005 punto di riferimento formidabile della
Giunta Grimod, di cui ha consentito, d'altra parte, il successo
elettorale con il suo passaggio di campo quell'anno e che ha,
all'interno della Giunta comunale, un suo fido uomo
nell'Assessorato al turismo e commercio, attraverso l'appartenenza
al gruppo dell'Union Valdôtaine direttamente. Questi sono dati
politici sensibili e che fanno capire bene come ci si stia muovendo
su un'asse di politica premiante, remunerante l'appoggio che è
stato dato in questi anni e che si darà probabilmente nel prossimo
futuro. Questa è una logica evoluzione, un evolvendo naturale della
posizione politica che un tempo era posizione di schieramento e che
oggi è posizione di aperto consociativismo, anche sul piano della
gestione delle grandi partite di costruzione e di appalto. È un
sodalizio che ha avuto oggi il suo completamento; noi non siamo tra
coloro che gioiscono di questo assetto, che sono all'opposizione
rispetto a questa collocazione, e non fanno una questione di
conoscenze personali, peraltro mai negate, maturate attraverso anni
di vita politica all'interno di quest'aula.
Qui non è questione di conoscenza personale e di evitare di
parlare di chi si conosce bene, già abbiamo avuto altre volte
queste situazioni; qui siamo un'assemblea politica nella quale si
deve fare una valutazione di opportunità sulle persone, sulle
scelte, sulle conseguenze e noi a questa valutazione non ci
sottraiamo, anche se prendiamo il caffè con le persone, come spesso
succede fra persone che si conoscono qui e altrove. Quindi ci
teniamo a sottolineare questo fatto: non questioni di tipo
personale, né tanto meno di rancori, ma di sottolineatura di una
saldatura di interessi politici e amministrativi molto forti che fa
oggi perno sul rapporto Rollandin-Milanesio.
Per noi, questo è un momento forte e negativo della politica
valdostana che rivediamo con questo minore entusiasmo rispetto al
"bagno di gioventù" di cui parlavamo prima, perché eravamo tutti
più giovani, ma con viva e forte, intensa preoccupazione e la
nostra condanna sul piano politico di queste scelte che vanno a
premiare una capacità ben nota di guidare uomini e apparati
politici, nel rovesciare e contro rovesciare situazioni, e che non
ci pare essere un arricchimento per la nostra Regione.
Qualche giorno fa eravamo all'Hostellerie du Cheval Blanc su
invito del Presidente del Consiglio, abbiamo sentito una bella
conferenza del professor Lazar, che ha detto delle cose molto utili
e intelligenti, fra le quali il pericolo di una gerontocrazia, di
un governo di persone delle generazioni avanti, ma non solo in
termini generazionali, in termini anche di blocco di persone, di
aggregati che si formano e che non lasciano rinnovare dietro la
società valdostana. Noi siamo preoccupati per questo, non ci
preoccupa che siano persone più anziane in luoghi e momenti che
necessitano di grandi esperienze e conoscenze. Qui è un problema
generazionale generale; voi collocate, alla testa di tutto il
sistema delle partecipate e controllate regionali, personalità che
sono appartenute ad una generazione della politica che hanno fatto
il loro tempo nella politica e nell'alta Amministrazione regionale
e che creano, oggi, un tappo allo sviluppo dell'intera società
valdostana.
Accanto al problema della saldatura degli interessi politici c'è
anche un problema di mancanza di fiducia nelle giovani generazioni
e negli ambienti professionalmente adeguati e sperimentati per
condurre questo. Queste sono per noi le motivazioni per le quali
dissentiamo radicalmente e nel dichiarare la nostra profondissima
insoddisfazione per la risposta del Presidente, non possiamo non
rilevarlo: crediamo che la scelta intrapresa non sia una scelta
vincente.
L'Università della Valle d'Aosta meritava un investimento per il
futuro e non per il passato e non per il regolamento di conti
politici interni a maggioranze regionali e comunali! Grazie.
