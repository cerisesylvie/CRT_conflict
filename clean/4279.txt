Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 621 del 27 novembre 1981 - Resoconto
OGGETTO N. 621/81 - INTERVENTI PER LA RAZIONALIZZAZIONE DEI
SERVIZI SANITARI ATTRAVERSO IL RIEQUILIBRIO DELLA SPESA SANITARIA.
FORMULAZIONE DI VOTI AL PARLAMENTO. (Approvazione di ordine del
giorno)
Presidente
- Colleghi Consiglieri, ieri abbiamo demandato
alla Commissione consiliare permanente per la Sicurezza Sociale la
stesura di un ordine del giorno che è stato distribuito a tutti i
Consiglieri. Come avete visto, è sottoscritto dall'Assessore alla
Sanità ed Assistenza sociale, Rollandin, dai colleghi Péaquin,
Lustrissy, Tripodi, Clusaz, Mappelli, Bajocco e Voyat, cioè da
tutti i membri della Commissione e dall'Assessore competente.
Do lettura dell'ordine del giorno in oggetto:
ORDINE DEL GIORNO
Il Consiglio regionale della Valle d'Aosta
Vivamente preoccupato per la politica di restrizione decisa
dal Governo nel settore della spesa sanitaria, attraverso la
riduzione del Fondo sanitario nazionale per l'anno 1981 e con la
previsione di introdurre nuovi e generalizzati tickets su tutte le
prestazioni sanitarie per il prossimo anno 1982 e di sospendere
l'erogazione di altre, quali le protesi per gli handicappati e le
cure termali;
-
ritenuto che il riequilibrio della spesa sanitaria può
attuarsi mediante altri interventi quali la razionalizzazione dei
servizi e un più equo apporto contributivo di tutti i
cittadini;
-
ritenuto che le disposizioni in materia sanitaria contenute
nello schema di legge finanziaria per l'anno 1982 possono
comportare non solo la mancata propulsione dell'assistenza
sanitaria ma persino la riduzione degli attuali livelli
assistenziali, in contraddizione con i principi e gli obiettivi
della riforma sanitaria;
RIGETTA
la campagna scandalistica e denigratoria in atto contro le
nuove istituzioni di gestione alla sanità;
INVITA
i Gruppi parlamentari ad apportare alla legge finanziaria
tutti quegli emendamenti e modificazioni che consentano la
gestibilità del sistema per rendere effettiva quella tutela della
salute dei cittadini garantita dalla Costituzione.
Presidente
- C'è qualcuno che intende prendere la parola
su questo ordine del giorno concordato?
La parola all'Assessore alla Sanità ed Assistenza sociale,
Rollandin.
Rollandin (UV)
- Solo per informare che l'ordine del
giorno che è stato presentato tiene conto delle osservazioni che
già erano state fatte ieri, vale a dire che contiene i punti che
già in questo Consiglio erano stati discussi e che erano ritenuti
penalizzanti di un miglioramento del sistema sanitario; vi si fa
espresso riferimento ai principali motivi di preoccupazione sui
tagli della spesa per l'82 e sulla riduzione del fondo sanitario
nazionale per il 1981.
Penso che questo ordine del giorno contenga la preoccupazione
relativa all'art. 24, che era segnalato come il punto principale
dell'ordine del giorno presentato dai Consiglieri Péaquin e
Mafrica, e contemporaneamente prende in considerazione gli altri
aspetti della legge finanziaria.
Presidente
- Altri ritengono di aggiungere qualcosa
all'illustrazione dell'Assessore Rollandin?
Allora, metto in approvazione l'ordine del giorno in
oggetto.
Esito della votazione:
Presenti: 23
Votanti: 23
Maggioranza: 12
Favorevoli: 23
Il Consiglio approva all'unanimità.
Presidente
- Informo il Consiglio che la Conferenza dei
Capigruppo ha fissato per il giorno 15 dicembre il prossimo
Consiglio relativo alla prima quindicina di dicembre, e per il 16
dicembre il Consiglio relativo alla seconda quindicina di
dicembre.
La seduta è tolta.
La seduta termina alle ore 12,16.
