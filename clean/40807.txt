Classificazione
TRASPORTI E VIABILITÀ
Viabilità



Oggetto del Consiglio n. 132 del 3 ottobre 2018 - Resoconto
OGGETTO N. 132/XV - Interpellanza: "Interventi per la messa
in sicurezza del tratto di strada statale compreso tra lo svincolo
autostradale in comune di Quart e il confine est del capoluogo
regionale".
Fosson (Presidente) -
Punto n. 14.13 dell'ordine del
giorno. La parola al Consigliere Mossa per l'illustrazione.
Mossa (M5S) -
Il mitico Sindaco verde di Bogotà Enrique
Peñalosa sostiene che le città avanzate non sono quelle dove i
poveri vanno in macchina, ma quelle dove i ricchi prendono i mezzi
pubblici. Le aree pubbliche non sono una frivolezza: creano senso
di appartenenza e questo determina la formazione di un tipo diverso
di società, una società in cui tutte le persone, senza distinzione
di reddito o classe sociale, si incontrano e condividono spazi
socialmente sani. Tra l'altro, il grado di accessibilità pedonale è
un dato usato anche per misurare l'attrattività delle aree urbane.
La domanda che realisticamente dovremmo porci come amministratori
pubblici e che dovrebbero porsi gli urbanisti e gli architetti
pertanto non è cosa si potrebbe fare per disincentivare il fenomeno
dell'urbanizzazione, ma molto più modestamente cosa si potrebbe
fare per rendere le città destinate a rimanere protagoniste del
quadro sociale e culturale ancora a lungo per renderle più umane,
più rasserenanti, più vivibili o, se si preferisce, un po' meno
disumane, un po' meno angoscianti, un po' meno invivibili.
Dovremmo sforzarci di vedere la città come la vedono i bambini,
come la vedono le mamme che portano a spasso le carrozzine con i
neonati e come la vedono gli anziani o i disabili, perché, se una
città risulta abbastanza vivibile per loro, vuol dire che i suoi
architetti, i suoi urbanisti e i suoi pubblici amministratori sono
sulla strada giusta. Se invece la vivono male, con disagio e
sofferenza, allora vuol dire che si è sbagliato qualcosa di
importante e bisogna sforzarsi di individuarlo per incominciare
daccapo, non lasciare le cose così come sono semplicemente perché
così è sempre stato. A volte bisogna trovare il coraggio di
cambiare le cose. Ogni luogo dovrebbe essere raggiungibile da
chiunque, invece così non è.
Parliamo del tratto di SS26 lungo quasi tre chilometri, compreso
tra lo svincolo autostradale in comune di Quart e il confine est di
Aosta; questo tratto, che è una delle arterie principali della
nostra regione, presenta una serie di criticità molto evidenti: una
strada a quattro corsie che induce a velocità elevate e la mancanza
di spartitraffico centrale spesso ispira alcuni automobilisti a
effettuare manovre pericolose mettendo a rischio la vita degli
utenti che percorrono questo tratto. Ancora: la totale mancanza di
attraversamenti pedonali, nonostante la forte urbanizzazione, porta
i pedoni privi di automezzi a effettuare attraversamenti azzardati,
che purtroppo possono creare disagi e pericoli alla regolare
fluidità del traffico con epiloghi a volte drammatici. Le politiche
attuali vanno nella direzione di rendere le aree commerciali più a
misura d'uomo che non a misura di automezzi e non tutti i cittadini
valdostani sono automuniti per recarsi in tali aree e nei posti di
lavoro. Stiamo parlando quindi di una strada per niente sicura sia
dal punto di vista automobilistico che pedonale e questo è
inaccettabile in una società civile come la nostra. L'attuale
Amministrazione non può restare indifferente di fronte a questa
situazione o, ancora peggio, scaricare le proprie responsabilità ad
altri enti, perché la sicurezza e la vita dei cittadini valdostani
è una responsabilità politico-amministrativa, per questi motivi
chiedo all'Assessore competente quali siano le soluzioni, anche
provvisorie, in attesa della messa a punto di un progetto più
ampio, che intende adottare per la messa in sicurezza dei pedoni e
degli automobilisti nel tratto in questione. Aggiungo che più
tardiamo nel prendere provvedimenti, più mettiamo ulteriormente a
rischio la sicurezza dei cittadini.
Presidente -
La parola all'Assessore Borrello per la
risposta.
Borrello (AC-SA-PNV) -
Gli uffici mi avevano preparato
una risposta molto lunga, poi le fornirò la documentazione, ma
proprio in virtù della domanda precisa che lei ha posto, tengo a
sottolineare due aspetti di carattere generale: uno è la competenza
che ovviamente è incardinata all'ANAS, che è un ente a sé stante
con tutte le caratteristiche per quanto riguarda la definizione
della responsabilità, della progettualità, della programmazione
degli interventi nelle strade e dei sedimi di loro proprietà;
d'altra parte quello che può fare un'Amministrazione regionale è di
andare a sollecitare, mettendo in evidenza le problematiche e le
criticità, e questo è stato fatto perché, come avevo detto nella
precedente interrogazione del suo collega Vesan, l'Amministrazione
regionale sta cercando di recepire tutte le istanze e le
problematiche portate avanti dal Comune di Quart, dal Comune di
Saint-Christophe e di tutti quelli che sono i portatori di
interesse a livello economico, quindi titolari delle aziende, delle
imprese e delle attività commerciali che si affacciano sul sedime
stradale, per cercare di ammortizzare, proprio nel principio che
lei enunciava, dell'andare a contestualizzare i principi di
urbanizzazione in maniera antropica in modo tale da sopportare il
carico antropico e lo sviluppo dell'area. L'ANAS ha effettuato un
progetto che ha avuto tutta una serie di richieste di modifiche,
che sono state prodotte e verbalizzate, tra cui anche lo
spostamento delle passerelle pedonali, per cercare di rendere molto
più vivibile quel contesto, perché storicamente bisogna dire che il
tratto di strada è stato realizzato dall'ANAS, ma successivamente
c'è stato lo sviluppo commerciale e, a oggi, stanno emergendo tutta
una serie di criticità per quanto riguarda anche gli spazi di
proprietà dell'ANAS rispetto a quelli delle attività
commerciali.
L'ANAS in senso stretto, quindi, ha prodotto un'ipotesi
progettuale, che è in continua concertazione con l'Amministrazione
regionale; sono state prodotte tutta una serie di richieste per
cercare di diminuire gli impatti a favore degli aspetti
viabilistici, ma anche di caratterizzazione pedonale, tant'è che ci
sono quattro sovrappassi per poter dare la possibilità di
oltrepassare il sedime. La cosa più importante è che, proprio in
virtù del Codice della strada e delle quattro corsie, non c'è la
possibilità, qualora non si inserisca uno spartitraffico, che vi
sia un'area sicura per l'attraversamento del pedone. Queste sono
richieste formulate anche verbalmente all'ANAS, che ci ha detto che
il tutto verrà risolto con un progetto di carattere generale, che
adesso molto velocemente riassumo, perché l'ultima volta avevo
detto al collega Vesan che si era in attesa della risoluzione del
contratto (risoluzione del contratto consensuale, per il tramite
dell'Avvocatura dello Stato, che è avvenuta il 24 luglio) e
annuncio che, di concerto con il collega Distort, Presidente della
III Commissione consiliare, abbiamo avuto risposta dal Responsabile
dell'ANAS nell'area Nord-ovest,- che verrà in Valle d'Aosta il 25
ottobre per un sopralluogo nei cantieri della SS27, e in
quell'occasione potremo parlare e cercare di sensibilizzare l'ANAS,
anche dal punto di vista progettuale, per quanto riguarda tutti gli
interventi che lei giustamente ha portato all'attenzione.
Io penso che la sicurezza dei nostri cittadini sia la cosa
prioritaria, ovviamente dobbiamo concertare il tutto con l'ente che
ha la competenza primaria su tale infrastruttura.
Presidente -
La parola al Consigliere Mossa per la
replica.
Mossa (M5S) -
Assessore, io la ringrazio per la sua
risposta. Sono in parte soddisfatto perché le persone si aspettano
che sia l'Amministrazione a prendere dei provvedimenti e non certo
l'ANAS, quindi l'attuale Governo dovrebbe prendersi le proprie
responsabilità. Io ho detto anche in maniera provvisoria, perché
adesso si sta dicendo che a fine ottobre probabilmente ne
parleremo, quindi non abbiamo date certe e non possiamo dire ai
nostri cittadini di aspettare perché la sicurezza della loro vita è
nelle mani dell'ANAS. Mi auguro quindi che vengano presi dei
provvedimenti, anche in maniera temporanea, per permettere almeno
degli attraversamenti pedonali e una messa in sicurezza provvisoria
per il tratto della statale.
