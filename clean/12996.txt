Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3952 del 25 novembre 1992 - Resoconto
OGGETTO N. 3952/IX Mancata presentazione del bilancio di
previsione della Regione per il 1993.
(Interpellanza)
Interpellanza Constatato che ad oggi la Giunta regionale non ha
ancora provveduto alla predisposizione ed approvazione del bilancio
della Regione per il 1993;
Valutata la gravità della situazione che si verrà a creare a
causa di questo comportamento;
Constatato che mai negli ultimi anni l'Amministrazione regionale
era ricorsa all'esercizio provvisorio, avendo approvato la legge di
bilancio nei termini;
i sottoscritti consiglieri regionali
Interpellano
la Giunta regionale per sapere:
a) le ragioni che hanno impedito l'approvazione da parte della
Giunta della legge di bilancio 1993;
b) cosa si prevede di indicare nelle poste di bilancio in
sostituzione dell'Iva da importazione;
c) quali sono gli intendimenti e le proposte in ordine al
bilancio 1993.
F.to: Bondaz, Ricco, Lanièce.
Presidente Ha chiesto la parola il Consigliere Bondaz.
Bondaz (DC)
Abbiamo ritenuto di presentare questa
interpellanza perché ai primi del mese di novembre non si avevano
notizie circa la predisposizione del bilancio del 1993 e che
sicuramente non si presenta di facile costruzione.
Siamo stupiti del fatto che, dopo tanti anni l'Amministrazione
dovrà, a nostro giudizio, ricorrere all'esercizio provvisorio
perché i tempi tecnici necessari ad oggi non ci sono. Questo a
nostro giudizio, è abbastanza grave perché, come tutti sanno, il
bilancio della nostra Regione rappresenta un punto di riferimento
per l'economia industriale.
Presidente
Ha chiesto la parola l'Assessore al
Bilancio e Finanze, Lavoyer.
Lavoyer (ADP)
Con riferimento all'interpellanza su
indicata, si fa presente che nell'adunanza del 13 novembre 1992, la
Giunta regionale ha approvato il bilancio di previsione per l'anno
1993 ed i documenti finanziari ad esso collegati. Il disegno di
legge relativo è stato trasmesso al Consiglio regionale in data 24
novembre 1992. Sui motivi del ritardo, indirettamente, il
Consigliere Bondaz abilmente ha dato la risposta con il quesito
posto al punto b), nel senso che il regime Iva dal 1° gennaio 1993
ha generato il problema causa del ritardo per l'individuazione di
entrate sostitutive. Sul dettaglio della costruzione del bilancio
stesso si rinvia a quanto indicato nelle proposte dei disegni di
legge nei documenti già in possesso degli uffici della Presidenza
del Consiglio regionale e che saranno distribuiti nel più breve
tempo possibile.
Presidente
Ha chiesto la parola il Consigliere
Bondaz.
Bondaz (DC)
Ringrazio l'Assessore per la risposta. Prendo
atto che la Giunta ha approvato il bilancio il giorno dopo alla
presentazione della nostra interpellanza.
La risposta sul modo in cui viene presentato il bilancio, mi
sembra però carente.
Presidente
Ha chiesto la parola il Consigliere
Ricco.
Ricco (DC)
Vorrei rispondere al mio collega Bondaz
dicendo che, in base ad un mio sogno, il bilancio sarà uguale a
quello dell'anno scorso.
