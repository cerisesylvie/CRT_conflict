Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3655 del 17 luglio 1992 - Resoconto
OGGETTO N. 3655/IX Proposta operativa per il risanamento ed
il rilancio produttivo della Cogne.
(Reiezione di mozione -
Approvazione di risoluzione)
Mozione Preso atto che nonostante il tempo trascorso
l'Assessore competente ha disatteso il mandato ricevuto dal
Consiglio regionale nella seduta del 4 maggio u.s.;
Constatato che il gruppo di lavoro dallo stesso presieduto non
ha ancora presentato al Consiglio una proposta operativa per un
"riposizionamento strategico della Azienda Ilva-Cogne nell'ambito
della produzione e del mercato siderurgico nazionale";
Constatato altresì che nessuna iniziativa è stata attuata per
respingere la logica aziendale incentrata sui tagli occupazionali e
la smobilitazione delle risorse umane;
Verificato che la situazione produttiva e occupazionale della
maggiore Azienda dell'industria valdostana sta aggravandosi sempre
di più;
Vista la rassegnazione e la volontà di soccombere da parte del
Governo regionale alle decisioni e alle iniziative dell'Ilva-Cogne
tendenti a giungere alla chiusura dell'attività siderurgica nella
nostra Regione;
con la presente Mozione
il Consiglio regionale della Valle d'Aosta
Impegna
l'Assessore competente e la Giunta regionale a presentare al
Consiglio regionale una proposta operativa in modo da dare
all'Azienda, nell'ambito del settore pubblico, una struttura
organizzativa capace di portare avanti una corretta gestione e
realizzare un programma produttivo nell'ambito del settore
siderurgico nazionale, alla luce delle indicazioni e decisioni
pervenute dai lavoratori interessati, dalle Organizzazioni
Sindacali. e dalle forze politiche che si sono fatte carico delle
problematiche della Cogne.
Impegna altresì la Giunta regionale a convocare entro il mese di
luglio il Consiglio regionale in seduta straordinaria per assumere
le decisioni conseguenti prima del periodo feriale.
F.to Beneforti, Chiofalo, Bondaz e Limonet.
PresidenteHa chiesto la parola il Consigliere Beneforti, ne ha
facoltà.
Beneforti (DC)
Io chiedevo di continuare nell'ordine del
giorno come deciso dai Capigruppo.
Dopo l'interrogazione presentata come gruppo DC abbiamo
presentato anche questa mozione per conoscere, per quanto
possibile, come la maggioranza intende affrontare la problematica
occupazionale e produttiva dell'Ilva-Cogne.
Già in sede di trattazione dell'interrogazione e
dell'interpellanza, abbiamo avuto modo di esprimere le nostre idee
ed abbiamo appreso quali erano le indicazioni della Giunta
regionale.
Abbiamo presentato questa mozione perché vogliamo approfondire
questa problematica e se è necessario anche convocare un Consiglio
straordinario per affrontare l'argomento Cogne, che è uno dei più
importanti, prima delle ferie estive per non dover rimandare il
tutto a settembre.
La situazione occupazionale e produttiva dello stabilimento ha
raggiunto livelli tali per cui si deve intervenire subito per
evitare danni che saranno senz'altro superiori a quelli di
oggi.
Inoltre lo scopo di questa mozione è perché non è stato
rispettato dalla Giunta regionale il mandato avuto dal Consiglio
nella seduta del 4 maggio. In quella seduta, la maggioranza alla
Giunta aveva chiesto di presentare una proposta entro 60 giorni.
Come mai allora si pretendeva in modo imperativo una proposta
mentre la Giunta attuale non si sente in dovere di rispettare gli
impegni e il mandato che il Consiglio regionale le aveva dato.
Non solo non è stata presentata una proposta, ma nessuna
iniziativa è stata assunta per respingere la logica aziendale sui
tagli occupazionali e sulla mobilitazione delle risorse umane
all'interno dell'azienda.
Quindi non è stato fatto nulla ed io mi domando perché quando si
dicono queste cose è fare demagogia e quando si ricordano gli
impegni presi ci si accusa di demagogia.
Con il 30 luglio sappiamo che termina l'attività del Consiglio,
ma prima di allora noi riteniamo che venga affrontato il problema.
Questa maggioranza, che pretendeva dalla precedente impegni
precisi, ci deve dire che cosa intende proporre alle organizzazioni
sindacali, al Consiglio di fabbrica della Cogne e alla collettività
valdostana.
Ritenete che sia sufficiente dire che ora si tratta in modo
diverso? Ritenete che sia sufficiente dire di aver cambiato metodo
di trattativa? O che magari Gambardella viene ad Aosta? Che avete
scherzato quando chiedevate alla Giunta Bondaz un progetto presto e
subito?
A questo punto c'è da chiedersi chi ha avuto l'incapacità di
affrontare il problema. È sufficiente forse rimandare tutto a
settembre per guadagnare tempo? Ma a settembre sarete in grado,
Assessore Mafrica, di indurre l'Ilva a svolgere il ruolo
imprenditoriale che gli compete e a superare una fase di stallo e
di progressivo ridimensionamento, come affermate nelle risoluzioni
che a suo tempo avete presentato?
Se volete si possono rileggere i volantini che l'Union
Valdôtaine, Autonomia Indipendente e Autonomia Socialista hanno
distribuito alla Cogne, assumendosi determinati impegni: le
risoluzioni presentate qui il 4 maggio e in altre circostanze, i
documenti approvati dalle organizzazioni sindacali e dai
lavoratori, da allora ad oggi.
Caro Assessore e caro Presidente è tempo di uscire dalla logica
aziendale. Io l'ho detto anche quando si è discusso
dell'interpellanza e dell'interrogazione in modo particolare.
Rimanere e credere nella logica aziendale ha portato alla
situazione che oggi stiamo attraversando. Noi dobbiamo ottenere una
proposta per la continuità produttiva e occupazionale che faccia
perno sul pubblico, perché questa è l'unica strada che abbiamo se
vogliamo salvare ancora una certa produzione siderurgica nella
nostra Regione e se vogliamo salvare ancora certi livelli
occupazionali.
La Cogne nei 70 anni di vita è rimasta sempre nel settore
pubblico; il privato fino ad oggi non ha mai portato denaro per
nuovi investimenti e tanto meno ha portato nuove possibilità di
mercato. La Falk ultimamente è l'esempio più evidente; non solo non
ha portato investimenti, ma ha preso le fette di mercato dell'Ilva
Cogne. La sinergia pubblica e privata è possibile nella misura in
cui esiste la volontà politica di realizzarla, ma anche la volontà
dei privati di porsi il problema sociale qual è quello
dell'occupazione. Oggi il privato non si pone il problema sociale
dell'occupazione e l'abbiamo visto non soltanto alla Cogne, ma
anche in altre occasioni in Valle d'Aosta e in altre Regioni.
I privati vengono solo se hanno la convenienza, e gli esempi non
sono mancati. L'altro giorno si è mosso anche De Benedetti; è
venuto ad assistere alla firma che prevede la costruzione di un
centro nell'area dell'Ilssa Viola. La Regione però mette a
disposizione l'area, costruisce a sue spese lo stabilimento, si
impegna a versare 10 miliardi e non solo, si impegna a realizzare
la formazione professionale. Noi siamo nelle condizioni di ripetere
questo tipo di iniziativa per affrontare l'occupazione che viene
estromessa all'interno della Nazionale Cogne? Con i suoi bilanci la
Regione è in condizione di ripetere queste iniziative per dare
attività occupazionale ai lavoratori valdostani. Siamo in
condizioni, Mafrica, di sostituirci all'Ente pubblico?
Anche se l'industria rappresenta una parte importante, anzi la
più importante agli effetti dell'economia regionale, agli effetti
della realizzazione del reddito e dei livelli occupazionali.
Quali alternative potremmo realizzare se la Cogne chiude? Noi
riteniamo che sia nostro dovere muoverci con i nostri Parlamentari
per dissuadere l'Ilva Cogne ed aprire un discorso diverso da quello
fatto fino ad oggi, in modo che sia dato allo stabilimento di Aosta
una struttura organizzativa e una dirigenza che sappia gestire i
processi di ristrutturazione, le innovazioni, la verticalizzazione
della produzione e anche il rapporto con il privato. Fino ad oggi
la gestione è stata portata avanti allo scopo di fare un uso
indiscriminato dei pre-pensionamenti tramite i quali sono stati
espulsi dall'azienda dirigenti capaci e necessari alle attività
produttive senza preparare, in tempo utile, le dovute sostituzioni.
Questa è l'evidente dimostrazione che non esisteva e non esiste la
volontà da parte dell'Ilva Cogne di dare una continuità
all'attività lavorativa.
Noi riaffermiamo quello che abbiamo messo in premessa a questa
mozione, nell'interrogazione e nell'interpellanza. Ci si deve
muovere in modo diverso dal passato, ma dobbiamo fare in modo di
assicurare nell'ambito del pubblico una soluzione positiva a favore
dell'attività produttiva e occupazionale nella nostra Regione. Solo
così salveremo qualcosa. Se ripeteremo le stesse intese del
passato, riapprovando i soliti ordini del giorno, la situazione
rimane quella che è oggi.
Se avremo delle risposte valide da parte della Giunta regionale
le accetteremo, in caso contrario confermeremo la nostra volontà di
arrivare ad un Consiglio straordinario per affrontare meglio il
problema senza ulteriori ritardi.
Si dà atto che, dalle ore 23,38 presiede il Vicepresidente
Stévenin.
Presidente
Ha chiesto la parola l'Assessore
all'Industria, Commercio e Artigianato Mafrica, ne ha
facoltà.
Mafrica (PCI-PDS)
Signor Presidente, colleghi
consiglieri, io credo che, dal 4 maggio ad oggi contrariamente a
quanto viene affermato nella mozione, si siano fatti dei passi e si
stiano continuando a farne. Il gruppo di lavoro, che era stato
costituito, ha tenuto tre riunioni e nell'ultima aveva delineato
degli indirizzi che verranno ripresi nella risoluzione che mi
accingo a presentare.
La Giunta, insieme ai parlamentari valdostani, ha assunto
l'iniziativa per ottenere contatti con l'Ilva; un incontro si è
avuto il 2 luglio e un altro è in programma il 20 luglio. Nel
frattempo si sono esaminai i primi risultati dello studio affidato
alla Buzzallen per verificare il posizionamento strategico della
Cogne nel mercato italiano ed europeo per avere, da parte di questa
società specialistica, delle proposte in ordine alla produzione, ai
costi della sua attuazione e ai tempi di realizzazione.
Questo studio affidato alla Buzzallen, si inserisce, come si è
detto già oggi, nell'ambito del programma relativo all'area Cogne
già previsto nell'obiettivo 2 per le zone in declino industriale;
dovranno poi seguire altre fasi: sul riuso dell'area e sul piano
operativo per la sua destinazione complessiva.
Io credo che sia a tutti chiara la drammaticità della situazione
di questa azienda, come anche risulta dalla nota tecnica
distribuita questa mattina ai consiglieri, e credo che nella
risoluzione proposta si indichino in modo preciso, gli indirizzi
operativi che devono rappresentare, per la Giunta, i percorsi da
seguire sul problema della Cogne.
Il primo indirizzo è quello di ottenere nei confronti con
l'Ilva, con l'Iri e con il Governo, che alla Cogne sia ridato il
ruolo di impresa; finora le decisioni più importanti relative a
questo stabilimento, sono state prese dall'azionista Ilva e non
hanno coinvolto neppure lo staff manageriale dell'azienda in molte
occasioni. Noi chiediamo che sia valorizzato il ruolo autonomo
dell'impresa Cogne.
Rispetto all'impostazione del problema sottolineato dal
Consigliere Beneforti, vale a dire l'assetto azionario, la proposta
contenuta nel deliberato è quella di rovesciare un po' la logica
della questione e di non attestarsi a tutti i costi su maggioranza
pubblica o privata, ma di partire dal problema del risanamento
dell'azienda. Se questo è possibile con la maggioranza pubblica
tanto meglio, ma se questo tipo di risanamento comporta un ruolo
diverso del privato, non ci si fermi di fronte a tale
problema.0
Il terzo punto che viene sottolineato non è quello dei fondi da
dare all'Ilva per il risanamento impiantistico, ma la necessità che
venga redatto un progetto col nuovo pool produttivo.
Di fronte ad un progetto di questo tipo si cercheranno
successivamente, nelle forme concordate e, tenendo conto delle
normative esistenti, le migliori opportunità per il
finanziamento.
Il quarto punto è quello che riguarda le aree. Nell'incontro
avuto a Roma il 2 luglio, la Giunta regionale ha voluto riportare
la discussione in modo unitario. Negli anni passati l'Ilva ha
frammentato la Cogne in tre parti: parte produttiva, parte
patrimoniale e parte centrali elettriche. E' stato posto all'Ilva
il problema di una visione unitaria di queste tre questioni e
allora la questione delle aree va vista complessivamente insieme al
progetto industriale e assieme all'utilizzazione delle centrali
idroelettriche.
Per ciò che riguarda il discorso delle aree, si tratta di
verificare come possono meglio essere utilizzate ai fini di un
nuovo assetto della Cogne, e ai fini anche di ulteriori esigenze
produttive ed esigenze della città, le disponibilità di questo
territorio. L'accento quindi viene messo su come utilizzare meglio
queste aree.
Per le centrali elettriche, l'accento viene posto sulla
necessità di avere un controllo da parte della Regione su un
fattore che è stato storicamente propulsivo rispetto alle attività
industriali e che è ancora un fattore essenziale alla continuità
dell'attività produttiva perché, come è noto, la siderurgia è
consumatrice di grandi quantità di energia ed averla a costi
ridotti rappresenta un'opportunità a cui non si può rinunciare.
Si tratta poi, discorso che è stato fatto anche dal Consigliere
Beneforti, di ottenere una valorizzazione dei quadri, degli operai
e dei tecnici che sono presenti all'interno dell'azienda e che
costituiscono il materiale umano su cui si può fondare il futuro
dell'azienda stessa.
C'è poi un punto della risoluzione che sottolinea questo aspetto
pur garantendo nel contempo ai lavoratori, che ne hanno maturato le
condizioni, di ottenere quei pre-pensionamenti che sono stati
concordati a livello sindacale.
La risoluzione termina con l'impegno al coinvolgimento del
comitato regionale della siderurgia e del Consiglio regionale nelle
fasi essenziali di questo confronto che è già iniziato.
La risoluzione credo che soddisfi gli impegni assunti il 4
maggio che fissa in modo preciso, per la Giunta, gli indirizzi da
seguire; e su questi indirizzi il confronto potrà essere
continuativo.
Per ciò che ci riguarda c'è la volontà di non farsi trascinare
nella logica di esaminare problema per problema, ma la volontà di
avere una risposta complessiva che affronti le questioni sul
tappeto, di nuovo assetto industriale, di riuso positivo delle
aree, di controllo e sviluppo delle risorse idroelettriche.
Io mi auguro che su questa risoluzione si possa avere
l'unanimità del Consiglio perché la stessa possa diventare più
significativa e più impegnativa per la Giunta ed anche nei
confronti dei nostri interlocutori.
Non credo che a nessuno si possa nascondere la difficoltà della
situazione, ma tracciare indirizzi precisi può favorire e dare
forza al Consiglio e alla Giunta.
Do lettura della risoluzione:
Risoluzione
Sottolineato che, anche a seguito degli orientamenti emersi
dall'apposito gruppo di lavoro istituito dall'apposito gruppo di
lavoro nel mese di maggio, la Regione ha manifestato la volontà di
affrontare le questioni relative alla Cogne in modo unitario, al
fine di superare le difficoltà di una discussione frammentata su
singoli problemi:
Constatato che in data 2 luglio, nel corso di un incontro tra
rappresentanti della Regione, parlamentari valdostani ed Ilva, i
rappresentanti del gruppo siderurgico, modificando le proprie
precedenti posizioni, hanno dichiarato la propria disponibilità a
discutere congiuntamente sia del problema industriale che delle
questioni connesse alle aree e alle centrati elettriche;
Considerato che detta disponibilità si articolerà attraverso
successivi confronti, il primo dei quali si svolgerà ad Aosta il 20
luglio, per giungere ad una complessiva ridefinizione dei rapporti
Ilva - Regione sulle questioni aperte;
Ricordato che a supporto dell'attività della Giunta è in fase di
completamento (entro fine luglio) una ricerca sul posizionamento
strategico della Cogne nel mercato degli acciai speciali, che
fornirà indicazioni sulle alleanze produttive e commerciali più
opportune, sugli investimenti necessari a potenziare l'assetto
impiantistico, sui relativi costi e tempi di attuazione;
Il Consiglio regionale della Valle d'Aosta
Delibera
1) di impegnare la Giunta regionale a perseguire nel corso degli
incontri relativi al problema Cogne i seguenti indirizzi:
- ridare alla Cogne un vero ruolo di impresa, che ne valorizzi
non solo le capacità produttive ma anche quelle programmatorie,
operative e commerciali;
- risanare l'assetto economico e produttivo dell'azienda,
favorendo accordi industriali e commerciali tra Ilva ed altri
produttori/trasformatori privati, le cui attività si possano
integrare con quelle di Cogne;
- ridefinire e favorire un nuovo layout produttivo dell'azienda,
per migliorarne l'assetto impiantistico e le capacità
competitive;
- operare per il recupero complessivo dell'area Cogne, così come
previsto dal piano per gli interventi comunitari dell'obiettivo 2,
verificando la collocazione più opportuna dell'attività siderurgica
ed ottenendo la disponibilità delle aree residue, la cui
destinazione sarà concordata con il comune di Aosta;
- riottenere un controllo sulle centrali idroelettriche oggi in
concessione all'Ilva, centrali storicamente connesse ed ancor oggi
indispensabili all'attività produttiva e sulle quali la Regione ha
proprie competenze statutarie;
- valorizzare le risorse umane e professionali oggi ancora
presenti all'interno della Cogne e garantire ai lavoratori che si
trovino nelle condizioni richieste l'utilizzo dei pre-pensionamenti
concordati a livello sindacale;
2) di impegnare la Giunta al coinvolgimento del Consiglio
regionale e del comitato regionale per la siderurgia nelle fasi
essenziali delle trattative in corso.
Presidente
Ha chiesto la parola il Consigliere Beneforti,
ne ha facoltà.
Beneforti (DC)
Devo dire che non sono per niente
soddisfatto. Io voglio domandare a questa maggioranza: è questa la
risoluzione che volevate entro 60 giorni dalla Giunta precedente?
Sono sufficienti gli impegni che sono scritti in questa
risoluzione?
È questa la risposta alla manifestazione che c'è stata intorno
al 4 maggio? È questa la risposta che diamo alle organizzazioni
sindacali? Ai lavoratori della Cogne?
Il collega Mafrica è venuto qui ad esporre il deliberato di
questa risoluzione che ricomincia tutto daccapo come se si fosse
nel 1990, o forse prima.
Si dovevano già dire in questa sede i tempi entro cui era
possibile ridare alla Cogne un vero ruolo di impresa.
Oggi io mi aspettavo che si dicesse in forme più concrete anche
il parere della controparte, come si sono mossi i nostri
Parlamentari, cosa ne pensa l'Ente pubblico!
Noi approviamo un documento delle buone intenzioni di questa
maggioranza! Io ne faccio a meno di approvare le buone intenzioni
che sarebbero state ben capite anche a voce senza la necessità di
tenere un Consiglio a mezzanotte!
Ci vuole maggiore concretezza quando si parla di risanare
l'assetto economico produttivo dell'azienda, favorendo accordi
industriali e commerciali tra l'Ilva e altri trasformatori privati.
Ma io l'ho già detto prima. Se questi privati si trovano ed hanno
voglia di investire, ben vengano! Ma voi pensate che se è venuta la
Falk, è venuta per risanare i debiti della Cogne? Ma quando mai
abbiamo trovato un industriale privato che ha rilevato un'azienda
assumendosi gli oneri e gli onori nel riassumere l'azienda. Nella
nostra regione abbiamo gli esempi che quando qualcuno ha rilevato
un'azienda, i debiti li ha sempre appianati la Regione. Voi pensate
quindi che nella situazione attuale della siderurgia ci sia un
privato che venga a pagare i debiti della Cogne e poi continui
l'attività produttiva con l'Ilva Cogne? Ma non ci prendiamo in giro
Mafrica!
Nella risoluzione si parla di definire e favorire la
produttività dell'azienda, migliorare l'assetto impiantistico,
operare il recupero delle aree. Ma ripeto, sono le solite buone
intenzioni! Per questo abbiamo già incaricato una Commissione
apposita per vedere come bonificare queste aree all'interno della
Cogne!
La realtà è che non si comprende se effettivamente c'è la
speranza di salvare l'attività produttiva anche in parte ed in
certi livelli occupazionali! Si cerca di illudere e di non dire
come realmente stanno le cose! Queste sono le risposte che dobbiamo
dare?
Cari colleghi della maggioranza, per quanto ci riguarda noi vi
chiediamo di approfondire il discorso fino in fondo con l'Ilva, di
ritrovarsi a breve scadenza con proposte concrete in modo da fare
una valutazione, non soltanto sulle buone intenzioni, ma anche
conoscendo quello che intende dare e fare l'Ilva Cogne.
Desideriamo risposte concrete e conoscere concretamente qual è
il ruolo della Regione. Non ci prendiamo in giro, almeno tra di
noi!
Presidente
Ha chiesto la parola il Consigliere Bondaz, ne
ha facoltà.
Bondaz (DC)
Non voglio ripetere quello che ha detto
l'amico Beneforti, data l'ora tardi, ma quello che mi preme
sottolineare è che al di là delle buone intenzioni, non vedo in
questo documento neanche una presa di posizione nei confronti
dell'Ilva, dell'Iri o dello Stato in relazione alla questione dei
pre-pensionamenti.
Ci sono state delle richieste a suo tempo avanzate, delle
proposte fatte; il Sig. Gambardella, con il quale io ho litigato
proprio per la tutela di quelle che erano le necessità delle
Regione e della Cogne, oggi viene ad Aosta per ratificare il 50
percento dei pre-pensionamenti promessi. Io dico allora che questo
signore la deve finire di prendere in giro la Valle d'Aosta. In
questo documento non c'è nessuna presa di posizione in tal senso,
per cui ritengo che un documento di questo genere poteva essere
fatto da un buon liberale, come ho già detto, ma non da uno del
PDS.
Presidente Ha chiesto la parola il Consigliere Aloisi, per
dichiarazione di voto, ne ha facoltà.
Aloisi (PSI)
Noi siamo molto preoccupati dalla grave
situazione della Cogne che continua a protrarsi da troppo tempo, ma
soprattutto siamo preoccupati dall'inerzia di questa Giunta e
dall'Assessore competente. Io facevo parte di una Commissione
insieme al Presidente della Giunta e all'attuale Assessore
all'Agricoltura e in una occasione si era stabilito che la funzione
dell'Ente Regione doveva essere determinante nelle scelte e negli
indirizzi della Nazionale Cogne. Questo era uno dei cardini
principali di quella che doveva essere la strategia della Regione.
Nel frattempo c'è stato il ribaltone bis, ed io non so se faccio
parte ancora di quel comitato. So che abbiamo smesso di operare su
questi problemi e così oggi ci troviamo di fronte ad una
risoluzione che va bene per tutte le stagioni.
È una risoluzione di buona volontà, però non dice nulla in
concreto rispetto alle decisioni e soprattutto agli intenti che
noi, come comitato, ci eravamo prefissi d'accordo con l'Assessore
all'Industria. Allora mi chiedo: abbiamo veramente la volontà di
fare qualcosa di pratico o continuiamo a votarci delle risoluzioni
e degli ordini del giorno, che vanno bene oggi, domani, fra un
anno?
Io critico questa risoluzione perché non dice nulla e ripete le
stesse cose che si dicevano anni fa, mentre ci eravamo posti di
dire che la Regione doveva diventare protagonista nella scelta e
nel futuro della Nazionale Cogne.
Prendiamo atto e riconosciamo che il problema è grosso e noi da
soli non siamo in grado di poterlo risolvere, però non si deve
tornare indietro rispetto a quelli che erano i convincimenti di
allora dell'Assessore e del comitato nominato apposta per
analizzare questi problemi.
Presidente
Ha chiesto la parola l'Assessore
all'Industria, Commercio e Artigianato Mafrica, ne ha facoltà.
Mafrica (PCI-PDS)
Per ribadire che questo documento,
come è stato anche indirettamente riconosciuto dal Consigliere
Beneforti, contiene le posizioni della Regione. Lo studio affidato
alla Buzzallen sarà completato entro la fine di luglio e sarà
portato a conoscenza del Consiglio.
Sono queste le posizioni con cui la Giunta regionale intende
atteggiarsi rispetto agli interlocutori, con posizioni autonome
dell'Ente Regione.
Voglio poi sottolineare che probabilmente la risoluzione non è
stata letta con attenzione, perché c'è un punto che dice:
"garantire ai lavoratori che si trovino nelle condizioni richieste,
l'utilizzo dei pre-pensionamenti concordati a livello sindacale",
questo è un punto preciso che verrà posto lunedì all'attenzione
della controparte.
Credo infine anche di dover respingere le continue battute del
Consigliere Bondaz sulle caratteristiche del PDS, pensi piuttosto
alla sua Democrazia Cristiana che ha portato questo paese allo
sfascio, del PDS ci preoccupiamo noi.
Si dà atto che, che dalle ore 0,08 del 18 luglio, presiede il
Presidente Bich.
Rumori in aula
Presidente
Silenzio per favore!
(Il Presidente richiama alla calma i consiglieri!)
Silenzio, silenzio!
Ha chiesto la parola il Presidente della Giunta Lanivi, ne ha
facoltà.
Lanivi (GM)
Solo per dire che voteremo la risoluzione
che l'Assessore Mafrica ha presentato nel senso e nel significato
che lo stesso Assessore ha indicato, cioè di costituire la
posizione e le linee di riferimento del Governo regionale,
nell'incontro con i rappresentanti dell'Ilva di lunedì 20 e di
astenerci sulla mozione presentata dalla Democrazia
Cristiana.
Presidente
Pongo in votazione la mozione presentata
dai consiglieri Beneforti, Chiofalo, Bondaz e Limonet.
Esito della votazione:
Presenti: 32
Votanti: 12
Favorevoli: 9
Contrari: 3
Astenuti: 20 (Agnesod, Bajocco, Bich, Chenuil, Cout, Faval,
Lanivi, Lavoyer, Mafrica, Marcoz, Martin, Monami, Perrin,
Riccarand, Rollandin, Rusci, Stévenin, Vallet, Viérin e Voyat)
Il Consiglio non approva.
Presidente
Pongo in votazione la risoluzione
presentata dalla Giunta.
Esito della votazione:
Presenti: 32
Votanti: 29
Favorevoli: 22
Contrari: 7
Astenuti: 3 (Milanesio, Pascale e Riccarand).
Il Consiglio approva.
