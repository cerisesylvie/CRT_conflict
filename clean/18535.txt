Classificazione
TRASPORTI E VIABILITÀ
Trasporti


Resoconto integrale del dibattito dell'aula
Oggetto del Consiglio n. 1642 del 16 novembre 2000 - Resoconto
OGGETTO N. 1642/XI Intendimenti per il miglioramento del
servizio di autobus sostitutivo del trasporto pubblico su ferrovia.
(Interpellanza)
Interpellanza Preso atto, che a fronte
dell’interruzione della ferrovia a causa
dell’alluvione che ha colpito la nostra Regione, è
stato attivato un servizio sostitutivo di autobus;
Vista la non adeguatezza di tale servizio alle esigenze degli
utenti, sia per il numero di mezzi messi a disposizione,
insufficiente a offrire un posto a sedere ai viaggiatori, sia per i
percorsi tortuosi che seguono gli automezzi, sia per il non
rispetto degli orari;
Considerato che è interesse della collettività, sia in termini
di risparmio energetico che in termini di sicurezza della
circolazione, sostenere e potenziare il trasporto pubblico;
Rilevato, in particolare, che sulla tratta Aosta-Ivrea
esistevano, prima dell’alluvione, al servizio delle
principali stazioni nei giorni feriali, 23 coppie di corse, mentre
ora la sostituzione è effettuata solamente da sei coppie di
autobus;
Preso atto del disagio manifestato dagli utenti;
Richiamato il contratto di servizio tra la Regione Valle
d’Aosta e la Società di trasporto ferroviario
Trenitalia S.p.A.;
la sottoscritta Consigliera regionale
Interpella
l’Assessore competente per sapere:
1) come intende procedere per migliorare il servizio di autobus
sostitutivo del trasporto pubblico su ferrovia.
F.to: Squarzino Secondina
Président
La parole à la Conseillère Squarzino
Secondina.
Squarzino (PVA-cU)
Già ieri avevo detto all'Assessore che
sul tema dei trasporti saremmo ritornati, e ritorneremo ancora, nel
senso che questo è un argomento che ci sta a cuore. E non sta a
cuore soltanto a noi, due o tre membri del Consiglio regionale, ma
sta a cuore a più di 2.500 persone che giornalmente erano abituate
ad usare il trasporto ferroviario.
Mi riferisco soprattutto ai pendolari, sia ai lavoratori che in
bassa Valle utilizzavano molto la tratta ferroviaria, sia ai
dipendenti regionali perché molti di essi raggiungevano il posto di
lavoro ad Aosta con la ferrovia, sia agli studenti universitari
che, anche grazie alle agevolazioni che ci sono, utilizzavano in
modo regolare il trasporto ferroviario per recarsi a Torino.
È un mese e un giorno, dal 14 sera, che i treni che collegano
Aosta con Torino si sono fermati con alcune interruzioni forti
dovute alla caduta del ponte, uno sul Chiusella vicino a Strambino,
e l'altro sulla Dora a Settimo Tavagnasco, e con una serie di
interruzioni più limitate dovute alla massicciata che è caduta, ad
alcune rotaie divelte, ad alcune gallerie che si sono riempite di
fango e di terra.
Da quando la ferrovia è stata interrotta si è cercato fin dai
primi giorni di ricorrere a un servizio sostitutivo di autobus.
Questo rispetto ai primissimi giorni della prima settimana, ha
visto in questo mese migliorare lievemente l'offerta come numero di
servizi messi a disposizione.
Le lamentele, le richieste, le osservazioni, le segnalazioni che
vengono fatte da chi utilizza gli autobus sostitutivi del servizio
ferroviario sono ancora e sempre più numerose, nel senso che uno
può sopportare il disagio per due o tre giorni o per una settimana
ma, quando vede che questa prospettiva si allunga per tempi che
sembrano prorogarsi sempre più, credo che anche la percezione del
disagio aumenti ulteriormente.
Quindi di fronte a questa situazione chiediamo all'Assessore di
dirci quali sono i suoi intendimenti circa il miglioramento del
servizio di autobus sostitutivo del trasporto pubblico su ferrovia.
Vorrei non solo degli impegni generici perché di frasi generiche ne
abbiamo sentite tante, ma gradirei avere degli impegni precisi, le
azioni che intende fare, quelle che ha già programmato, quelle che
intende programmare nel brevissimo termine.
Si dà atto che dalle ore 16,41 presiede il Vicepresidente La
Torre.
Presidente
La parola all'Assessore al turismo, sport,
commercio e trasporti, Lavoyer.
Lavoyer (FA)
Non vorrei stupire la Consigliera Squarzino,
ma sulle premesse sono d'accordo su tutto. Sul quesito cosa intende
fare dividerei in due parti la risposta. Nella prima parte vorrei
informare la Consigliera interpellante su cosa abbiamo fatto.
Sulle premesse condivido tutto quanto è stato detto, superata la
prima fase di emergenza il servizio doveva piano piano andare a
regime, quindi oggi dovrebbe essere, al di là dei problemi legati
forse al maggior tempo per raggiungere le stesse percorrenze, però
dal punto di vista della puntualità dell'informazione il servizio
dovrebbe funzionare in maniera corretta.
La Consigliera può immaginare che delle lamentele, dei problemi,
come Assessore e come Assessorato ne sono a conoscenza, quindi
condivido tutto.
Quanto a quello che abbiamo fatto il 31 ottobre 2000 abbiamo
scritto questa lettera:
"Spettabile Trenitalia in relazione a
quanto in oggetto si evidenzia che, malgrado lo scrivente
Assessorato abbia provveduto, nell'ambito delle proprie competenze
di coordinamento della politica del trasporto, a fornire i
necessari indirizzi, indicazioni e chiarimenti circa le esigenze di
mobilità della popolazione valdostana e abbia ripetutamente
richiesto una chiara e precisa comunicazione alla clientela da
parte di Trenitalia, continuano a pervenire segnalazioni di
cittadini che lamentano gravi carenze nella comunicazione di orari
e percorsi nonché la mancata effettuazione di corse previste in
orario o ancora l'effettuazione con un numero di autobus non
sufficienti al trasporto di tutti i viaggiatori.
Al fine di evitare ulteriori disservizi alla popolazione
valdostana, già duramente toccata dai noti eventi alluvionali, si
chiede nuovamente che Trenitalia S.p.A. provveda nel più breve
tempo possibile ad erogare un servizio che sia realmente
sostitutivo del precedente servizio ferroviario per orari,
frequenze e passeggeri trasportati.
Si chiede inoltre di garantire il rispetto di quanto comunicato
alla clientela curando con la massima attenzione l'informazione ad
essa rivolta".
Il 2 novembre scrivevamo:
"Come già evidenziato con nota il
31 ottobre, i clienti del servizio in oggetto continuano a
rivolgersi agli uffici dello scrivente Assessorato per lamentare
gravi disservizi nello svolgimento dello stesso. Considerato che la
realtà produttiva della Valle d'Aosta è pressoché tornata alla
normalità in tutti i settori, si chiede di conoscere quali sono le
motivazioni che determinano ancora oggi il perdurare di una
situazione di così grande incertezza nell'organizzazione di tale
servizio sostitutivo.
Si ribadisce inoltre per l'ennesima volta la necessità di
arrivare alla definizione di un servizio che possa essere realmente
sostitutivo del precedente servizio ferroviario entro e non oltre
la settimana corrente. Si ritiene infine indispensabile, vista la
costante richiesta di informazioni, un potenziamento delle
strutture di assistenza alla clientela presenti presso le stazioni
ferroviarie".
Il 9 novembre abbiamo mandato un'ulteriore lettera, sempre
relativa alla problematica degli orari, indirizzata a Trenitalia e
a Ferrovie dello Stato, Divisione infrastrutture, relativamente a
una serie di interventi già di ripristino. Non sto a leggerla
perché ricalca a grandi linee la risoluzione del Consiglio
regionale. Il 14 novembre, a seguito di alcuni aspetti contenuti
nella risoluzione, abbiamo mandato una lettera dove si dice:
"Si
rileva con profondo disappunto come, malgrado sia trascorso un mese
dai noti eventi alluvionali e la linea ferroviaria
Aosta/Pré-Saint-Didier non abbia riportato danni tali da
pregiudicare il regolare svolgimento dei servizi, Trenitalia S.p.A
non abbia ancora provveduto a ripristinare il programma di
esercizio in vigore sulla linea prima del 15 ottobre. Ritenendo che
la società in indirizzo abbia disposto di tempo sufficiente a
risolvere le eventuali problematiche connesse al trasporto delle
motrici in Valle, non si reputa accettabile che tale situazione
perduri oltremodo creando continui e profondi disagi ai
viaggiatori. Si chiede pertanto che a decorrere da lunedì 20
novembre vengano riattivati tutti i servizi della linea in
oggetto"
.
Questo è quanto abbiamo fatto concretamente, oltre a tutti gli
incontri, i rapporti di tipo telefonico e l'applicazione di penali
tenuto conto della prima fase che necessitava di aggiustamenti e di
affinamenti. A questo punto il servizio sostitutivo deve essere dal
punto di vista del numero di corse, del numero di autobus
sufficienti a trasportare i passeggeri, della puntualità e
dell'informazione, deve essere preciso e puntuale. Non si potranno
evitare alcuni disagi di maggior tempo di percorrenza per
raggiungere località che prima venivano raggiunte con il treno.
Se la Consigliera lo riterrà opportuno, le ho predisposto una
copia delle lettere. Cosa faremo? Continueremo a muoverci in
maniera sempre più pressante, qualora questi disservizi permangano,
sia dal punto di vista di applicazione di penali, sia dal punto di
vista di richiami ad attenersi a quelle che sono le linee
direttrici che abbiamo dato affinché venga ridotto al minimo il
disagio dell'utenza.
Presidente
La parola alla Consigliera Squarzino
Secondina.
Squarzino (PVA-cU)
Ringrazio l'Assessore per aver letto le
lettere e per avermele consegnate.
Prendo atto che anche lui è preoccupato come noi del disagio di
questi possibili 2.500 utenti, però le devo confessare che non ho
visto nella sua risposta, Assessore, né negli atti fatti dalla
maggioranza e nelle cose che sono state dette quando abbiamo
discusso la risoluzione sui trasporti in questo Consiglio,
l'impegno prioritario perché questa tratta ferroviaria sia al più
presto attivata.
Ho sentito oggi, anche con un certo stupore, che è convinto che
i danni arrecati all'attuale linea non sono così grandi da
pregiudicare il servizio, nel senso che si può in poco tempo, con
un minimo di interventi puntuali e precisi? lasciamo stare un
attimo il ponte?
(interruzione dell'Assessore Lavoyer, fuori
microfono)
? poco tempo, due o tre mesi, Assessore, non un anno, comunque,
Assessore, io l'ho ascoltata, non ho neanche sorriso alle sue
parole e lei non mi lascia parlare, quindi la prego di ascoltarmi.
Se non è d'accordo, farà come i suoi colleghi, per motivi personali
chiederà ancora di rispondere, ma ora la prego di ascoltarmi.
Lei ha ammesso che i danni all'attuale linea ferroviaria non
sono così gravi da pregiudicare il servizio. Questo significa che
bastano pochi mesi, pochi lavori fatti a Nus, a Chambave alla
galleria di Arly, a Montjovet, alla massicciata di Donnas, bastano
questi pochi interventi, che possono essere fatti in due o tre mesi
al massimo, perché la tratta riguardante tutta la Valle d'Aosta
possa funzionare.
Allora, se questo avvenisse, Assessore, lei con tre mesi al
massimo garantisce già il servizio minimo ai pendolari, almeno da
Pont-Saint-Martin fino ad Aosta, alta Valle e viceversa. Questo è
l'obiettivo prioritario da raggiungere.
Lei parla dei ponti; lei sa benissimo che il ponte di
Saint-Marcel, dopo essere stato distrutto dalla passata alluvione,
è stato ricostruito in dieci, quindici giorni; il Genio ferrovieri
ha dei corpi specializzati, l'On. Violante stesso ha detto che
abbiamo un Genio ferrovieri in grado di intervenire, credo che se
la Regione fa un'azione ferma, decisa, rispetto a questa
situazione, ottiene i risultati.
Ripeto, i due ponti possono essere provvisoriamente sistemati
dal Genio ferrovieri e noi riusciremmo al massimo, aggiungendo
ancora altri due mesi per i ponti, in sei mesi a ripristinare la
linea Torino-Aosta.
Ma questa è una cosa che lei qui dice, per agrément nei miei
confronti, e di questo la ringrazio anche, ma nelle linee politiche
che la Giunta e la maggioranza stanno portando avanti, questa
scelta non c'è perché si continua a dire - e la risoluzione è stata
chiara in proposito - che, mentre si interviene a ripristinare
l'attuale tratta ferroviaria Torino-Aosta, tanto vale fare quegli
aggiustamenti che consentono il raddoppio di alcuni tratti - sto
leggendo dalla risoluzione che la maggioranza aveva presentato e
che poi è stata modificata -:
"? realizzare tutta una serie di
interventi che consentano un significativo miglioramento del
servizio offerto: raddoppio del binario?, rettifica del tracciato?,
adeguamento dell'armamento? per consentire l'eventuale transito del
pendolino sulla linea, elettrificazione?"
.
Non solo, si è anche detto che, mentre si interviene su questa
linea, bisogna tendere a rendere gli interventi operati sulla linea
ferroviaria
"compatibili in un prossimo futuro nel più ampio
progetto della trasversale ferroviaria alpina
Aosta-Santhià-Martigny".
Voi non potete portare avanti contemporaneamente le due cose e
confondere le due tipologie di progetti, confondere quello che è
l'intervento di oggi, immediato, che lei stesso ha affermato prima
che si può attuare in poco tempo, con l'altro a lungo termine,
dicendo che non ha senso intervenire su questa tratta obsoleta, che
si può approfittare per fare la ferrovia bella e veloce come noi
l'abbiamo sempre sognata. Come se nel momento in cui sono cadute le
frane, ed è stata allagata la strada statale a Bard, si dicesse:
"Visto che questa è una zona in cui la Dora continuerà ad
esondare e le frane a cadere, sospendiamo tutto, non facciamo i
lavori di ripristino, ma facciamo direttamente il progetto bello
della galleria che impedisce un domani altri eventi come
questo".
Quindi la prego, Assessore, di riprendere con più forza questa
tipologia di interventi e di accertarsi, rispetto al contratto di
servizio per il quale la Regione si è impegnata a dare 2,5 miliardi
per sei mesi (e anche se facessimo pagare le penali alla ferrovia,
dovremmo comunque sborsare una cifra non indifferente), che siano
rispettate la puntualità, la qualità del servizio che nel contratto
era stato chiesto di garantire.
