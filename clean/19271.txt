Classificazione
AMBIENTE
Inquinamento
ASSISTENZA SANITARIA E OSPEDALIERA
Igiene e sanità pubblica
UNIONE EUROPEA E RAPPORTI INTERNAZIONALI


Resoconto integrale del dibattito dell'aula
Oggetto del Consiglio n. 2453 del 6 febbraio 2002 - Resoconto
OGGETTO N. 2453/XI Impegno alla Giunta regionale per la
stipula di convenzioni con le regioni transfrontaliere in merito
allo scambio di informazioni su episodi di pericolo per la salute
pubblica. (Approvazione di mozione)
Mozione Il Consiglio regionale:
Preso atto che, in occasione dell’inquinamento
ambientale conseguente alle emissioni di diossina
dall’inceneritore di Gilly-su-Isère, che ha
interessato la vicina Savoia, nessuna informazione è stata
trasmessa dalle competenti autorità francesi agli enti responsabili
della salute dei cittadini, che operano nelle regioni
confinanti;
Atteso che tale comportamento non ha consentito ai responsabili
della sanità di assumere, in modo adeguato e tempestivo, eventuali
provvedimenti precauzionali e nemmeno di interloquire, con
cognizione di causa, con la popolazione interessata;
Considerato che in tale occasione si è evidenziato come non
esistano canali ufficiali di comunicazione tra responsabili di
stati e regioni confinanti e che tale carenza può essere foriera di
gravi conseguenze per la salute della popolazione;
Condividendo la richiesta avanzata dalla Giunta del Piemonte ai
Ministri dell’Ambiente e della Salute circa la
necessità che venga istituito un protocollo ufficiale di tempestiva
comunicazione tra Amministrazioni, in occasioni di episodi di
possibile impatto ambientale transfrontaliero;
Ricordando come la Regione Valle d’Aosta sia
rappresentata in diversi organismi transfrontalieri;
Chiede
al Presidente della Giunta e agli Assessori regionali al
territorio e Ambiente e alla Salute di assumere
un’iniziativa analoga a quella assunta dalla Regione
Piemonte nei confronti del Governo nazionale;
Impegna
La Giunta regionale ad attivarsi affinché tra Regioni
transfrontaliere si stipulino convenzioni finalizzate ad un
tempestivo ed adeguato scambio di informazioni su eventuali episodi
che possono costituire un pericolo per la salute pubblica.
F.to: Squarzino Secondina - Curtaz - Beneforti
Presidente
La parola alla Consigliera Squarzino
Secondina.
Squarzino (PVA-cU)
Con questa iniziativa torniamo su un
argomento già affrontato nel passato Consiglio, ma con un'ottica
diversa. Nello scorso Consiglio avevamo chiesto
all’Assessore di esaminare la questione del pericolo
diossina, avevamo cioè posto delle domande
all’Assessore rispetto alla possibile presenza in
Valle di tracce di diossina, una sostanza che dagli anni
’70 si sprigiona dall’inceneritore di
Gilly-sur-Isère, vicino a Montpellier, in Savoia. In quella
occasione l’Assessore aveva informato il Consiglio
che - ripeto le sue testuali parole -:
"nessuna informazione era
stata trasmessa dalle competenti autorità francesi ai responsabili
della salute dei cittadini sia in Valle d’Aosta sia
in Piemonte"
.
Prendiamo atto quindi che a pochi chilometri da noi esiste il
pericolo diossina e che da pochi mesi questo problema è diventato
di dominio pubblico; ricordiamo che il 24 ottobre 2001 questo
inceneritore è stato chiuso finalmente, ma per anni questo
inceneritore ha rilasciato in atmosfera diossina.
Le autorità regionali di fronte a questo potenziale pericolo non
hanno potuto fare niente in quanto non avevano le informazioni
necessarie per attivare monitoraggi, per verificare il livello di
inquinamento del terreno e degli alimenti. Adesso lo sanno, possono
e devono attivarsi, ma su questo caso semmai torneremo in altra
sede. Oggi con questa iniziativa vogliamo attirare
l’attenzione sulla mancanza di canali di
informazione fra paesi e territori fra loro confinanti, quindi fra
l’Italia e la Francia, fra la Valle
d’Aosta, la Svizzera e la Savoia rispetto a fenomeni
che non si fermano alle frontiere perché
l’inquinamento atmosferico non conosce confini. Non
basta dire:
"questo è il nostro territorio, siamo protetti"
:
di fronte alla diossina come di fronte alla nube di Chernobyl non
ci sono frontiere che tengono.
La Regione Piemonte, come ci aveva informato nel passato
Consiglio lo stesso Assessore, si è attivata in questo senso e ha
avanzato in data 2 gennaio una richiesta esplicita ai Ministri
dell’ambiente e della salute facendo presente la
necessità che venga istituito un protocollo ufficiale di tempestiva
comunicazione fra amministrazioni confinanti in occasione di
analoghi episodi di possibile impatto inquinante transfrontaliero,
che dovessero ripresentarsi. Ricordo che in questa occasione il
Piemonte casualmente è stato informato da funzionari della vicina
Savoia, che erano in comunicazione con funzionari della Regione
Piemonte, e indirettamente siamo stati informati anche noi.
Ora, rispetto all’iniziativa assunta dalla
Regione Piemonte, l’Assessore aveva detto che la
condivideva e noi ci chiediamo: perché non attiviamo anche noi come
regione un'iniziativa analoga? Non solo, teniamo conto che siamo
presenti in diversi organismi transfrontalieri per cui ci chiediamo
perché non attivare anche questi organismi in tal senso.
L’iniziativa che presentiamo ha proprio questa
duplice finalità: da una parte assumere anche noi un'iniziativa
analoga a quella assunta dalla Regione Piemonte nei confronti del
Governo nazionale; dall’altra chiedere alla Giunta
di attivarsi perché fra regioni transfrontaliere si stipulino
convenzioni finalizzate ad un tempestivo ed adeguato scambio di
informazioni su eventuali episodi che possono costituire un
pericolo per la salute pubblica. Non siamo noi a dire quali siano
le modalità concrete con cui queste due azioni vanno esercitate,
siamo però fiduciosi che la Giunta, se assume
l’impegno - che il Consiglio le affida - di
attivarsi in questo senso, troverà le forme migliori per poterlo
rispettare.
Presidente
È aperto il dibattito generale.
La parola all’Assessore alla sanità, salute e
politiche sociali, Vicquéry.
Vicquéry (UV)
Condividiamo l'impostazione di questa
mozione così come è già stato detto nell’ultimo
Consiglio regionale perché è paradossale che non si venga a
conoscenza di rischi ambientali di qualunque genere. In Francia ci
sono le préfectures che sono un po' diverse dalle prefetture
nostre, non so se avete avuto occasione di seguire delle
trasmissioni su Antenne 2, il Sindaco di Gilly-sur-Isère si
lamentava di non sapere nulla, neppure la percentuale di
inquinamento ambientale.
La situazione quindi è tragica ed è proprio per questo motivo,
per evitare che ci siano delle sorprese anche nel futuro, che
chiediamo due minuti di sospensione, per emendare, ma di poco, la
mozione perché abbiamo fatto anche noi una lettera al Ministero
dell’ambiente e al Ministero della salute,
condividendo quella della Regione Piemonte, anche se con qualche
giorno di ritardo, per cui chiederemmo di citarla nelle premesse;
così come vorremmo solo citare nelle premesse
l’accordo che abbiamo sottoscritto, come Giunta
regionale, Assessorato dell’ambiente,
specificatamente con le regioni confinanti
nell’ambito della predisposizione di progetti
Interreg, questo accordo è stato siglato il 31 dicembre e prevede
la possibilità da parte delle Regioni Valle d’Aosta,
Savoie, Haute-Savoie e Canton Valais di predisporre questi
progetti. È un primo atto ufficiale di collaborazione possibile fra
le regioni con l'istituzione di un comité de pilotage.
Chiederemmo di togliere la parte relativa al penultimo paragrafo
perché questo lo abbiamo fatto e di mantenere gli impegni che sono
previsti.
Presidente
Se non ci sono obiezioni, considero sospeso il
Consiglio per due minuti.
Si dà atto che, la seduta è sospesa dalle ore 20,02 alle ore
20,09 e che riassume la presidenza il Presidente Louvin.
Président
La parole à la Conseillère Squarzino
Secondina.
Squarzino (PVA-cU)
Il nostro gruppo accetta gli
emendamenti che l’Assessore ha proposto e che ha
consegnato al tavolo della Presidenza, emendamenti che
l’Assessore ha precedentemente illustrato. Le
modifiche apportate sono il richiamare nelle premesse il fatto che
non solo la Giunta del Piemonte, ma anche la Giunta della Valle
d’Aosta ha già presentato una richiesta al Ministro.
È vero, non abbiamo scritto nella mozione le date di presentazione
delle due richieste perché avremmo dovuto dire che, mentre la
richiesta della Regione Piemonte risale al 2 gennaio 2002, la
richiesta della Regione Valle d’Aosta risale al 5
febbraio 2002, quindi non sottilizziamo su questo particolare, il
dato importante è che dalle due Giunte sia partita la stessa
tipologia di richiesta e questa è la prima cosa positiva.
Seconda cosa positiva è che è stata già attivata una
convenzione, quella che lei ha richiamato, stipulata il 31 dicembre
2001 fra la Regione Valle d’Aosta, il Canton Valais,
i Dipartimenti della Savoia e Alta Savoia che riguarda i rischi
naturali e la Protezione civile, probabilmente
all’interno di questa convenzione il tema
dell’inquinamento, del rispetto della salute
dell’uomo, degli animali e della natura è
inserito.
Volentieri prendiamo atto di questa convenzione e riteniamo che
sia importante mantenere l’impegno, come
l’Assessore ha assicurato, nel senso che il problema
non è tanto quello di chiedere che si stipulino convenzioni
specifiche ad hoc, ma che, all’interno di tutta
l’attività e dei rapporti interregionali che la
Regione attua, sia inserita anche un’attenzione per
lo scambio di informazioni su questa o altra tipologia di eventi.
Quindi accettiamo di buon grado le modifiche
dell’Assessore e annunciamo il nostro voto positivo
alla mozione così modificata.
Président
Je soumets au vote la motion dans le texte ainsi
amendé:
Mozione Il Consiglio regionale
Preso atto che, in occasione dell’inquinamento
ambientale conseguente alle emissioni di diossina
dall’inceneritore di Gilly-su-Isère, che ha
interessato la vicina Savoia, nessuna informazione è stata
trasmessa dalle competenti autorità francesi agli enti responsabili
della salute dei cittadini, che operano nelle regioni
confinanti;
Atteso che tale comportamento non ha consentito ai responsabili
della sanità di assumere, in modo adeguato e tempestivo, eventuali
provvedimenti precauzionali e nemmeno di interloquire, con
cognizione di causa, con la popolazione interessata;
Considerato che in tale occasione si è evidenziato come non
esistano canali ufficiali di comunicazione tra responsabili di
stati e regioni confinanti e che tale carenza può essere foriera di
gravi conseguenze per la salute della popolazione;
Condividendo le richieste avanzate dalle Giunte del Piemonte e
della Valle d'Aosta ai Ministri dell’Ambiente e
della Salute circa la necessità che venga istituito un protocollo
ufficiale di tempestiva comunicazione tra Amministrazioni, in
occasioni di episodi di possibile impatto ambientale
transfrontaliero;
Vista la convenzione di cooperazione in materia di rischi
naturali e protezione civile tra la Regione autonoma Valle d'Aosta,
il Canton Vallese e i Dipartimenti della Savoia e l'Alta Savoia
stipulata in data 31 dicembre 2001;
Ricordando come la Regione Valle d’Aosta sia
rappresentata in diversi organismi transfrontalieri;
Impegna
La Giunta regionale ad attivarsi affinché tra Regioni
transfrontaliere si stipulino convenzioni finalizzate ad un
tempestivo ed adeguato scambio di informazioni su eventuali episodi
che possono costituire un pericolo per la salute pubblica.
Conseillers présents et votants: 28
Pour: 28
Le Conseil approuve à l’unanimité.
