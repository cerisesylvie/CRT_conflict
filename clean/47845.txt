Classificazione
AMBIENTE
Flora e fauna
TRASPORTI E VIABILITÀ
Strade di interesse regionale



Oggetto del Consiglio n. 4007 del 3 ottobre 2024 - Resoconto
OGGETTO N. 4007/XVI - Interpellanza: "Approfondimenti in
merito alle segnalazioni della presenza di carcasse di animali su
alcuni sentieri regionali".
Marguerettaz (Presidente) -
Punto n. 38 all'ordine del
giorno, il punto 37 lo avevamo già svolto.
Per la
presentazione, la parola al collega Brunod.
Brunod (RV) -
Attraverso quest'iniziativa vogliamo
evidenziare che durante quest'estate abbiamo ricevuto delle
segnalazioni da parte di frequentatori della rete sentieristica
regionale che, nello specifico, percorrendo un tratto delle Alte
Vie, hanno ritrovato lungo il loro itinerario, nei pressi del
sentiero, delle carcasse di animali o, meglio ancora, corpi di
animali integri, di equini in alcuni casi e di bovini morti in
altri casi.
Ricordiamo che l'Alta Via n. 1 e n. 2 sono degli importanti
itinerari di interesse turistico sia per quanto riguarda la
valorizzazione che la promozione delle bellezze ed eccellenze
presenti sul nostro territorio, sia per quanto riguarda gli aspetti
legati alla montagna, all'ambiente, all'agricoltura in quanto sono
aspetti strategici e fondamentali per promuovere, come abbiamo
detto, a livello turistico le nostre meravigliose bellezze della
Valle d'Aosta. Inoltre evidenziamo che l'Assessorato competente in
materia di sviluppo e promozione turistica regionale investe
diverse risorse finanziarie nella promozione della nostra offerta
turistica
outdoor
anche attraverso campagne pubblicitarie,
spot
televisivi e promozione sui vari canali
social
network
, con l'obiettivo di cercare di attrarre sempre più
persone e visitatori nella nostra regione.
Rimarchiamo anche quanto previsto dalla legge regionale 8 luglio
2002 n. 12: "Nuove norme sull'ordinamento e sul funzionamento del
Corpo forestale della Valle d'Aosta e sulla disciplina del relativo
personale", in modo particolare i contenuti individuati
nell'articolo 2 della legge sopracitata. Sicuramente l'Assessore
competente conosce molto bene i contenuti di quest'articolo, ma,
vista la delicatezza e l'importanza di questo tema, è anche giusto
ripassare alcuni punti di quest'articolo. Al comma 2 si dice che il
Corpo forestale opera nell'ambito del territorio regionale con
compiti di polizia ambientale e forestale per lo svolgimento delle
funzioni attinenti alla prevenzione, alla sorveglianza, alla tutela
e alla gestione del territorio, agro-silvo-pastorale forestale e
montano del suolo, delle acque, dell'ambiente e delle risorse
naturali in genere, nonché di ogni altro compito diretto alla
valorizzazione, alla sensibilizzazione e alla divulgazione delle
attività inerenti il corretto utilizzo del territorio e la
salvaguardia ambientale. In particolare spettano al Corpo forestale
la sorveglianza, la tutela, il concorso nella gestione del
patrimonio forestale, la sorveglianza e la prevenzione
dell'inquinamento delle acque del suolo, la polizia forestale
ambientale, l'attività di polizia giudiziaria, il concorso nel
monitoraggio della rete escursionistica. Ecco che quindi, dopo
queste premesse, si interpella l'Assessore competente per sapere se
sia a conoscenza di tali episodi o anche di altre eventuali
situazioni simili accadute negli ultimi anni lungo il percorso
delle Alte Vie della nostra Regione, se vi sia l'intenzione di
effettuare degli approfondimenti in merito agli episodi
verificatisi, anche tramite segnalazioni e collaborazioni con i
Comuni e le stazioni forestali presenti, come si intende procedere
quando si verificano tali situazioni sul territorio regionale.
Presidente -
Per la risposta, la parola all'assessore
Carrel.
Carrel (PA) -
Grazie collega Brunod. In merito ai quesiti
dell'interpellanza, il Comandante del Corpo forestale della Valle
d'Aosta mi riferisce quanto segue: "Pur non esistendo una
statistica che entra così nel dettaglio, si ritiene che si tratta
di pochi casi, soprattutto concentrati nei mesi di luglio e agosto.
Probabilmente è per questo motivo che non si è mai sentita
l'esigenza di monitorare la questione con maggiore attenzione ed
elaborare statistiche puntuali". Il mio impegno, ovviamente dal
punto di vista politico, sarà quello di chiedere espressamente al
Comandante della forestale di relazionarmi periodicamente circa
l'incidenza della problematica che lei ha sollevato, una
problematica che la ringrazio di aver portato in Consiglio
regionale in quanto mi ha permesso, anche cercando informazioni, di
trovare altre situazioni simili, che non riguardano esclusivamente
i sentieri e quindi di fatto il tema netto dell'interpellanza che
lei oggi porta, sul quale sto facendo degli approfondimenti e mi
sto facendo relazionare in merito.
Presidente -
Per la replica, la parola al collega
Brunod.
Brunod (RV) -
Ringraziamo l'Assessore che, anche se
attraverso una rapida risposta, ha manifestato l'interesse nei
confronti di questo tema, l'impegno per cercare di approfondire, ma
soprattutto dedicare attenzione attraverso le strutture e i suoi
organi competenti affinché anche questi casi... che, per fortuna,
non sono così numerosi, ma sono comunque sempre aspetti da tenere
sotto attenzione. Molte volte e soprattutto in questi periodi diamo
molta attenzione agli attacchi del lupo, attacchi di altro genere,
però ci sono anche situazioni, come abbiamo citato attraverso
quest'iniziativa, dove non sono presenti attacchi, ma probabilmente
ci sono altri fattori che portano a queste situazioni che meritano
sicuramente grande attenzione da parte della Forestale, dei Comuni
interessati e da parte di tutte le strutture e gli organi
competenti per far sì che nella nostra regione queste situazioni
vengano sempre meno. Quest'obiettivo si raggiunge solamente con
grande impegno, grande attenzione e grande monitoraggio, quindi
grazie.
