Classificazione
AGRICOLTURA



Oggetto del Consiglio n. 512 del 7 aprile 2004 - Resoconto
OGGETTO N. 512/XII - Eventuale sperimentazione in Valle d'Aosta
del progetto "Fattorie didattiche" già adottato in altre Regioni.
(Interrogazione)
Interrogazione
Venuti a conoscenza dell'esistenza presso altre regioni
italiane di "Fattorie didattiche" intese come aziende agricole che
promuovono percorsi di educazione ambientale e di conoscenza
dell'ambiente agricolo, accogliendo studenti e turisti, spiegando
loro i procedimenti produttivi, mettendo in evidenza il legame
esistente tra il mondo della produzione agricola e quello
dell'alimentazione, avvicinando le persone alla natura e ai suoi
prodotti e facendo conoscere e riscoprire le tradizioni tipiche
delle varie zone;
Tenuto conto dell'importanza, sia dal punto di vista agricolo
e didattico, sia da quello turistico-promozionale, che la
realizzazione di una o più "fattorie didattiche" potrebbe avere per
la nostra regione;
Tenuto conto altresì che, in un'epoca sempre più
standardizzata come quella attuale, si rafforza da più parti, di
giorno in giorno, l'esigenza di riscoprire la natura, con i suoi
prodotti e i relativi processi di trasformazione;
i sottoscritti Consiglieri regionali
Interrogano
l'Assessore competente per sapere:
1) se è a conoscenza dell'esistenza di tali "Fattorie
didattiche";
2) se ritiene opportuno valutare la possibilità di
sperimentare anche nella nostra regione queste "fattorie
didattiche", indicando in caso di risposta positiva le modalità con
cui procedere.
F.to: Lanièce - Comé - Stacchetti
Président - La parole à l'Assesseur à l'agriculture, aux
ressources naturelles et à la protection civile, Vicquéry.
Vicquéry (UV) - Vi sono delle fasi nella vita in cui si usa
ripetere "slogan" abusati. In questa fase su più testi, riviste,
giornali si legge di fattorie didattiche, di iniziative di questo
genere e devo dire che l'importante è non cercare di scimmiottare
altre iniziative, ma cercare di calare le nostre iniziative sulla
nostra realtà. Sotto questo punto di vista, penso si possa dire che
in Valle d'Aosta tutti hanno visto una mucca al pascolo, un
impianto di irrigazione o un agricoltore arrampicato su un melo. La
nostra è una realtà prettamente rurale, per questo motivo, nel
momento in cui parliamo di fattorie didattiche, a mio avviso,
dobbiamo assolutamente cercare di calare iniziative di questo
genere - che hanno un significato importante in realtà
metropolitane - nella nostra realtà. Da questo punto di vista,
l'Assessorato si è già mosso con iniziative che storicamente
vengono portate avanti dall'Institut agricole, che, come sappiamo,
annualmente accoglie una media di 35 scolaresche provenienti non
solo da Aosta, ma da tutta la Valle.
Ultimamente ricorderei anche l'iniziativa - patrocinata
dall'Assessorato regionale dell'agricoltura ed espletata dall'AREV
- che viene definita "l'Alpage ouvert", anch'essa con finalità
didattica e di avvicinamento del "sistema turismo" al "sistema
agricoltura". Al di là di queste iniziative, l'Assessorato ne ha
due in corso; una è la revisione della legge sull'agriturismo, che
è ormai pronta: si tratta di un impegno che ci siamo presi per
l'anno in corso. Nella legge sull'agriturismo andiamo a definire
anche la tipologia delle fattorie didattiche, rinviando poi a
deliberazioni di Giunta successive la definizione esatta delle
caratteristiche e dei criteri. Quali sarebbero queste
caratteristiche e questi criteri? Ebbene, una prima risposta vi è
già con la seconda iniziativa regionale in corso, riguardante
l'Interreg III, definita "Neprovalter": si tratta di un'iniziativa
molto interessante all'interno della quale il sub progetto III
vuole istituire una rete transnazionale delle fattorie alpine.
All'interno del progetto si dice che la fattoria alpina vuole
essere un mezzo di recupero dell'area montana e collinare
alternativo allo sviluppo delle attività più propriamente rurali;
più precisamente lo scopo è quello di individuare delle forme
sostenibili di integrazione al reddito agricolo, che favoriscano
nel contempo la conservazione ambientale, la diffusione della
cultura rurale, il coinvolgimento attivo di fasce socialmente
svantaggiate, la creazione di nuove opportunità professionali,
quali animatori ambientali, conduttori di reti. La proposta è
quella di sostenere la creazione di aziende che devono aprirsi alle
richieste di un pubblico con esigenze diverse e più specifiche
rispetto a quelle del turista, che è rappresentato da studenti,
gruppi di interesse, persone anziane e disabili. Quello su cui si
basa tale proposta è, da un lato, l'importanza di preservare la
memoria storica di questi luoghi, attraverso l'individuazione di
percorsi educativi rivolti prevalentemente alle scolaresche e tesi
alla facilitazione dei processi di apprendimento strutturali
secondo un approccio diretto multidisciplinare; dall'altro, la
possibilità di usufruire della salubrità e della tranquillità dei
luoghi.
La fattoria alpina diviene più specificatamente fattoria
didattica qualora sia in grado di ospitare scolaresche e offrire
loro adeguati percorsi didattici; in essa gli studenti e i gruppi
di interesse possono conoscere i metodi produttivi del luogo e al
contempo avvicinarsi alle tradizioni e alle attività del mondo
rurale. La fattoria alpina rivolta alle persone anziane e disabili
deve offrire la possibilità di soggiorno in questi luoghi
particolarmente distensivi e al contempo adatti per escursioni,
passeggiate. Con questo sotto progetto si vuole creare una rete
transnazionale di fattorie alpine, in modo da offrire la
possibilità di scelta da parte dell'utente fra diverse strutture
localizzate nell'area alpina. Il sotto progetto si realizzerà
attraverso diverse attività riconducibili a due pacchetti: il
pacchetto uno, che riguarda la creazione di una rete di fattorie
didattiche, e il pacchetto due: la creazione di una rete di
fattorie sociali, strutture per disabili e noi stiamo pensando in
questo momento alla "Fondazione Ollignan" - su cui si sta lavorando
-, alla Cooperativa Mont Fallère che accoglie persone disabili.
Sono due "volets" differenti che vanno avanti parallelamente.
Per quanto riguarda gli aspetti più di dettaglio del progetto,
nel 2004 si attuerà una fase di approfondimento di queste
tematiche. Nel 2003 si è fatta una verifica della situazione
attuale in Valle d'Aosta, a seguito della quale si è individuata
come struttura idonea per questa funzione il centro agricolo
dimostrativo di Saint-Marcel, che rientra nei criteri predisposti
nell'ambito dell'Interreg di cui sto parlando. Nei prossimi mesi è
previsto un incarico ad un borsista per la coprogettazione del
percorso didattico, all'interno del quale si vorrebbe costituire
una piccola Valle d'Aosta con varietà botaniche locali,
l'etichettatura delle varietà e l'indicazione delle vallate di
appartenenza; fare una raccolta documentale inerente alle fattorie
didattiche non valdostane, ma nell'ambito delle vallate alpine;
creare piccoli orti biologici; organizzare visite alle aree ed
attività strutturate nel centro per bambini delle scuole elementari
e materne; prendere contatti con le istituzioni scolastiche per
programmare eventuali sinergie e la messa in rete delle strutture
del "network Neprovalter", in modo che su un sito vi sarà la
possibilità di avere collegamenti con tutte le fattorie didattiche
dell'arco alpino. Queste sono le iniziative in corso.
Nell'anno, secondo la pianificazione dell'Interreg, si
"dovrebbe" poter organizzare una giornata di porte aperte per la
popolazione al centro di Saint-Marcel: uso il condizionale perché
come in tutti i programmi interregionali devono esserci tutti i
partner che lavorano in sinergia e con la stessa tempistica; questo
quindi lo si farà se vi saranno le risposte che ognuno dei partner
deve dare. A fine anno si vorrebbe partire con una serie di
incontri pubblici con le istituzioni scolastiche, l'acquisto di
pannelli e la segnaletica per il percorso didattico, l'acquisto di
una serra sperimentale per la realizzazione di attività didattiche,
l'acquisto di materiale da vivaio, la pubblicizzazione del
progetto, la realizzazione di brochures. Questa è la pianificazione
dell'Interreg III di cui sto parlando.
Riteniamo, al di là di questa iniziativa, che si concretizzerà
nel centro di Saint-Marcel - centro già ben attrezzato e che sarà
di fatto la nostra fattoria didattica in Valle d'Aosta -, che il
ragionamento debba essere esteso in senso trasversale a tutti gli
agriturismi, a tutto il settore del turismo rurale sul quale
andiamo a legiferare, per fare una "mise à jour" della normativa
già esistente. Sotto questo punto di vista, vi sono buone risposte
dal settore dell'agriturismo in senso stretto, che ha recepito
questi messaggi di dare un valore aggiunto rispetto ad un albergo o
ad un ristorante qualunque: devono contraddistinguersi, devono dare
un qualcosa in più rispetto agli altri, devono fare in modo che
l'agricoltore, con il lavoro di tutti i giorni, diventi lui stesso
un educatore. Ho delle risposte positive anche dall'agricoltore non
agriturista sotto questo punto di vista, perché le domande di
partecipazione ai bandi "Leader Plus", che riguardano il turismo
rurale, hanno delle risposte molto positive. Per cui il sistema
agricolo si sta aprendo, perché, nel momento in cui parliamo di
multidisciplinarietà di produzione di reddito differenziato, gli
stessi agricoltori si rendono conto che tutto si può fare, ma deve
essere fatto con una logica di apertura rispetto al sistema
turistico globale. Sotto questo punto di vista, il tema "fattoria
didattica" è un tema importante che deve essere visto nella sua
complessità all'interno del "sistema globale agricoltura".
Président - La parole au Conseiller Lanièce.
Lanièce (SA) - Mi sembra che dall'intervento dell'Assessore
emerga una valutazione positiva sulla tipologia della fattoria
didattica, e quindi l'apertura di una fattoria didattica valdostana
non può che farci piacere, visto che avevamo sollevato apposta
questa iniziativa proprio perché eravamo venuti a conoscenza
dell'esistenza sul territorio italiano di diverse fattorie
didattiche, che sono un elemento importante, perché possono
servire, da una parte, come integrazione del reddito degli
agricoltori, in un periodo dove soprattutto l'agricoltura di
montagna soffre una crisi per la forte concorrenza delle aziende di
pianura, ma possono essere anche un'interessante offerta turistica
per un turismo non invasivo della montagna. Anche noi molte volte
parliamo del binomio agricoltura-turismo in Valle d'Aosta, turismo
che senza l'agricoltura avrebbe delle grosse difficoltà.
È giusto quindi che il settore turistico reinvesta in
agricoltura, e ciò può essere fatto ad esempio con la realizzazione
di una fattoria didattica. Il fatto stesso che, nella nuova
revisione della legge sull'agriturismo, venga inserita la
possibilità di istituire la tipologia della fattoria didattica è un
aspetto positivo, perché il collegamento della fattoria didattica
con l'agriturismo è un collegamento naturale, nel senso che, se
l'agriturismo è fatto come si deve, cioè vende ciò che produce, si
possono ospitare scolaresche e turisti per far loro vedere i vari
processi di trasformazione, in modo che le persone possano
comprendere meglio la natura, i prodotti, le trasformazioni dei
prodotti stessi. Fa pertanto piacere il fatto che vi sia da parte
dell'Amministrazione regionale la volontà di realizzare una
fattoria didattica o fattoria alpina; d'altronde l'Institut
agricole è di fatto già una sorta di fattoria didattica, lo ha
dimostrato, e ognuno in questo Consiglio non può che parlarne bene
per tutto quello che ha fatto per la nostra agricoltura. So che
recentemente lo stesso Institut agricole ha organizzato una gita in
Piemonte per visionare alcune fattorie didattiche e quindi vi è
anche da parte sua la volontà di meglio comprendere questi
meccanismi per poterli studiare, cercando di trarne gli aspetti
positivi: anche perché l'importante è portare avanti le cose
positive, dimensionandole con la nostra realtà, e ciò vale in tutti
i settori, non solo in agricoltura. Noi siamo una realtà piccola e
il dimensionamento deve essere fatto in base alla nostra realtà,
non dobbiamo mai fare il "passo più lungo della gamba" - questo è
un detto di noi montanari -, e quindi è giusto che venga mantenuto
in qualsiasi attività: da quella politica a quella economica e
produttiva.
Ben venga la volontà di predisporre in Valle d'Aosta
un'applicazione diretta delle fattorie didattiche. Ci auguriamo
quindi di poter vedere al più presto a Saint-Marcel un esempio di
questa tipologia, anche perché questo potrà portare lustro alla
nostra Regione e, attraverso l'applicazione della legge
sull'agriturismo che ne prevede l'istituzione nei diversi
agriturismi valdostani, un maggior reddito per gli agricoltori, in
un momento in cui l'agricoltura di montagna è in grosse difficoltà.
Ben vengano quindi iniziative che favoriscano un incremento del
reddito degli agricoltori, e soprattutto che coinvolgano
maggiormente il settore turistico con quello dell'agricoltura
valdostana.
