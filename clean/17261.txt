Classificazione
AMBIENTE


Resoconto integrale del dibattito dell'aula
Oggetto del Consiglio n. 620 del 12 maggio 1999 - Resoconto
SÉANCE DU 12 MAI 1999 (APRÈS-MIDI)
OGGETTO N. 620/XI Disegno di legge: "Nuova disciplina della
procedura di valutazione di impatto ambientale. Abrogazione della
legge regionale 4 marzo 1991, n. 6 (Disciplina della procedura di
valutazione dell'impatto ambientale)".
CAPO I PRINCIPI GENERALI
Articolo 1 (Finalità)
1. Con la presente legge la Regione autonoma Valle d'Aosta, ai
sensi dell'articolo 2, comma primo, lettera q), della legge
costituzionale 26 febbraio 1948, n. 4 (Statuto speciale per la
Valle d'Aosta), disciplina, in conformità alla direttiva 85/337/CEE
del Consiglio del 27 giugno 1985, come modificata dalla direttiva
97/11/CE del Consiglio del 3 marzo 1997, la procedura di
valutazione di impatto ambientale (VIA), quale strumento di tutela
preventiva dell'ambiente al fine di:
a) concorrere alla tutela ed al miglioramento della qualità
della vita, alla protezione della natura, alla conservazione delle
risorse umane e naturali;
b) garantire e promuovere l'informazione e la partecipazione dei
cittadini ai processi decisionali;
c) realizzare il coordinamento delle procedure amministrative
inerenti a piani e progetti.
Articolo 2 (Definizione e procedura)
1. Per impatto ambientale si intende l'insieme degli effetti,
diretti ed indiretti, a breve e a lungo termine, permanenti e
temporanei, singoli e cumulativi, positivi e negativi, che piani e
progetti hanno sull'ambiente, inteso come sistema complesso delle
risorse naturali ed umane e delle loro interazioni.
2. La procedura di VIA individua, descrive e giudica tali
effetti e si realizza in quattro momenti:
a) elaborazione, a cura del proponente, di uno studio
tecnico-scientifico degli effetti che il piano o il progetto
proposto produrrebbero sull'ambiente;
b) attivazione, da parte degli enti competenti,
dell'informazione e della consultazione delle amministrazioni
pubbliche, delle associazioni e dei cittadini interessati;
c) formulazione del parere da parte del Comitato tecnico per
l'ambiente di cui all'articolo 4;
d) decisione, da parte della Giunta regionale, in merito alla
compatibilità ambientale del piano o progetto.
3. L'attuazione delle disposizioni della presente legge è
affidata alla struttura regionale competente in materia di VIA che,
annualmente, predispone una relazione circa la verifica globale dei
risultati conseguiti. Tale relazione è pubblicata sul Bollettino
ufficiale della Regione.
Articolo 3 (Ambito di applicazione)
1. La procedura di VIA si applica:
a) agli strumenti di pianificazione territoriale ed urbanistica
di cui al Capo II;
b) ai progetti di interventi e di opere di cui al Capo III.
Articolo 4 (Comitato tecnico per l'ambiente)
1. Presso la struttura regionale competente in materia di VIA, è
istituito un Comitato tecnico per l'ambiente, di seguito denominato
Comitato, composto:
a) dal dirigente, con funzione di Presidente, della struttura
regionale competente in materia di VIA, o suo delegato;
b) dal dirigente della struttura regionale competente in materia
di tutela del vincolo paesaggistico ai sensi della legge 29 giugno
1939, n. 1497 (Protezione delle bellezze naturali) e della legge 8
agosto 1985, n. 431 (Conversione in legge, con modificazioni, del
decreto-legge 27 giugno 1985, n. 312, recante disposizioni urgenti
per la tutela delle zone di particolare interesse ambientale.
Integrazioni dell'articolo 82 del D.P.R. 24 luglio 1977, n. 616), o
suo delegato;
c) dal dirigente della struttura regionale competente in materia
di tutela del vincolo idrogeologico ai sensi del Regio decreto
legislativo 30 dicembre 1923, n. 3267 (Riordinamento e riforma
della legislazione in materia di boschi e di terreni montani), o
suo delegato;
d) dal dirigente della struttura regionale competente in materia
di pianificazione territoriale e urbanistica, o suo delegato;
e) dal dirigente della struttura regionale competente in materia
di assetto idrogeologico, o suo delegato;
f) dai rappresentanti di altre strutture o enti strumentali
regionali, di volta in volta identificati dalla struttura
competente in materia di VIA, direttamente interessati all'esame
dei progetti all'ordine del giorno.
2. Il Comitato esercita le seguenti competenze:
a) formula pareri in ordine agli indirizzi tecnici, scientifici
ed amministrativi per l'applicazione degli strumenti di VIA;
b) esamina la documentazione concernente la VIA e accerta la
veridicità ed attendibilità dello studio relativo;
c) valuta ogni altro aspetto rilevante ai fini della VIA;
d) formula il parere di cui all'articolo 2, comma 2, lettera
c).
Articolo 5 (Funzionamento del Comitato)
1. Il Comitato di cui all'articolo 4 è convocato dal Presidente
ogni volta che, ai sensi dell'articolo 4, comma 2, è necessario che
esprima un proprio parere.
2. Il Comitato di cui all'articolo 4 è legalmente riunito quando
è presente la maggioranza dei convocati. Gli assenti per comprovati
motivi, qualora impossibilitati ad essere sostituiti da un proprio
delegato, devono far pervenire un parere scritto entro il giorno
precedente la riunione del Comitato. Le decisioni sono adottate a
maggioranza dei presenti; in caso di parità prevale il voto del
Presidente. Le votazioni avvengono a scrutinio palese.
3. Le funzioni di segretario del Comitato, senza diritto di
voto, sono svolte da un funzionario della struttura regionale
competente in materia di VIA, che redige il verbale di ciascuna
riunione, nel quale è riportato l'esito delle votazioni.
4. Alle riunioni del Comitato possono partecipare il promotore
dell'intervento ed il progettista, al fine di illustrare e
giustificare le scelte progettuali.
5. Alle riunioni del Comitato possono inoltre intervenire, a
titolo consultivo, per l'esame di progetti particolari, esperti
esterni, ai sensi dell'articolo 11 della legge regionale 28 aprile
1998, n. 18 (Norme per il conferimento di incarichi a soggetti
esterni all'Amministrazione regionale, per la costituzione di
organi collegiali non permanenti, per l'organizzazione e la
partecipazione a manifestazioni pubbliche e per azioni promozionali
e pubblicitarie), convocati dalla struttura regionale competente in
materia di VIA.
CAPO II PROCEDURA DI VIA PER STRUMENTI DI PIANIFICAZIONE
TERRITORIALE ED URBANISTICA
Articolo 6 (Strumenti di pianificazione territoriale ed
urbanistica)
1. I seguenti strumenti di pianificazione territoriale ed
urbanistica, e le loro varianti, devono contenere come loro parte
integrante uno studio di impatto ambientale:
a) piano territoriale paesistico della Valle d'Aosta (PTP);
b) piani regolatori generali comunali ed intercomunali;
c) piani urbanistici di dettaglio;
d) piano energetico regionale;
e) piano regionale dei trasporti;
f) piano regionale delle attività estrattive;
g) piano regionale per lo smaltimento dei rifiuti;
h) piano regionale di utilizzo delle acque.
2. Le varianti sostanziali ai piani regolatori generali comunali
ed intercomunali sono sottoposte a VIA secondo le disposizioni di
cui all'articolo 15 della legge regionale 6 aprile 1998, n. 11
(Normativa urbanistica e di pianificazione territoriale della Valle
d'Aosta).
3. Le varianti non sostanziali ai piani regolatori generali
comunali ed intercomunali non sono sottoposte a VIA.
Articolo 7 (Studio di impatto ambientale sugli strumenti di
pianificazione)
1. Lo studio di impatto ambientale sugli strumenti di
pianificazione territoriale ed urbanistici contiene:
a) la descrizione dell'ambiente interessato;
b) la descrizione delle scelte previste, delle loro motivazioni
e delle modalità di attuazione, anche in rapporto a possibili
alternative;
c) la descrizione delle modificazioni qualitative e quantitative
indotte sull'ambiente dalle scelte previste;
d) la descrizione e la quantificazione delle misure previste per
ridurre, compensare od eliminare eventuali effetti negativi
sull'ambiente;
e) un rapporto di sintesi con il riassunto, in linguaggio non
tecnico, dei punti precedenti.
Articolo 8 (Adozione degli strumenti di pianificazione
territoriale ed urbanistica)
1. Prima dell'adozione dei piani di cui all'articolo 6, comma 1,
l'ente competente deve acquisire il parere del Comitato di cui
all'articolo 4. Per i piani urbanistici di dettaglio di iniziativa
di privati, spetta al privato proponente provvedere
all'acquisizione del parere del Comitato prima dell'esame da parte
dell'organo competente.
2. Per le finalità di cui al comma 1, copia della bozza di
piano, con relativo studio di impatto ambientale, è trasmessa alla
struttura regionale competente in materia di VIA, fatto salvo
quanto disposto dall'articolo 15 della l.r. 11/1998.
3. Il motivato parere sulla bozza di piano deve essere espresso,
in forma scritta, dal Comitato di cui all'articolo 4, entro
sessanta giorni dal deposito della documentazione presso la
struttura regionale competente in materia di VIA.
Articolo 9 (Informazione e consultazione sugli strumenti di
pianificazione)
1. Contestualmente alla pubblicazione prevista per i rispettivi
strumenti di pianificazione ai sensi della legislazione vigente,
gli enti competenti provvedono a rendere pubblico lo studio di
impatto ambientale.
2. Lo studio di impatto ambientale relativo ai piani urbanistici
di dettaglio di iniziativa dei privati, di cui all'articolo 49
della l.r. 11/1998, è reso pubblico mediante avviso da pubblicarsi
sul Bollettino ufficiale della Regione, da parte della struttura
regionale competente in materia di VIA, entro trenta giorni dalla
sua ricezione.
3. Tutti i cittadini possono prendere visione dello studio di
impatto ambientale presso la struttura regionale competente in
materia di VIA.
CAPO III PROCEDURA DI VIA PER PROGETTI DI INTERVENTI E DI
OPERE
Articolo 10 (Progetti di interventi e di opere)
1. Ferme restando le competenze dello Stato, sono soggetti alla
procedura di VIA, secondo le disposizioni della presente legge,
tutti i progetti e loro varianti per la realizzazione o per la
modificazione di interventi e di opere, di iniziativa pubblica o
privata, di cui agli allegati A e B, anche se previsti da strumenti
di pianificazione territoriale o urbanistica.
2. Gli importi monetari indicati negli allegati A e B sono
aggiornati, con Decreto del Presidente della Giunta regionale,
sulla base dell'indice ISTAT dei prezzi al consumo per le famiglie
di operai e impiegati. Le volumetrie dei fabbricati indicati negli
allegati si riferiscono alle volumetrie fuori terra.
3. I limiti quantitativi riportati negli allegati A e B hanno
validità per la generalità del territorio. Nelle aree protette,
parchi o riserve naturali nazionali o regionali, nonché nelle aree
tutelate ai sensi della l. 1497/1939 e nelle aree di tutela
paesaggistica, ambientale, naturalistica e archeologica individuate
dal PTP, i valori sono ridotti del venti per cento.
4. Gli allegati A e B possono essere integrati con deliberazione
della Giunta regionale.
5. I progetti di interventi e di opere non compresi negli
allegati A e B sono sottoposti alla procedura di VIA, su esplicita
richiesta rivolta dal proponente o dal Comune o dai comuni
territorialmente interessati dal progetto alla struttura regionale
competente in materia di VIA.
6. Non sono sottoposti alle procedure di VIA i lavori di
manutenzione ordinaria e straordinaria, gli interventi di
adeguamento funzionale e le varianti non sostanziali, qualunque
siano le opere e gli impianti ai quali essi si riferiscono. Non
sono altresì sottoposti alla procedura di VIA i lavori di somma
urgenza e le opere urgenti e indifferibili ai sensi della legge
regionale 31 luglio 1986, n. 37 (Interventi regionali in occasione
del verificarsi di eventi calamitosi ed eccezionali avversità
atmosferiche).
7. Nel caso in cui l'intervento, o l'opera, siano o possano
configurarsi come parte di un programma più ampio, funzionalmente
unitario, deve essere sottoposto alla procedura di VIA il programma
generale.
Articolo 11 (Studio di impatto ambientale su progetti)
1. Tutti i progetti di cui all'articolo 10 sono integrati, a
cura del proponente, da uno studio di impatto ambientale.
2. Lo studio di impatto ambientale, che ha carattere
interdisciplinare, redatto e firmato da uno o più esperti in
materia ambientale, deve contenere:
a) la descrizione delle condizioni iniziali dell'ambiente
fisico, biologico ed antropico;
b) la descrizione delle opere e degli interventi proposti, delle
modalità e dei tempi di attuazione;
c) la descrizione delle componenti dell'ambiente soggette ad
impatto ambientale nelle fasi di attuazione, di gestione e di
eventuale abbandono delle opere e degli interventi con particolare
riferimento:
1) alla popolazione;
2) alla fauna e alla flora;
3) al suolo, all'acqua e all'aria;
4) ai fattori climatici;
5) ai beni materiali, compreso il patrimonio architettonico e
archeologico;
6) al paesaggio;
7) agli aspetti socio-economici;
8) all'interazione tra questi vari fattori;
d) la descrizione dei probabili effetti rilevanti sull'ambiente
del progetto proposto, dovuti:
1) all'esistenza del progetto;
2) all'utilizzazione delle risorse naturali;
3) all'emissione di agenti inquinanti, alla creazione di
sostanze nocive o allo smaltimento dei rifiuti;
4) agli effetti derivanti da possibili incidenti;
5) all'impatto cumulativo dei vari fattori;
e) l'illustrazione della coerenza degli interventi e delle opere
proposti con le norme in materia ambientale e con gli strumenti di
pianificazione territoriale ed urbanistica;
f) l'esposizione dei motivi della scelta compiuta, anche con
eventuale riferimento alle alternative di localizzazione di
intervento, ivi compresa l'opzione zero;
g) la descrizione e la valutazione delle misure previste per
ridurre, compensare od eliminare gli effetti negativi sull'ambiente
sia durante la realizzazione, sia durante la gestione degli
interventi o delle opere;
h) l'analisi costi-benefici dell'opera;
i) un rapporto di sintesi con il riassunto, in linguaggio non
tecnico, dei punti precedenti.
3. Per ragioni di segreto di impresa il proponente può
richiedere, fornendone adeguata motivazione, che non sia reso
pubblico in tutto o in parte il progetto ed il relativo studio di
impatto ambientale limitatamente a quanto previsto al comma 2,
lettera b). In tal caso il proponente allega una specifica
illustrazione sintetica delle caratteristiche dell'intervento o
dell'opera destinata a essere resa pubblica.
Articolo 12 (Richiesta di VIA)
1. Chiunque intenda realizzare un progetto soggetto a VIA deve
presentare apposita richiesta alla struttura regionale competente
in materia di VIA allegando, in duplice copia, il progetto
preliminare ed il relativo studio di cui all'articolo 11. Copia del
rapporto di sintesi di cui all'articolo 11, comma 2, lettera i),
deve essere depositato contestualmente presso tutti i Comuni
territorialmente interessati al progetto.
2. I Comuni devono dare notizia dell'avvenuto deposito del
rapporto di sintesi tramite comunicati da affiggere entro sette
giorni, e per la durata di trenta giorni consecutivi, all'albo
pretorio.
3. Dell'avvenuto deposito dello studio, presso la struttura
regionale competente in materia di VIA, deve essere dato avviso sul
Bollettino ufficiale della Regione, entro quindici giorni
decorrenti dal momento in cui lo studio stesso è completo della
documentazione richiesta dall'articolo 11. Il procedimento
s'intende avviato a tutti gli effetti dalla data di pubblicazione
di tale avviso.
4. Chiunque può prendere visione dello studio di impatto
ambientale e presentare, entro il termine di sessanta giorni dalla
pubblicazione dell'avviso sul Bollettino ufficiale della Regione,
proprie osservazioni scritte alla struttura regionale competente in
materia di VIA.
5. È data facoltà al committente che presenti richiesta scritta
prima dell'avvio della procedura di VIA, di richiedere alla
struttura regionale competente, un parere scritto sulle
informazioni che devono essere fornite nello studio di impatto
ambientale e/o negli elaborati progettuali, in ragione delle
caratteristiche specifiche dell'intervento e dei presumibili
impatti provocati dal suo inserimento in un ben definito contesto
ambientale. La richiesta deve essere corredata da un minimo di
documentazione sufficiente per individuare la localizzazione, le
caratteristiche progettuali e le possibili implicazioni ambientali
dell'intervento proposto. La struttura regionale competente in
materia di VIA, deve fornire risposta scritta entro un termine
massimo di trenta giorni dalla data di ricezione della richiesta,
sentito, ove ritenuto necessario, il parere del Comitato di cui
all'articolo 4.
6. La definizione dei casi di dubbia interpretazione in merito
agli interventi di cui all'articolo 10, comma 6, nonché l'analisi
dei casi specifici previsti nel paragrafo "Gestione dei rifiuti"
dell'allegato A, segue la procedura e i tempi fissati dal comma 5.
Nel caso di esclusione dal procedimento di VIA, possono essere
individuate eventuali indicazioni per la mitigazione degli impatti
e per il monitoraggio delle opere o degli impianti.
Articolo 13 (Forme e finalità della partecipazione)
1. La partecipazione della collettività è momento essenziale
della procedura di VIA.
2. L'Assessore competente in materia di VIA può promuovere
consultazioni e udienze conoscitive con i soggetti, le istituzioni
e le associazioni interessate al fine di:
a) informare e rendere partecipi i cittadini delle iniziative e
degli interventi proposti che interessino il loro territorio e le
loro condizioni di vita;
b) favorire l'effettivo esercizio della facoltà prevista
dall'articolo 12, comma 4;
c) acquisire elementi di conoscenza e di giudizio in funzione
della valutazione finale di impatto ambientale;
d) indicare ulteriori garanzie e misure di mitigazione e
controllo degli effetti negativi dell'impatto ambientale.
3. Delle consultazioni ed udienze di cui al comma 2, è data
adeguata pubblicità mediante gli organi di informazione.
4. Nel corso della procedura di VIA, il Sindaco, ciascun
Assessore comunale e ciascun Consigliere comunale dei Comuni
interessati può chiedere alla struttura regionale competente in
materia di VIA l'illustrazione dello studio di impatto ambientale
in una pubblica riunione, alla quale deve essere invitato il
proponente.
Articolo 14 (Istruttoria)
1. L'istruttoria sullo studio dell'impatto ambientale è condotta
dalla struttura regionale competente in materia di VIA, che dispone
gli accertamenti necessari. La struttura richiede alle strutture
regionali e alle altre competenti amministrazioni pubbliche i
pareri che sono obbligatori per l'approvazione del progetto ai
sensi delle vigenti leggi ed eventuali ulteriori pareri che
l'ufficio ritenga opportuno acquisire per l'assunzione della
decisione sulla VIA.
2. I pareri richiesti ai sensi del comma 1, devono essere resi
entro trenta giorni dalla data di ricevimento della relativa
richiesta. Decorso inutilmente tale termine si può prescindere dal
parere richiesto, tranne nel caso di pareri obbligatori e
vincolanti.
3. La struttura regionale competente in materia di VIA può
richiedere per iscritto, entro il termine di venti giorni
dall'inizio del procedimento, che lo studio di impatto ambientale
sia integrato, a cura e spese del richiedente, con gli elementi
informativi e valutativi mancanti o carenti, la cui acquisizione
sia ritenuta necessaria ai fini della decisione. Nel corso
dell'istruttoria il proponente ha sempre diritto di conoscere gli
sviluppi istruttori e di acquisire copia degli atti e dei pareri
resi e può presentare proprie osservazioni in merito.
4. Il dirigente della struttura regionale competente in materia
di VIA deve regolare lo svolgimento della partecipazione e
dell'istruttoria in modo da assicurare la conclusione
dell'istruttoria con trasmissione degli atti al Comitato di cui
all'articolo 4, entro novanta giorni dall'inizio del
procedimento.
5. Nei casi in cui sia necessario procedere ad accertamenti o
indagini di particolare complessità, la Giunta regionale, su
richiesta del Comitato di cui all'articolo 4, può autorizzare la
struttura regionale competente in materia di VIA a prolungare lo
svolgimento dell'istruttoria fino ad un periodo massimo complessivo
di centottanta giorni.
6. Il termine di cui al comma 4 è sospeso nei casi in cui il
proponente ne faccia motivata richiesta.
Articolo 15 (VIA sui progetti)
1. Il parere, positivo o negativo, del Comitato di cui
all'articolo 4, è reso, in forma scritta, sulla base dello studio
di impatto ambientale, degli elementi acquisiti con la
partecipazione pubblica, nonché di quelli acquisiti con
l'istruttoria. Esso deve essere reso entro trenta giorni dalla
conclusione dell'istruttoria, in relazione alle finalità generali
della presente legge ed in particolare alla tutela
igienico-sanitaria, alla tutela dell'aria, delle acque, delle
foreste, dei suoli e degli specifici elementi geomorfologici,
limnologici, floristici, faunistici, biologici,
architettonico-paesaggistici e storico antropici, avuto altresì
riguardo al rispetto delle disposizioni di legge già in vigore,
concernenti la protezione delle bellezze naturali e delle cose di
interesse artistico o storico, il vincolo idrogeologico, la tutela
delle acque, del suolo e dell'atmosfera.
2. La decisione, positiva o negativa, sulla compatibilità
ambientale dell'opera è adottata, con motivata deliberazione, dalla
Giunta regionale, entro trenta giorni dall'acquisizione del parere
del Comitato di cui all'articolo 4. Entro i venti giorni successivi
alla ricezione del parere del Comitato, la Giunta regionale può
richiedere al Comitato medesimo, indicando specificatamente le
ragioni, un riesame del progetto da effettuare entro il termine di
trenta giorni dalla richiesta.
3. La Giunta regionale esprime una valutazione positiva sulla
compatibilità ambientale qualora sussistano le seguenti
condizioni:
a) il progetto risulti globalmente compatibile con le finalità
della presente legge, avuto riguardo, in via prioritaria, alle
esigenze di prevenzione e tutela igienico-sanitaria, di tutela
dell'ambiente dagli inquinamenti, nonché di salvaguardia delle aree
che presentino particolare fragilità geologica ed
idrogeologica;
b) siano stati espressi, in seno al Comitato di cui all'articolo
4, pareri positivi vincolanti in merito alle disposizioni vigenti
in materia di protezione delle bellezze naturali e delle cose di
interesse artistico o storico, di vincolo idrogeologico, di tutela
delle acque, del suolo e dell'atmosfera.
4. Con la deliberazione di valutazione positiva sulla
compatibilità ambientale, la Giunta regionale può prescrivere
particolari cautele o condizioni cui sottoporre la realizzazione
del progetto, nonché i controlli sulla sua attuazione.
5. La deliberazione della Giunta regionale di valutazione
positiva sulla compatibilità ambientale contiene anche gli
eventuali provvedimenti autorizzativi di competenza regionale ai
sensi delle disposizioni in materia di protezione delle bellezze
naturali e delle cose di interesse artistico o storico, di vincolo
idrogeologico, di tutela delle acque e dell'atmosfera ed ha effetto
ai fini di tali autorizzazioni, ove queste siano state espresse in
via definitiva durante la fase istruttoria.
6. La valutazione negativa sulla compatibilità ambientale
comporta il divieto di realizzazione dell'opera.
Articolo 16 (Opposizione)
1. Contro la deliberazione sulla compatibilità ambientale della
Giunta regionale è ammesso ricorso in opposizione alla Giunta
stessa, da parte del proponente, entro trenta giorni dalla
pubblicazione della relativa deliberazione nel Bollettino ufficiale
della Regione.
2. Il ricorso deve essere presentato per iscritto, indirizzato
al Presidente della Giunta regionale e depositato presso la
struttura regionale competente in materia di VIA.
3. La Giunta regionale si pronuncia sul ricorso entro sessanta
giorni dal deposito, sentito il Comitato di cui all'articolo 4, che
deve esprimersi entro trenta giorni dal deposito stesso. In attesa
della decisione della Giunta regionale sui ricorsi, gli enti
competenti non possono rilasciare autorizzazione per la
realizzazione dell'opera.
Articolo 17 (Efficacia temporale della VIA)
1. La valutazione positiva sulla compatibilità ambientale ha
efficacia per un periodo di tempo limitato, stabilito, di volta in
volta, dalla deliberazione della Giunta regionale, su proposta del
Comitato di cui all'articolo 4, in relazione alle caratteristiche
del progetto. Per motivate ragioni ed a richiesta del proponente,
la Giunta regionale, sentito il Comitato, può prorogare il predetto
termine.
2. Scaduto il termine di efficacia della VIA senza che il
progetto sia stato realizzato, la decisione sulla VIA cessa di
avere efficacia.
Articolo 18 (Procedura semplificata)
1. I progetti per la realizzazione e per la modificazione di
interventi e di opere, di iniziativa pubblica o privata, di cui
all'allegato B, sono soggetti ad una procedura semplificata di
VIA.
2. Lo studio di impatto ambientale per i progetti a procedura
semplificata si limita ad una relazione tecnica da parte del
progettista dell'opera, che contiene i seguenti elementi:
a) la descrizione dell'opera e degli interventi proposti, delle
modalità e dei tempi di attuazione e la stima dei costi;
b) l'illustrazione della coerenza delle opere e degli interventi
proposti con le norme in materia ambientale e con gli strumenti di
pianificazione territoriale ed urbanistica;
c) la descrizione delle misure previste per ridurre, compensare
od eliminare gli effetti negativi sull'ambiente, sia durante la
realizzazione, sia durante la gestione delle opere o degli
interventi.
3. Per i progetti ed opere dell'allegato B i termini per la
presentazione delle osservazioni di cui all'articolo 12, comma 4,
sono ridotti a trenta giorni ed i termini per la conclusione
dell'istruttoria di cui all'articolo 14, comma 4, sono ridotti a
sessanta giorni.
Articolo 19 (Vigilanza)
1. La struttura regionale competente in materia di VIA, qualora
rilevi inosservanza delle prescrizioni contenute nella delibera di
valutazione positiva della compatibilità ambientale, diffida ad
eliminare le irregolarità entro un congruo termine, trascorso
inutilmente il quale propone alla Giunta regionale la revoca della
deliberazione di valutazione positiva.
Articolo 20 (Sanzioni)
1. Indipendentemente dall'applicazione delle sanzioni penali e
amministrative previste dalle leggi vigenti, chiunque intraprenda
la realizzazione di un progetto senza aver ottenuto la valutazione
positiva dell'impatto ambientale, prescritta dalla presente legge,
è soggetto alla sanzione amministrativa del pagamento di una somma
da lire 6.000.000 (Euro 3.098,74) a lire 18.000.000 (Euro
9.296,22).
2. Chiunque, con un'azione o omissione, non rispetti le
prescrizioni particolari imposte con la valutazione positiva
dell'impatto ambientale, ovvero si discosti nella realizzazione
dalle caratteristiche essenziali del progetto descritte nello
studio di impatto ambientale, soggiace alle sanzioni amministrative
previste dalle leggi vigenti, ove dal fatto derivi una violazione
delle medesime.
3. Qualora si verifichi l'ipotesi di cui al comma 2 e le leggi
vigenti non prevedano alcuna sanzione amministrativa pecuniaria, il
trasgressore è soggetto alla sanzione amministrativa del pagamento
di una somma da lire 4.000.000 (Euro 2.065,83) a lire 12.000.000
(Euro 6.197,48).
4. Per l'applicazione delle sanzioni di cui ai commi 1 e 3, si
osservano le disposizioni di cui alla legge 24 novembre 1981, n.
689 (Modifiche al sistema penale). In tali casi, l'emissione
dell'ordinanza-ingiunzione o dell'ordinanza di archiviazione di cui
all'articolo 18 della l. 689/1981 spetta al Presidente della Giunta
regionale.
5. I proventi delle sanzioni sono introitati nel bilancio della
Regione.
6. In ogni caso l'irrogazione delle sanzioni amministrative
comporta l'obbligo di immediata sospensione dei lavori realizzati.
Le autorità competenti al controllo, nell'ambito delle materie
concernenti l'uso del territorio e la tutela dell'ambiente,
procedono all'emanazione dei provvedimenti di adeguamento e di
ripristino, secondo le modalità stabilite dalla legislazione
vigente. In caso di inerzia provvede, in via sostitutiva, il
Presidente della Giunta regionale, il quale, prefissato un breve
termine per l'adempimento, dispone l'esecuzione d'ufficio dei
lavori necessari per la riduzione in pristino, a spese del
contravventore. Al recupero delle spese si provvede con
l'osservanza del Regio decreto 14 aprile 1910, n. 639 (Approvazione
del testo unico delle disposizioni di legge relative alla
riscossione delle entrate patrimoniali dello Stato).
7. All'accertamento delle infrazioni alla presente legge
provvedono gli organi a cui compete, in base alla legislazione
vigente, la vigilanza nelle materie concernenti l'uso del
territorio, la tutela dell'ambiente, la protezione delle bellezze
naturali e dei beni culturali.
Articolo 21 (Aggiornamento della VIA)
1. Nel caso di modificazioni non sostanziali degli elementi
oggetto dello studio di impatto ambientale, la struttura regionale
competente in materia di VIA può richiedere al responsabile della
gestione dell'intervento o dell'opera un aggiornamento dello studio
stesso.
CAPO IV DISPOSIZIONI FINALI
Articolo 22 (Abrogazioni)
1. Sono abrogate le seguenti disposizioni regionali:
a) la legge regionale 4 marzo 1991, n. 6;
b) la legge regionale 1° luglio 1994, n. 34;
c) l'articolo 7 della legge regionale 2 agosto 1994, n. 39;
d) i commi 2 e 3 dell'articolo 96 della legge regionale 6 aprile
1998, n. 11.
Articolo 23 (Dichiarazione di urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Allegati A e B
(Omissis)
Président La parole au rapporteur, Conseiller Cerise.
Cerise (UV) Su questo disegno di legge sono già state espresse
alcune valutazioni che ci hanno costretti, insieme al Consigliere
Borre, a fare in sede di relazione un approfondimento, il che
significa che la relazione è un po' lunga, chiedo scusa ma è
inevitabile.
Questa proposta di legge si inquadra nell'ambito delle
iniziative intese ad aggiornare e riordinare le normative,
semplificare e snellire le procedure amministrative, razionalizzare
l'impiego delle risorse umane qualificate esterne e interne
all'Amministrazione regionale. Possiamo sintetizzare in 5 punti
l'insieme delle necessità che impongono l'abrogazione della legge
regionale n. 6/91 concernente la disciplina della procedura di
valutazione dell'impatto ambientale e la sua sostituzione con
questo disegno di legge.
1) adeguare la normativa regionale alle disposizioni emanate dal
1991 ad oggi sia in campo nazionale che comunitario, quali: la
legge 22 febbraio 1994 n. 146 sull'adempimento dello Stato italiano
agli obblighi comunitari e il derivato atto di indirizzo e
coordinamento costituito dal DPR 12 aprile 1996; la direttiva n.
97/11 del Consiglio in data 3 marzo 1997 che modifica la prima
direttiva sulla VIA, la n. 85/337 del Consiglio in data 27 giugno
1985;
2) riportare in un'unica legge questa materia ora dispersa in
più norme recependo dispositivi giuridici non sempre coerenti,
emanati in tempi diversi e raccordare la VIA con la legislazione
relativa all'urbanistica e alla pianificazione territoriale, in
particolare alla legge 11/98;
3) attualizzare sia gli importi monetari previsti nella legge
6/91 rimasti inalterati, sia la definizione delle strutture
amministrative competenti, sia i percorsi procedurali in modo
conseguente alla riforma dell'Amministrazione regionale;
4) ridefinire e riconsiderare sotto l'aspetto della VIA
l'attività di discarica in armonia con la vigente legislazione
esistente in materia;
5) semplificare e snellire le procedure amministrative connesse
con la VIA, rendendola più partecipata, trasparente, comprensibile
e caratterizzata per decisioni maggiormente efficaci in materia di
difesa ambientale.
La proposta in esame non modifica l'impianto generale della
normativa precedente della quale dunque ne ribadisce finalità,
definizione e procedimento amministrativo. Quest'ultimo, secondo il
nuovo testo, si conclude più compiutamente con il dispositivo
previsto dal 3° comma dell'articolo 2 che impegna la struttura
regionale competente in materia a predisporre una relazione annuale
da pubblicarsi sul Bollettino ufficiale circa la verifica globale
dei risultati conseguiti. Sarà così possibile valutare
complessivamente e politicamente gli effetti dell'adozione di
questo strumento e le sue ricadute.
La modifica più importante adottata con il nuovo testo è
senz'altro quella prevista dall'articolo 4 con la quale il
precedente Comitato scientifico per l'ambiente è sostituito dal
Comitato tecnico per l'ambiente.
Per inquadrare meglio questo passaggio e renderne evidente
l'opportunità, occorre fare alcune argomentazioni generali e
qualche approfondimento su tutta la materia, percorrendo buona
parte della proposta di legge in discussione.
La valutazione dell'impatto ambientale è uno strumento di tutela
preventiva dell'ambiente, inteso questo secondo un'accezione molto
ampia che include, oltre alla natura e alle sue risorse, la qualità
della vita, la sicurezza, nonché tutte le espressioni tangibili
dell'uomo, acquisite come valori da conservare.
Essa, secondo questo disegno di legge, si perfeziona nelle
quattro canoniche fasi:
- la prima che consiste nello studio di valutazione di impatto
ambientale contestuale al piano o al progetto, con la messa in
evidenza dei rischi e degli impatti sugli aspetti ambientali di cui
si è detto sopra che l'opera e il piano determinano, il tutto
corredato dall'individuazione degli accorgimenti di mitigazione e
dalle alternative progettuali;
- la seconda che si concretizza nella pubblicazione del progetto
o dello strumento di pianificazione e del relativo studio di VIA e
quindi acquisire le considerazioni e i suggerimenti espressi dai
cittadini e da operatori pubblici e privati;
- la terza è quella affidata ad apposito apparato, che ha il
compito di effettuare la valutazione dei rischi, degli impatti e
delle loro mitigazioni, delle alternative progettuali, degli esiti
della partecipazione pubblica e pervenire infine alla formulazione
del parere costituente il supporto tecnico alla decisione;
- infine la quarta è quella della decisione sulla compatibilità
o l'incompatibilità ambientale del piano o del progetto che compete
all'organo politico o amministrativo.
La nostra Regione ha scelto di definire attraverso la legge
quali sono gli strumenti di pianificazione ed i progetti di
interventi e di opere che devono essere assoggettati alla VIA.
Ciò non deve essere dato per scontato perché in molti paesi, in
America ad esempio, dove la VIA ha avuto il suo battesimo, i
progetti sono di volta in volta esaminati per stabilire se devono o
non devono essere sottoposti a VIA; in molti altri casi la VIA è
prevista solo per le grandi opere o per i piani particolarmente
incidenti.
Al fine di perseguire obiettivi di chiarificazione e di
trasparenza, il nuovo testo prevede all'articolo 12, commi 5 e 6,
due importanti innovazioni rispetto alla legge 6/91.
La prima intesa a fornire in tempi minimi al richiedente un
quadro più preciso delle informazioni da produrre nello studio di
VIA in modo da rendere questo più mirato ad approfondire le
conseguenze di specifici impatti che questo può determinare su
peculiari ambienti.
La seconda intende chiarire i dubbi di interpretazione
sull'obbligo di valutabilità o meno degli interventi e, nel caso di
esclusione di questi dal procedimento della VIA, dando la
possibilità di fornire eventuali indicazioni per la mitigazione
degli impatti e per il monitoraggio degli effetti che si producono
sull'ambiente anche con il trascorrere del tempo, realizzando
l'intervento.
Sono innovazioni che, oltre ad essere migliorative delle
procedure, contribuiscono a rendere più chiaro l'ambito di azione
della VIA.
Non altrettanto definito, perché non definibile nella legge,
salvo pochi casi per lo più riferiti agli strumenti di
pianificazione, è a quale momento del percorso progettuale
realizzativo deve attivarsi la VIA, fermo restando il principio che
quanto più essa si attiva inizialmente tanto più facilmente ed
efficacemente può raggiungere gli obiettivi di difesa ambientale
che si prefigge.
Possiamo o potremmo così avere una VIA già in concomitanza dello
studio di fattibilità. In questo caso esso costituisce
l'integrazione dell'impianto analitico concernente il rapporto
costi e benefici, tenuto conto che l'ambiente è un insieme di
singole componenti che pur essendo limitate non sono monetizzabili
o facilmente quantificabili, pertanto la parametrazione del loro
consumo va fatta in termini diversi da quelli quantitativi sui
quali si fonda normalmente l'esame costi-benefici.
Vi è o vi può essere una VIA che concerne i progetti di massima,
come è il caso più generale e quello più consono alla legislazione
in atto e in fieri.
È possibile individuare una VIA che si pone come presupposto per
il monitoraggio degli effetti dopo la realizzazione della
pianificazione o degli interventi.
Da quanto detto possiamo rilevare l'esistenza di due gruppi di
varianti:
- il primo è dato dalla vasta gamma o se si vuole dalla
variabilità di interventi e di strumenti di pianificazione che per
la legge regionale devono essere assoggettati alla VIA - preciso
molti di più di quanti la normativa comunitaria e quella nazionale
richiedano, questo anche perché abbiamo delle parametrazioni molto
più basse -;
- il secondo dai possibili diversi tipi di VIA secondo il
momento progettuale realizzativo dell'intervento ovvero del piano a
cui si riferiscono.
Queste varianti sono ininfluenti per quanto riguarda i
protagonisti e i principi processuali relativi alle fasi di studio,
di partecipazione e di pubblicazione e nella fase decisionale.
Viceversa esse esigono approcci e metodologie valutative diverse
nella fase di esame e di espressione del parere. Sulla base di
questa constatazione se ne deduce che per ogni situazione in esame
si potrebbe ricorrere ad un nucleo specializzato istituito ad hoc
per effettuare la valutazione ed esprimere il parere.
Osservando quanto adottato fin dalle prime esperienze della VIA
nei vari paesi si vede come il problema sia stato risolto
sostanzialmente in tre modi:
- il primo è quello di riservare alla struttura genericamente
preposta alla tutela ambientale l'incarico di effettuare e di
esprimere il parere. È la strada intrapresa tra l'altro da diverse
regioni italiane;
- il secondo è quello adottato dalla legge regionale n. 6 con
l'istituzione di un comitato di larga rappresentazione, definito
impropriamente "Comitato scientifico per l'ambiente". Qui oltre ad
una rappresentanza già notevole di dirigenti delle strutture
preposte agli ambiti territoriali, paesaggistici e ambientali,
erano previsti professionisti indicati dai rispettivi ordini ed
altri nominati dal Consiglio regionale con riserva di uno per la
minoranza; da un responsabile dell'USL, da un esperto designato
dalle associazioni ambientalistiche e infine un esperto indicato
dal Museo di scienze naturali di Saint-Pierre. Questa è stata una
strada scelta in ben pochi altri casi e comunque quasi mai con una
così estesa e variegata composizione; quando ciò è avvenuto si è
evitato di etichettare quest'organismo con termini del tipo
"tecnico o scientifico";
- il terzo modo, che con qualche sfumatura diversa è il più
diffuso, è quello intrapreso con il presente disegno di legge ossia
l'individuazione di un comitato ristretto, nel nostro caso
denominato "Comitato tecnico per l'ambiente", composto:
- da un nucleo centrale, nel nostro caso rappresentato dai
responsabili delle strutture afferenti alla VIA, ai vincoli
paesaggistico e idrogeologico, alla pianificazione territoriale ed
all'assetto idrogeologico o loro delegati;
- dai dirigenti o loro sostituti di volta in volta individuati
come meglio determinato dall'emendamento all'articolo 4, comma 1,
lettera f), approvato in II e III Commissione, delle strutture
direttamente interessate dai progetti in corso di valutazione.
Nel prosieguo della relazione il Comitato tecnico per l'ambiente
sarà semplicemente denominato "Comitato" perché è una dizione un
po' lunga.
Un contributo determinante all'approfondimento tecnico può
essere fornito al comitato per meglio adempiere ai propri compiti
da parte di esterni all'uopo specificatamente incaricati.
Quest'opportunità, stabilita nel 5° comma dell'articolo 5, consiste
nel mettere a disposizione del comitato delle consulenze espresse
in sede di riunione del comitato stesso da parte di specialisti
titolati a formulare pareri tecnici e scientifici in modo puntuale
e produttivo.
Per migliorare la qualità della discussione, nel progetto di
legge è previsto al 4° comma dell'articolo 5 la partecipazione alle
riunioni del comitato dei progettisti e dei promotori
dell'intervento ai quali è data la possibilità di illustrare e
giustificare le scelte e le soluzioni progettuali.
Il compito più delicato ed importante del comitato è quello
della formulazione del parere su progetti di opere e di interventi
e sugli strumenti di pianificazione territoriale ed urbanistica
individuati all'articolo 6.
Si tratta di uno dei momenti più significativi di tutta la
procedura di VIA poiché è su questo parere, e in subordine sui
pareri di settore, che la VIA gioca la sua credibilità.
Per quanto riguarda il parere sui progetti di opere e di
interventi, esso costituisce il supporto tecnico fondamentale per
la decisione ed è redatto in base all'analisi valutativa dello
studio di VIA, agli elementi acquisiti con la fase della
partecipazione pubblica ed a quelli individuati con
l'istruttoria.
La proposta di legge, come avveniva anche per la legge 6/91,
stabilisce che la valutazione positiva sulla compatibilità
ambientale può essere assunta dalla Giunta regionale, quale organo
decisore, se esistono due requisiti, l'uno dei quali è dato dal
risultare il progetto globalmente compatibile con la finalità di
tutela preventiva dell'igiene, della salute, dell'ambiente e della
salvaguardia delle aree sensibili per una o più particolarità
paesaggistico ambientale. La Giunta regionale trae queste
indicazioni appunto dal parere espresso dal Comitato tecnico per
l'ambiente.
L'altra condizione è data dall'acquisizione degli assensi
obbligatori stabiliti dalle leggi da parte delle corrispondenti
strutture preposte.
È da annotare dunque come la legge regionale imponga dei limiti
alla discrezione del decisore.
Occorre ora fare alcune considerazioni su quanto è avvenuto nel
passato. Il tipo di composizione e le modalità di individuazione
dei componenti il Comitato scientifico per l'ambiente, previsti
nella legge 6/91 sono stati per così dire il peccato originale che
ha reso difficile lo svolgimento del compito principale di
quest'organo ossia proprio la formulazione del parere.
Con il comitato, così come individuato dalla legge 6/91, il
parere è finito con l'essere troppe volte non già il risultato di
analisi e di approfondimenti tecnici, ma la mediazione tra
attitudini diverse assunte o attribuite in sede di disamina della
VIA.
Per semplicità cercherò di riassumere queste attitudini che si
potevano individuare all'interno del Comitato scientifico per
l'ambiente secondo quattro differenti approcci al tema della difesa
ambientale, evidentemente è un'approssimazione di tipo
dialettico.
Si poteva individuare un approccio vincolistico verso il quale
propendevano le componenti burocratiche che, essendo numerose, si
limitavano ognuna agli aspetti di loro stretta pertinenza
determinando sovente situazioni di conflittualità tra
determinazioni assunte dai diversi settori.
L'assenso ed il dissenso in questo caso era determinato sulla
base del rispetto della legittimità formale degli interventi
proposti.
Tra gli evidenti limiti di questa posizione se ne citano due: il
primo è che sovente la somma di comportamenti individuali contenuti
entro i limiti, vedi innocui e perciò "legittimi", può per
sommatoria appunto determinare un effetto d'insieme di estrema
gravità per l'ambiente; il secondo è che i parametri definenti
l'accettabile o se si vuole la legalità, essendo predeterminati,
non sono o non erano sempre adeguati alle singole e specifiche
esigenze di tutela.
Un secondo approccio rilevabile era quello di tipo
protezionistico, la cui tendenza estremizzata rendeva inaccettabile
qualunque modifica dell'assetto ambientale. Quest'attitudine, i
verbali lo provano, in sede di comitato si è consolidata in una
sorta di costante e preconcetto diniego.
Il terzo approccio, più che tale era una reale o supposta
attribuzione di attitudine per la posizione di alcuni componenti
secondo la quale i pareri erano precostituiti.
Si trattava di una sorta di pregiudiziale per la quale era
scontato l'assenso da parte dei rappresentanti della maggioranza
così come scontato era il diniego da parte di quelli della
minoranza.
Un quarto approccio è quello che potremmo definire incrementale
e che non mancava di spunti interessanti per una valutazione
politica, ma essi non sono quasi mai stati bene esplicitati.
Quest'approccio era orientato ad assentire gli interventi
attraverso aggiustamenti successivi in modo da raggiungere un
consenso generale tra tutti gli operatori realizzando una sorta di
distribuzione equa tra danni e benefici. Era la posizione dei
professionisti, per intendersi.
Non è difficile comprendere che simili posizioni e le
inevitabili varianti e commistioni spesso marcate da orientamenti
ideologici e politici, non potevano essere utili per la
formulazione di un parere congeniale ad un organismo denominato
"Comitato scientifico per l'ambiente".
In tal modo il parere vero e proprio, quello sul quale la Giunta
avrebbe dovuto fondare le proprie determinazioni, è risultato
essere di difficile interpretazione, vedi poco chiaro oppure di
insignificante consistenza.
A fronte di quest'esito la scelta della Giunta non poteva che
limitarsi ad essere sostanzialmente coerente con le valutazioni
obbligatorie e vincolanti espresse in assolvimento a precise
disposizioni di legge.
La normalizzazione di questa situazione ha finito con lo svilire
il ruolo stesso del comitato e per certi versi anche quello della
Giunta costretta a fare scelte importanti per la Regione e
rilevanti per l'ambiente sulla base delle proprie valutazioni o in
base ad un semplice approccio di tipo vincolistico caratterizzato
dai limiti di cui si è detto.
Con ciò si constata di fatto il mancato assolvimento del mandato
che la legge 6/91 aveva conferito al Comitato scientifico per
l'ambiente.
È una conclusione severa che non chiama in causa in quanto è
fuori discussione la professionalità, la correttezza e l'impegno
dei vari componenti, ma censura il risultato d'insieme troppo
spesso impertinente rispetto alle attese ed alle necessità in
quanto frutto di evasioni concettuali, politiche ed ideologiche ben
poco metodologicamente e rigorosamente tecniche. Ecco dunque una
forte motivazione per cui si propone ora la sostituzione di
quest'organismo con il Comitato tecnico per l'ambiente come
definito all'articolo 4 della nuova legge e di cui si è già
detto.
Si richiama l'attenzione sugli emendamenti adottati nelle
commissioni all'articolo 5, comma 2, che mirano a garantire la
partecipazione alle riunioni dei membri del comitato stesso e
impongono ad essi l'obbligo di produzione di un parere scritto nel
caso siano motivatamente assenti.
È comunque opportuno che la Giunta attivi tutti gli strumenti in
suo possesso affinché la partecipazione degli incaricati alle
riunioni del comitato sia la più assidua possibile.
Tra le righe non possiamo tacere come il precedente Comitato
scientifico per l'ambiente si sia caratterizzato per le numerose
assenze. È lecito pensare che esse erano favorite da disaffezione
in relazione a quanto detto sulla sua produttività, ma anche per
evitare di assumere posizioni chiare e impegnative o di esprimersi
in situazioni particolarmente delicate.
La mancanza di espressioni valutative e di pareri da parte di
strutture regionali che erano tenute a farlo e la produzione da
parte di queste strutture di valutazioni diverse in tempi diversi -
e a volte contraddittorie - sono stati certamente gli episodi tra i
più lesivi dell'immagine e del lavoro del Comitato scientifico per
l'ambiente, di serio ostacolo per le decisioni da assumere da parte
della Giunta regionale e molto dannosi per i promotori del piano o
dell'intervento in quanto essi direttamente venivano penalizzati
nei tempi di realizzo e nei costi.
Si sorvola, perché non si pensi che si voglia ricercare la
polemica, su molte altre incongruenze o anomalie che ha constatato
chi dentro al Comitato scientifico per l'ambiente ha operato o che
con esso si è rapportato per necessità o per istituto. Ma per non
rendere un pessimo servizio alla verità non possiamo tacere come in
molti casi il gioco delle rappresentanze e delle mediazioni ha
condotto il Comitato scientifico per l'ambiente ad assumere
indebitamente il ruolo del decisore ovvero di quello di
condizionatore, oltre il dovuto, delle scelte.
Tanto la legge 6 che il testo in argomento ben definiscono quali
competenze competono al comitato, qualunque sia la composizione e
dicitura, e quelle che competono al decisore. Comitato e decisore
pertanto devono agire secondo il proprio ruolo e senza indebiti
condizionamenti dell'uno verso l'altro.
Il nuovo comitato ritengo abbia tutti i requisiti e gli
strumenti per pervenire celermente e secondo analisi e valutazioni
obiettive alla formulazione dei pareri secondo un orientamento
della difesa dell'ambiente in senso ampio, improntato
all'efficienza dell'uso delle risorse naturali.
Orientamento per il quale queste risorse, intese come beni
limitati, siano distribuite tra usi diversi nel modo più
appropriato ed efficiente possibile e con il loro minore
consumo.
Questo percorso valutativo è praticabile solo se l'esame dei
progetti avviene in modo selettivo e seguendo metodologie e criteri
rigorosamente tecnici.
Certamente quest'attitudine richiede che i dirigenti regionali,
in questo contesto più responsabilizzati, siano ben calati nel
ruolo che la riforma dell'Amministrazione regionale affida loro,
agendo con spirito manageriale e non meramente burocratico nel
curare gli interessi primari della cosa pubblica. Deve essere certo
ed esigibile che devono essere forniti pareri riportanti
indicazioni chiare, inequivocabili ed individuabili nella fonte,
integrate dagli esiti della fase di pubblicazione e di
partecipazione.
È facilmente prevedibile che con la nuova legge il momento della
partecipazione democratica e pubblicistica della procedura, che ci
riporta alle origini della democrazia, assumerà in futuro una
dimensione che in passato non ha mai avuto. Infatti, come tutti
possono ben constatare, gli esiti della pubblicizzazione degli
avvisi di deposito degli studi di VIA sono stati sino ad oggi ben
al di sotto delle attese ed i risultati della partecipazione
pressoché ininfluenti.
Ciò in parte conseguiva alla rappresentatività all'interno del
Comitato scientifico per l'ambiente alla quale si dava delega di
sostenere le varie posizioni in modo ritenuto definitivo.
Quella di una più intensa partecipazione pubblica, ancorché
sollecitata da parte di correnti protezionistiche, è uno stimolo ad
approfondire le valutazioni, a ricercare attentamente le soluzioni
progettuali che più incisivamente riducono i rischi e attenuano gli
impatti ambientali.
Infine, essa impegna l'organo decisore a dare più diligentemente
ragione delle proprie scelte alle voci discordanti o non convinte
dell'opportunità degli interventi o delle caratteristiche degli
strumenti di pianificazione che si intendono attuare.
Questo porterà ad evitare quanto avvenuto sinora ossia la
reazione negativa e di contestazione a progetti realizzati o a
piani attuati.
Tutte le considerazioni fatte sui pareri relativi ai progetti di
opere e di interventi valgono per quelli relativi agli strumenti di
pianificazione territoriale e urbanistica di cui al capo II che
comprende gli articoli dal 6 all'8. In questo capo sono contenute
numerose modifiche alle analoghe norme della legge n. 6/91.
Si tratta di aggiornamenti modesti presi singolarmente, ma
nell'insieme essi adeguano la procedura di VIA agli strumenti di
pianificazione territoriale ed urbanistica in modo coerente e
complementare alla normativa vigente in questa materia. Si provvede
inoltre alla ridefinizione delle strutture regionali di
riferimento, come individuate dopo l'entrata in vigore della legge
n. 45/95 concernente la riforma dell'Amministrazione regionale.
Discorso analogo, oltre a quanto già detto in precedenza con
qualche spunto di riflessione in più sugli aspetti innovativi, vale
per il capo III concernente la "Procedura di VIA per progetti di
interventi e di opere".
L'emendamento all'articolo 10 ha inteso estrinsecare e
valorizzare uno dei passaggi fondamentali del PTP là dove questo,
all'interno di una realtà territoriale diversificata nelle sue
vocazioni ed in presenza di norme di indirizzo, ha voluto precisare
gli ambiti meritevoli di particolare tutela. In questo modo si dà
senso compiuto all'azione di salvaguardia specifica, come era
richiesto nella stessa legge n. 431/85 che generalizzava il vincolo
paesaggistico in assenza dell'adozione dei piani paesaggistici.
Va segnalato come sia stata posta attenzione nella definizione
dei tempi entro i quali si devono concludere i vari passaggi
procedurali.
L'azione di pubblicizzazione e di partecipazione sono state
rafforzate con il comma 4 dell'articolo 13 ed il successivo
emendamento.
In relazione all'articolo 15 è da richiamare l'emendamento
integrativo al comma 2 che, sulla base di esigenze emerse in
passato, dà la possibilità alla Giunta, spiegandone la ragione, di
richiedere al comitato un riesame del progetto.
È probabile che con l'attuale assetto del comitato i pareri, di
qualsiasi segno siano, si caratterizzino per motivazioni chiare,
consistenti e trasparenti per cui il riesame è ipotizzabile
eccezionalmente nel caso di rilevanti ragioni di ordine sociale ed
ambientale.
Un'annotazione deve essere fatta circa la nuova formulazione che
assume il 5° comma dell'articolo 15 rispetto alla prima parte del
suo corrispettivo riportato al 6° comma dell'articolo 16 della
legge n. 6/91.
Qui era previsto che la deliberazione di Giunta regionale di
valutazione positiva sulla compatibilità ambientale contenesse
anche gli eventuali provvedimenti autorizzativi di competenza
regionale in materia di bellezze naturali, delle cose di interesse
artistico e storico, di vincolo idrogeologico, eccetera. Questa
dizione è stata all'origine di contrasti e di contenziosi.
Si è già detto che è opportuno che la VIA sia effettuata nel o
nei primissimi momenti del processo pianificatorio o di quello
progettuale.
Ne deriva che essa viene avviata preferibilmente e più
frequentemente su progetti di massima, per cui i pareri vincolanti,
riferendosi a indicatori di larga approssimazione, sono anch'essi
espressi in via generale con la riserva di specificare prescrizioni
particolari in sede di progettazione esecutiva o addirittura in
corso d'opera.
Per evitare le incomprensioni e i contenziosi riscontrati nel
passato, la formulazione nella nuova legge della prima parte di
questo comma prevede che l'effetto autorizzativo delle delibere di
Giunta regionale di valutazione positiva sulla compatibilità
ambientale, per le materie che abbiamo riportato sopra, sia
limitato solo al caso delle autorizzazioni espresse in via
definitiva durante l'istruttoria.
Anche questa nuova dizione responsabilizza maggiormente le
strutture che devono formulare questi pareri vincolanti che non
potranno che essere più chiari, circostanziati e conseguenti.
Per quanto concerne l'aumento delle sanzioni amministrative, si
evidenzia che sono stati aggiornati solo i minimali restando
invariati i massimali ritenuti sufficientemente gravosi.
Gli allegati previsti dagli articoli 10 e 18 sono aggiornati
nelle voci secondo le disposizioni delle norme statali e
comunitarie. L'emendamento relativo alla lettera f) della voce
"Progetti di infrastrutture" inserita nell'allegato B determina in
50mila metri cubi di capacità il limite per la procedura
semplificata che altrimenti non aveva una definizione.
Tutti i parametri sono rimasti uguali a quelli di cui agli
allegati A e B della legge n. 6/91 deludendo forse coloro che, non
senza valide ragioni, tra le quali ci sono l'adozione del PTP e la
nuova normativa urbanistica, proponevano una maggiorazione dei
limiti in modo da ridurre il numero di atti da sottoporre alla VIA,
si è fatta la scelta di mantenere le vecchia parametrazione
rinviando la sua eventuale revisione dopo un assestamento della
nuova procedura della VIA e a una più avanzata attuazione del
PTP.
Nel ribadire che la legge regionale n. 6/91 ha determinato una
svolta nella politica ambientale della nostra Regione si sottolinea
come l'aggiornamento attuato con la nuova legge ne rafforza le
valenze.
Questa infatti riconduce la VIA ad essere uno strumento di
supporto alla decisione affinché, a fronte della necessità di
adottare strumenti di pianificazione o di realizzare progetti
interferenti con l'ambiente, siano individuate soluzioni
progettuali che allochino in modo più efficiente possibile le
risorse ambientali, mitighino gli effetti impattanti sull'ambiente,
annullino i rischi ed abbiano il maggiore grado di accettazione
ottenuto con la partecipazione ed il confronto pubblico.
Si tratta, dunque, di dare continuazione sotto l'insegna
dell'efficienza, della trasparenza, dell'alleggerimento
burocratico, della responsabilizzazione e del razionale utilizzo
delle specializzazioni intellettuali, dare continuazione, dicevo, a
quel percorso verso la tutela ambientale avviato con la legge n.
6/91.
Con la nuova legge si riassetta l'impianto per far sì che la VIA
sia veramente, come era atteso fin dal 1991, un momento di
semplificazione e di unitarietà delle azioni amministrative, dove
con un solo procedimento è possibile pervenire ad ottenere
indicazioni, indirizzi progettuali ed autorizzazioni secondo i
quali procedere con sicurezza e nella più ampia e condivisa
certezza sulla validità della VIA.
Questo da oneroso, conflittuale, ostativo e macchinoso
adempimento burocratico può e deve essere riscoperto quale
strumento per presidiare la salute, la qualità della vita, la
sicurezza e la risorsa ambientale, ripagando equamente i costi e
recuperando i ritardi che la sua adozione inevitabilmente, ma
opportunamente impone.
Si dà atto che, dalle ore 18,23, presiede il Vicepresidente La
Torre.
Presidente La discussione generale è aperta.
La parola alla Consigliera Squarzino Secondina.
Squarzino (PVA-cU) Anch'io vorrei partire proprio dalla legge
regionale n. 6/91 che con questo disegno di legge viene ad essere
modificata.
La legge n. 6/91 ha una sua storia quasi decennale perché va
ricordato, per chi non era presente in quegli anni, che è stata
presentata fin dall'ottobre 1989 su iniziativa del gruppo dei Verdi
alternativi e del gruppo Comunista.
Questa legge ha avuto allora un iter travagliato e proprio
perché era un provvedimento importante è stato oggetto di
approfondimento, dibattito e riesame accurato in sede di
commissioni.
Con questa legge la Valle d'Aosta è stata una delle prime
regioni d'Italia a recepire i principi della direttiva CEE del 1985
e ad introdurre la procedura di VIA. È una procedura che si
realizza, lo ricordava già prima il relatore, attraverso quattro
fasi:
- la prima: si redige uno studio di impatto ambientale da parte
di chi, sia esso pubblico o privato, vuole proporre un progetto
all'approvazione della pubblica amministrazione;
- la seconda fase è il momento in cui si passa all'esame dello
studio di impatto ambientale attraverso un'istruttoria fatta dagli
uffici competenti con la possibilità che ci sia una partecipazione
pubblica per fare delle osservazioni, per intervenire sullo studio
ed esprimere la valutazione;
- la terza fase è costituita dal parere che viene espresso da un
Comitato scientifico per l'ambiente, costituito appositamente;
- infine l'ultima fase è la decisione conclusiva che è di
competenza della Giunta regionale, decisione presa sulla base degli
atti istruttori, delle osservazioni fatte sia dal comitato
scientifico sia nel corso della consultazione pubblica.
Questa legge prevede che ci sia la VIA sia per le grandi opere,
i piani regolatori, i piani dei trasporti, i piani energetici, il
piano acque, cioè quei piani che incidono sul territorio della
Regione, sia per i singoli progetti e anche per questi ultimi sono
previsti percorsi separati secondo le dimensioni delle opere e le
caratteristiche dei progetti. Per alcuni progetti la VIA consisteva
in una procedura semplificata con uno studio più semplice.
Quali erano le finalità di quella legge? Erano molto chiare: in
primo luogo ottenere una valutazione preventiva delle conseguenze
ambientali per quanto riguarda sia i progetti sia i piani più
importanti e questa valutazione preventiva veniva conseguita
attraverso l'attivazione di un meccanismo di partecipazione; in
secondo luogo coordinare le procedure autorizzative che già c'erano
semplificandone l'iter.
Non era quindi un'ulteriore autorizzazione che veniva ad essere
introdotta ma, all'interno della procedura del VIA, era possibile
coordinare tutte le autorizzazioni che provenivano da soggetti
diversi.
Questa legge era stata votata all'unanimità dal Consiglio
regionale e su questa legge il Consigliere Vallet, allora, e
attuale Assessore che propone di cambiare la legge, aveva espresso
un parere decisamente positivo: "Je prends la parole pour déclarer
l'avis favorable du groupe de l'Union Valdôtaine sur un projet de
loi que nous jugeons très important et sur lequel nous nous sommes
engagés en profondeur. C'est un projet de loi qui tient compte de
toutes les exigences de ceux qui se trouveront confrontés à cette
nouvelle procédure, c'est-à-dire on tient compte des problèmes de
ceux qui travaillent pour développer les activités économiques et
productives et d'autre part on tient compte de l'exigence, qui est
devenue primaire, de sauvegarder le territoire et l'environnement
dans une Région comme la Vallée d'Aoste où les richesses naturelles
du territoire constituent un bien auquel il est impossible de
renoncer n'importe quel type de développement et de futur l'on veut
préconiser pour notre Région. Nous estimons que ce projet de loi
répond à cette double exigence et que dans la définition des
procédures cette nécessité d'équilibre est suffisamment prise en
considération. Nous croyons que l'application correcte de cette loi
produira sans doute des effets positifs en termes de sauvegarde de
l'environnement surtout en ce qui concernera la qualité des
interventions, équilibre entre la sauvegarde du territoire et la
présence des activités de l'homme. C'est avec cet esprit que nous
voterons en faveur de cette loi".
Oggi lo stesso assessore porta in aula questa legge con alcune
lievi revisioni, come è detto nella relazione, lievi revisioni che
a nostro avviso stravolgono la legge in quanto ne intaccano alcuni
punti nodali. Vorrei soffermarmi anch'io sul tema che il relatore
ha analizzato con dovizia di particolari, cioè il tema
dell'abolizione del Comitato tecnico scientifico e la sua
sostituzione con un Comitato tecnico per l'ambiente. Qui è chiaro
che non è solo un cambiamento di nome, è cambiato anche il ruolo e
la funzione, è cambiata la composizione, nel senso che non sono più
presenti tutte quelle risorse che consentivano di chiamare
scientifico quel comitato: esperti in scienze naturali, esperti in
materia ambientale, esperti in architettura, ingegneria, biologia,
esperti in agronomia o in materie forestali.
Quindi c'era una serie di persone esperte nel settore, che erano
in grado di portare dei contributi e le loro competenze
scientifiche e qui vorrei sottolineare un aspetto: all'interno del
comitato queste persone portavano una sensibilità, un'attenzione ai
valori e ai criteri che si ispirano al rispetto dell'ambiente che
obbligavano tutti a chiedersi in base a quali criteri dovevano
essere valutati quei progetti. Ora questo comitato diventa un
comitato tecnico e non più scientifico, per quali motivi? Qui
confesso che sono un po' in difficoltà perché avevo seguito con
attenzione la presentazione di questo disegno di legge
dall'assessore in commissione, avevo preso nota, avevo cercato di
capire quali erano i motivi e mi sembra che i motivi che
l'assessore aveva presentato fossero diversi dai motivi che il
relatore ha presentato, per cui risponderò essenzialmente ai motivi
che ha portato avanti l'assessore in commissione e in un secondo
intervento cercherò di rispondere a quanto contenuto nella
relazione dopo averla riletta perché è corposa e non riesco, per un
mio limite, in un attimo a leggere e a capire tutto ed essere in
grado di rispondere.
Quali erano allora i motivi che l'assessore aveva portato in
commissione? Occorre velocizzare le pratiche, occorre far sì che
questo comitato sia uno strumento snello dell'Amministrazione.
Rispetto a questi motivi ponevo le seguenti domande: "Quali sono i
limiti di questo comitato? Quante sono le riunioni che sono andate
deserte perché non c'era il numero sufficiente del comitato per cui
il comitato non ha potuto riunirsi? Quante pratiche hanno
registrato un ritardo rispetto ai tempi fissati dalla legge, perché
il comitato non si è riunito in tempo debito e non è stato in grado
di esprimere un parere nei tempi che la legge prevede?"
A queste precise domande mi è stato risposto in modo molto
chiaro: "Nessuna riunione del comitato è andata deserta, tutte le
riunioni del comitato sono avvenute come da programma, nessun
progetto ha visto il parere espresso dopo il tempo previsto dalla
legge…".
Non solo: "… In alcuni casi è vero
c'è stato un ritardo, ma non perché il comitato tecnico scientifico
preposto al parere di VIA non ha ottemperato nei tempi dovuti al
suo compito, ma perché i pareri che dovevano essere presentati
dalla legge "Galasso", dalla legge sui beni ambientali e
paesaggistici non erano arrivati al comitato".
E ancora, il comitato non solo non ha registrato ritardi, ma la
procedura di cui il comitato scientifico era il punto nodale,
consentiva già allora quello che il relatore oggi presenta come una
novità assoluta nella conclusione, cioè che effettivamente in un
unico procedimento è possibile pervenire ad avere insieme più
autorizzazioni.
Questo avveniva già prima, non solo; anzi l'istruttoria era
semplificata perché pensava il Comitato tecnico scientifico a
chiedere i pareri necessari che pervenivano al comitato, non è vero
quindi che il motivo per cui si è voluto cambiare il comitato
tecnico scientifico in comitato tecnico era che questo comitato non
ha funzionato, non è stato capace di ottemperare ai tempi della
legge, ha rallentato le procedure, ha fatto perdere tempo prezioso
alle industrie e ai lavoratori. Questo non è vero. Sono i dirigenti
che hanno affermato in commissione che questo non è vero. Sono
altri i motivi reali, non so quali.
Un secondo motivo, presentato in commissione, è che occorre
realizzare la riforma della pubblica amministrazione, pertanto è
stata fatta la scelta di liberare la pubblica amministrazione del
fardello di comitati e di commissioni che rallentano l'iter
procedurale di un progetto: nella riforma della pubblica
amministrazione si procede via via a togliere tutti questi spazi di
confronto.
Le varie leggi regionali prevedono decine e decine di questi
comitati e commissioni; vorrei sapere quanti di questi comitati,
quante di queste commissioni previste in tutte le varie leggi sono
state cambiate, soppresse e trasformate in una specie di conferenza
di servizio dei dirigenti, perché, se questa è la linea politica
che si vuole portare avanti, è una linea che va portata avanti
dappertutto. A me non risulta questo.
Mi sembra molto strano che, mentre da una parte continuiamo a
dire che si devono creare tavoli di confronto, si devono creare
momenti in cui i diversi soggetti interessati a un problema si
incontrano, dialogano fra di loro perché è solo con la
concertazione, con la discussione, con il confronto, con il mettere
l'uno di fronte all'altro i pareri dei diversi soggetti
interessati, che è possibile giungere a delle soluzioni che siano
il più ottimali possibili, quindi mentre si fa un discorso di
questo genere in tutti i vari settori, qui guarda caso si dice che
occorre che ci sia il momento del parere e il momento deve essere
un comitato tecnico fatto da dirigenti.
Non ho nulla contro i dirigenti, è il loro lavoro, quindi
chiaramente ciascuno porterà la propria competenza, ma attenzione,
i vari progetti esaminati riguardano gli interessi di soggetti
diversi da quelli che i dirigenti sono chiamati a rispettare e a
difendere, allora bisogna che questi interessi siano presenti anche
loro, altrimenti facciamo un sopruso.
Altra cosa, non detta: questo progetto è un progetto che la
passata Giunta aveva già in mente, aveva tentato più volte di
portare avanti e lì l'Assessore Riccarand ha presieduto e difeso
questo spazio, ha presieduto il problema dell'ambiente e ha
impedito che questo disegno si compisse.
Adesso l'Assessore Riccarand non c'è più, l'Assessorato
dell'ambiente non esiste più perché le competenze sono frammentate
un po' da una parte e un po' dall'altra, allora finalmente questo
disegno può compiersi, ma perché?
Perché questo comitato era il luogo importante in cui si
confrontavano tra loro i problemi reali di chi è interessato alla
tutela dell'ambiente e di chi è più interessato alla realizzazione
di un'opera: allora qui devono trovare una loro composizione e non
in un altro luogo, non prima e non dopo. Pertanto questa limitata
revisione - come è chiamata nella relazione - non è così limitata,
perché tocca un nucleo importante, un nucleo vitale.
Non è vero che tutti i parametri sono rimasti uguali, non è vero
che i parametri degli allegati A e B della legge n. 6/91 siano
rimasti uguali; guarda caso, non so se è casuale, è cambiato
proprio il parametro che riguarda le strade regionali e statali
sotto i 2 chilometri. Allora, mentre nel 1991 tutte le strade
regionali e statali, quindi tutti i progetti di infrastrutturazione
regionali e statali erano soggetti alla VIA, ma proprio
quell'ordinaria, adesso non lo sono più, cioè lo sono solo sopra i
2 chilometri e sono invece soggetti alla valutazione con procedura
semplificata le strade regionali e statali come le poderali,
interpoderali, forestali, da 500 metri a 2 chilometri. Questa non è
una cosa banale o secondaria.
In questo momento, e sempre più, si faranno delle modifiche
nelle strade regionali e nelle strade statali, modifiche che
riguardano gli svincoli, modifiche che cercano di alleggerire e di
rendere più sicura la circolazione, ma sono proprio gli svincoli
quegli obbrobri che vediamo continuamente all'inizio dei paesi o
delle frazioni. Allora a questo punto si sappia chiaramente che
tutte le strade regionali e statali sotto i 2 chilometri hanno
l'impatto semplificato, ordinario, ma sotto i 500 metri niente,
quindi 500 metri sufficienti per uno
svincolo…
Curtaz (fuori microfono) … no, sotto
i 500 metri non c'è più impatto ambientale, può essere pure lo
svincolo di autostrada…
Squarzino (PVA-cU) C'è un elemento ancora che non è mi è chiaro,
per cui presenteremo un emendamento per renderlo più chiaro. Faccio
notare che non presentiamo l'emendamento per ripristinare il
comitato tecnico scientifico, anche se è quella la scelta che
vorremo fare, lo abbiamo detto e ripetuto quindi è inutile che qui
lo ribadiamo.
È chiaro che la maggioranza ci dice di no e il no a questo
comitato tecnico scientifico deriva dal fatto che già nella passata
legislatura si era tentato di eliminarlo. E adesso si fa la legge
apposta per sostituirlo con un altro, però se prendiamo l'articolo
12, comma 5, non è chiaro cosa significhi, per questo vogliamo
chiarirlo con un emendamento.
Presidente La parola al Consigliere Tibaldi.
Tibaldi (FI) Quando è stato redatto il progetto di legge
originario, cioè nel 1991, non essendo partecipe di quest'aula, non
ho potuto vivere in diretta quelle che sono state le motivazioni
che hanno spinto alla redazione, alla presentazione e poi
all'approvazione dello stesso, però oggi a distanza di 8 anni che
si propone quella che viene definita una radicale revisione del
medesimo progetto, mi sono accinto a vedere quali erano le novità
che venivano portate al medesimo e in sostanza cosa cambiava.
Devo dire, e mi sono fatto consegnare stamani alcuni documenti
integrativi, che non ravviso tutte quelle novità che sono state
elencate in maniera anche enfatica nella relazione del Consigliere
Cerise che ci ha arricchito di conoscenze perché in 16 pagine ha
comunque fornito degli elementi di valutazione, ma d'altro canto in
questa relazione che ci ha proposto mi sembra che ci sia una parte
che sia essenziale e che non sia stata in realtà enfatizzata ed è
che la proposta in esame non modifica l'impianto generale della
normativa precedente della quale ne ribadisce finalità, definizione
e procedimento amministrativo.
Cioè questo disegno di legge, che oggi stiamo esaminando, non ha
tutta quella carica innovativa che in realtà si vuole far credere o
che in realtà è stata scritta e nella relazione della Giunta ed
enfatizzata nella relazione del consigliere, poi il consigliere
avrà avuto le sue motivazioni, la Giunta del 1991 non era una
Giunta a lui gradita come colore politico, sappiamo che nella
scorsa legislatura questa legge è stata applicata da un assessore
che ha dovuto presidiarla, ma non voglio spezzare lance a favore di
Riccarand che non ha bisogno che io spezzi lance a suo favore. Però
è stata presidiata e quindi applicata anche in maniera talvolta
vincolistica, ma non vedo - come addirittura lui dice a pagina 12 -
che con la nuova legge il momento della partecipazione democratica
e pubblicistica della procedura, che ci riporta addirittura alle
origini della democrazia, assumerà in futuro una dimensione che in
passato non ha mai avuto, cioè oggi meno male che c'è il
Consigliere Cerise, abbiamo scoperto chissà cosa.
Cosa cambia in questa legge? Magari poi ce lo dirà anche
l'assessore. Al di là di alcuni piccoli aggiornamenti di carattere
tecnico o procedurale, questa legge non ha nulla di innovativo
anzi, a nostro avviso, questa legge ha rispetto alla precedente
degli elementi peggiorativi che adesso elencheremo e che sono tutti
collocabili nell'alveo della semplificazione.
Si parla di semplificazione amministrativa, è stato disegnato
questo punto come un cardine del programma della maggioranza, ma se
la semplificazione scritta viene tradotta in effetti pratici in
questa maniera c'è da preoccuparsi perché la semplificazione in
questo disegno di legge non esiste, anzi viene riprodotta sulla
falsa riga della procedura del 1991 con degli elementi
peggiorativi, perché?
Il progetto deve essere presentato, se rientra nelle
caratteristiche previste dal disegno di legge, insieme a uno studio
di VIA, entro 15 giorni deve essere pubblicato sul Bollettino
ufficiale della Regione, entro 60 giorni dalla sua pubblicazione
possono pervenire osservazioni scritte da parte dei soggetti
interessati e quindi anche soggetti che possono trarre nocumento
dalla concretizzazione di questo progetto "in itinere", entro 30
giorni dalla formulazione di osservazioni scritte c'è un'eventuale
richiesta di pareri da parte della struttura regionale competente -
che qui viene chiamata appunto struttura regionale competente,
mentre prima si chiamava servizio regionale anche in virtù della
riforma dell'Amministrazione regionale di cui alla legge n. 45/95
-, entro 90 giorni si deve concludere l'istruttoria da parte della
struttura regionale competente salvo proroghe o sospensioni che
comunque sono una mina in quest'iter procedurale per cui possono
riportare indietro l'iter o addirittura sospenderlo a tempo
indeterminato.
Conclusa l'istruttoria, entro 30 giorni il comitato tecnico, che
non è più il comitato scientifico, come ha ampiamente dissertato la
collega Squarzino, deve formulare un parere scritto, il quale entro
20 giorni dalla ricezione può essere trasformato in delibera e
quindi in decisione amministrativa definitiva dalla Giunta
regionale.
E qua c'è una novità peggiorativa: salvo richieste specifiche da
parte della Giunta al comitato, cioè la Giunta può intervenire con
un suo diritto di veto politico, tecnico, amministrativo e
riportare indietro tutto il procedimento o perlomeno bloccarlo,
stopparlo, fermarlo, sospenderlo e complicare quello che era un
inter secondo noi prima comunque complicato, ma più snello di
quello ora ridisegnato.
Se tutto va bene, stando questi termini previsti dalla legge,
siamo a 245 giorni, quindi oltre 8 mesi e questo alla faccia della
semplificazione tenendo presente poi - fra l'altro previsto anche
nella legge vecchia - che la VIA, ancorché positiva e quindi
dichiarata con delibera di Giunta regionale, ha un'efficacia
limitata e questo è paradossale: come si fa a porre una limitazione
ad un atto amministrativo che è conclusivo di una procedura così
complessa e poi datarlo nel tempo, cioè dargli un'efficacia che non
è spendibile a tempo indeterminato?
Io lo guardo anche dall'aspetto del privato che si accinge a
voler realizzare un'opera che necessita di una VIA e che quindi
deve ingaggiare un "pool" di professionisti per poterla realizzare.
Questo significa non solamente cercare le risorse umane e
professionali, ma cercare anche le risorse economiche per poter
sostenere la spesa.
Allora l'efficacia è limitata, ma l'efficacia può essere
limitata nel caso in cui cambino dei presupposti essenziali oppure
cambino delle condizioni soggettive e oggettive o cambino dei
presupposti ambientali. Come si fa a limitare l'efficacia di un
atto che è conclusivo di un procedimento così complesso? Se questa
norma fosse stata cambiata in questo punto in questo senso, magari
si poteva parlare di semplificazione e di alleggerimento degli iter
burocratici a favore di quella che è la trasparenza e la velocità
dell'azione amministrativa in Valle, ma questa legge non conferma
quelli che sono gli indirizzi che sono stati propagandati quando
questa Giunta si è insediata un anno fa.
Questa legge è un mostro burocratico, questa legge ha questo
grosso handicap che già esisteva nel 1991 e che oggi, cambiando
assessore, cambiando la coalizione di governo, viene assolutamente
peggiorato.
C'è una sostanziale distonia a nostro avviso fra quelle che sono
state le relazioni e accompagnatorie alla legge e dello stesso
Consigliere Cerise o Consiglieri Cerise e Borre visto che sono
entrambi firmatari del documento, rispetto a quello che si riesce
ad evincere dall'articolato. Un articolato che tra l'altro al punto
4 prevede una ricomposizione del Comitato tecnico per l'ambiente,
prima scientifico, sono state tolte le rappresentanze
professionali.
Qui mi è parso di ravvisare nell'intervento del Consigliere
Cerise una congrua dose di livore nei confronti degli esperti degli
ordini professionali che penso abbiano dato un contributo
costruttivo, non solamente ancorato a principi ideologici e quindi
tendente ad ostruire o ad ostacolare una procedura amministrativa,
però sono valutazioni personali sulle quali mi sento di dissentire,
ma non vedo come questo cambiamento di composizione umana e
amministrativa del comitato di valutazione possa rappresentare
quell'innovazione che è stata invece presentata poc'anzi in
aula.
Qui ci sono 5 dirigenti, quindi la struttura regionale
competente è una struttura fortemente dirigistica, fortemente
dipendente dagli organismi politici perché sappiamo che, proprio in
virtù di quella legge n. 45 che il Consigliere Cerise ha ricordato,
le dirigenze sono fortemente dipendenti oggi dal potere politico,
quindi è una struttura a forte concentrazione dirigistica alla
quale vengono al punto f) di volta in volta aggiunti dei
rappresentanti di altre strutture o enti strumentali regionali
identificati di volta in volta dalla struttura competente in
materia di VIA.
Qui più che alleggerimento mi sembra che ci sia un accentramento
di controlli e di poteri in queste figure dirigenziali che, come
ripeto, sono fortemente dipendenti dal potere politico.
Questa è la prima osservazione sulla quale magari l'assessore ci
fornirà qualche lume in più rispetto a quanto sentito finora nella
relazione introduttiva.
Articolo 6 (Strumenti di pianificazione territoriale ed
urbanistica): al comma 1 c'è un elenco di strumenti urbanistici che
devono contenere come loro parte integrante uno studio di impatto
ambientale.
Sappiamo che questi strumenti, quando vengono adottati o se
contengono varianti sostanziali, devono avere il parere del
comitato tecnico, allora qui c'è un intervento di valutazione
preventiva da parte del comitato tecnico, intervento che viene ad
incidere sulla strumentazione urbanistica a disposizione tuttora,
cioè piano territoriale paesistico, piani regolatori generali
comunali, piano energetico, piani urbanistici di dettaglio. Vuol
dire che la struttura interviene in tutto il settore della
pianificazione urbanistica generale.
Poi, quando si fa riferimento nell'articolo 10, ai progetti di
interventi od opere, anche lì c'è un intervento sempre preventivo e
secondo noi cumulativo addirittura e di appesantimento che viene
previsto per tutti i progetti e loro varianti di cui agli allegati
A e B, allegati che, come ricordava chi mi ha preceduto, sono stati
integrati recependo una direttiva della CEE (85/337), ampliando
così l'ambito di competenza.
Paradossalmente qui abbiamo: primo, un intervento sugli
strumenti urbanistici che sono di dominio pubblico; secondo, un
intervento della stessa struttura sui progetti che possono venire
presentati da qualunque soggetto interessato, per esempio un
privato.
Un esempio che si può fare per chiarire il problema che si viene
a creare, fra l'altro nell'allegato A ho visto, anche rendendo più
restrittivo il contenuto della direttiva CEE, non so se l'assessore
ha fatto caso, complessi alberghieri che abbiano una volumetria
superiore ai 5.000 metri cubi o capannoni industriali e commerciali
che abbiano una volumetria superiore ai 10.000 metri cubi rientrano
nell'allegato A; vuol dire che la loro realizzazione deve essere
sottoposta alla VIA ovvero il soggetto o i soggetti che intendono
costruirli devono redigere, oltre al classico elaborato
progettuale, anche lo studio di impatto ambientale e seguire la
trafila prevista.
Allora, capannoni industriali e commerciali che hanno un'altezza
normalmente di 4-5 metri con questa volumetria sono capannoni di
2.000-2.500 metri quadri, quindi non è che siano di dimensioni così
impattanti come si vuole far credere.
La stessa cosa, i complessi alberghieri che hanno oltre 5.000
metri cubi, come è scritto nell'allegato, tenendo conto di
un'altezza media di 3 metri, che è l'altezza di una civile
abitazione ma anche di un albergo, sono alberghi da 1.700 metri
quadri, quindi con camere e con un numero di camere che è di media
o di piccola entità se confrontiamo altre realtà regionali. È
normale che un comune, quando predispone un suo piano regolatore
generale o una variante, prevede anche che in determinate zone
possano essere insediate o strutture turistico-alberghiere o
strutture di carattere commerciale industriale.
Mi chiedo perché, se c'è già lì una valutazione del comitato
tecnico di carattere preventivo che dice che lì si può far
costruire a privati o a chiunque capannoni o strutture che abbiano
una determinata vocazione e una determinata volumetria, bisogna
onerare anche il privato di questo studio che è vincolistico, che
rallenta l'iter, che comporta dei costi e che di fatto frena lo
sviluppo o perlomeno una tipologia dello sviluppo economico.
Questo è importante saperlo perché, in un momento in cui si
predica per lo snellimento burocratico e l'alleggerimento delle
procedure, non possiamo permetterci di intervenire con una
procedura così complessa a fronte di iniziative imprenditoriali che
un domani sono complessi alberghieri con oltre 5.000 metri cubi o
perlomeno 5.000 e 1 metro cubo, appena al di sopra di questa
soglia, o capannoni industriali con oltre 10.000 metri cubi,
frenarne la costruzione o perlomeno la progettualità con questo
studio di VIA.
È quindi necessario capire qual è la filosofia che ha indotto la
Giunta a voler cambiare in peggio - ecco un altro elemento
peggiorativo - questa legge del 1991 che presentava, è vero,
elementi di salvaguardia ambientale, si parla di sviluppo
compatibile, di sviluppo sostenibile, di sviluppo che deve
armonizzarsi con il contesto ambientale, ma è altrettanto vero che
la compatibilità o la sostenibilità di questo sviluppo non può
essere letta solamente nella chiave in cui ciò debba essere posto
come un freno, specie in questi casi di cui all'allegato A che ho
citato che sono stati recentemente introdotti in virtù di quella
che viene chiamata una radicale innovazione della legge.
Altri elementi che abbiamo visto sono quella tempistica
particolarmente farraginosa che abbiamo citato, tempistica e
procedure dove c'è quell'aggravante dell'intervento della Giunta e
soprattutto l'efficacia limitata.
Chiediamo quindi all'assessore alcune delucidazioni su questi
punti che secondo noi sono essenziali per perseguire
quell'obiettivo dello snellimento burocratico, ma un obiettivo che
venga conseguito in forma effettiva, efficace e non solo iscritto
in un programma di maggioranza, se poi di fatto, quando si tratta
di adottare questo programma di maggioranza nelle singole leggi o
nell'applicazione delle medesime, ci troviamo di fronte a dei
mostri burocratici come quello che oggi ci viene proposto
all'esame.
Presidente La parola al Consigliere Curtaz.
Curtaz (PVA-cU) Voglio intervenire brevemente in sede di
discussione generale su questo disegno di legge per esprimere
alcune valutazioni ad integrazione di quelle già svolte dalla
collega Squarzino con un taglio più generale e politico su questa
scelta. Voglio partire proprio dalla relazione dei due relatori,
una relazione che devo dire onestamente è fatta molto bene, almeno
apparentemente molto completa, molto dotta, con osservazioni anche
di carattere generale che personalmente ho trovato molto
pertinenti.
Ci sono però due cose che mi hanno colpito di questa relazione.
La prima è la lunghezza: 16 pagine fitte fitte per un disegno di
legge che sarà, sì, importante, ma non mi sembra il disegno di
legge della legislatura.
Soprattutto mi hanno colpito 10 pagine fitte fitte per
giustificare il cambiamento di un comitato che cambia il nome e
cambia composizione; 10 pagine fitte fitte mi fanno ripetere quello
che dicevano i Latini: "excusatio non petita accusatio manifesta".
Traduco per quelli che come me non sanno il latino: le
giustificazioni non richieste significano colpevolezza
evidente.
Al di là della battuta, mi ha colpito la lunghezza perché è
evidente che dietro la lunghezza di questa relazione c'è la
preoccupazione di argomentare e di giustificare una scelta che è un
po' debole. Se bisogna scrivere tanto è perché è un po' debole e
bisogna dire che è stato scritto tanto e bene per argomentare
questa scelta.
Il secondo elemento di riflessione di questa relazione è che,
pur essendo così lunga, non contiene un dato. Mi sarei aspettato
dei dati, invece ci sono solo delle valutazioni apodittiche, non
documentate, non provate.
Si dice che il comitato scientifico con funzionava per tutta una
serie di osservazioni; sarebbe stato interessante confrontarlo con
dei dati, ma io lo so perché non ci sono i dati: perché se si
fossero indicati i dati, avrebbero dimostrato il contrario di
quello che si vuole sostenere, quindi per forza questa relazione,
proprio perché è fatta bene, non doveva contenere i dati.
Il comitato scientifico è stato criticato; a me sarebbe piaciuto
conoscere quante volte si è riunito in questi sette anni e mezzo,
quante volte le sedute sono andate deserte, quante volte è mancato
il numero legale, quante volte non ha potuto pronunciarsi, quante
volte questo ha comportato dei ritardi.
Poi mi ha anticipato l'Assessore Vallet dicendo che, salvo casi
marginali ed eccezionali, praticamente…
nessuno, nessuna volta, ha sempre funzionato bene, non ha mai
comportato un giorno di ritardo nelle procedure e allora non viene
solo il dubbio, ma qualcosa più del dubbio che la motivazione che
ha portato a questo snellimento non sia quella di snellire e di
rendere la burocrazia meno pesante.
La motivazione è un'altra e non faccio tanti giri di parole
dicendo che la motivazione è quella di un ulteriore passo, questo
abbastanza significativo della controriforma in tema ambientale,
che questa Giunta e questa maggioranza ha scelto di fare all'inizio
della legislatura cominciando con la soppressione dell'Assessorato
dell'ambiente e portando avanti tutta una serie di provvedimenti e
questo è l'ultimo dei provvedimenti che andrete a votare.
Questo è il giudizio politico perché si vuole sopprimere un
organismo che al di là dei limiti, anche dal mio punto di vista, e
io forse mi colloco rispetto alla distinzione scientifica dei
relatori forse nella corrente protezionistica, ho cercato di
immaginare dove potrei essere messo, penso nella corrente
protezionistica...
(ilarità dell'Assemblea)
… ma di quest'attività in questi
sette anni e mezzo non mi ha molto soddisfatto; ancora recentemente
ricordo che questo comitato scientifico ha dato un parere positivo
seppure a maggioranza sulla variante della SS 27 che a mio giudizio
da deformato protezionista grida vendetta, ma nonostante questo
ritengo che fosse importante su una materia così delicata avere
delle competenze esterne, è questo che sfugge.
Poi può darsi che ci sia qualcuno che fosse condizionato
dall'appartenenza, da chi è stato nominato, dalla sua categoria,
dal corporativismo, ma è importante su una materia come questa
avere delle competenze esterne, non possiamo permetterci di fare
decidere queste cose dai funzionari interni che, seppure bravi, non
hanno questo spettro di esperienze che consente di fare una
valutazione che a volte è delicata su alcuni temi.
È chiaro che spesso questi esperti esterni sono anche delle
persone libere, qualche volta sono delle persone che rompono le
scatole, qualche volta sono persone che esprimono le loro idee in
maniera libera, quindi meglio sopprimerlo questo comitato che
funziona abbastanza bene, che non fa perdere un minuto, ma per
snellire bisogna sopprimerlo.
Voglio chiudere questo mio intervento facendo una previsione che
poi vedremo se verrà confermata dai dati statistici.
Mi auguro di sbagliare, ma credo che da oggi in poi molti, per
non dire tutti i progetti saranno compatibili ambientalmente; fra
due o tre anni faremo una valutazione e vedremo se con il nuovo
comitato saranno più i progetti che ottengono la VIA favorevole o
saranno di meno.
Questa sarà una piccola cartina di tornasole a meno di non voler
immaginare che da oggi in poi tutti i progetti che vengono
presentati all'Amministrazione saranno perfetti dal punto di vista
ambientale.
Un ultimo punto, prima di concludere, è quello relativo al fatto
che si dice che i parametri non vengono cambiati nella relazione;
non è così.
Non posso dire che ci troviamo di fronte a delle rivoluzioni
rispetto ai parametri, il grosso dei parametri rimane invariato,
però attenzione perché il parametro a cui ha fatto riferimento
prima la mia collega non è una cosa insignificante. Nel precedente
testo tutte le opere di carattere regionale e statale dovevano
avere la VIA; oggi fino a 500 metri non c'è bisogno di VIA, può
sembrare quasi una cosa ovvia, è un piccolo tratto di strada, non
c'è bisogno di VIA, ma attenzione che in 500 metri facciamo
rientrare tutti gli svincoli e quindi tutti gli svincoli delle
autostrade, delle strade statali, delle strade regionali, i
progetti relativi verranno approvati senza VIA.
Lascio all'intelligenza di tutti dire se questa è una cosa che
va bene, se è una cosa che non va molto bene come io credo, e un
giudizio complessivo su questa legge.
Presidente La parola al Consigliere Comé.
Comé (Aut) Leggendo il testo che ci è stato presentato pochi
giorni fa che recitava: "Nuova disciplina della procedura di
valutazione d'impatto ambientale", subito ho pensato di trovarmi di
fronte alla possibilità di leggere un testo che disciplinasse in
maniera nuova, che desse un taglio completamente diverso al testo
che oggi noi abroghiamo e che quindi la procedura di VIA prendesse
un taglio veramente di snellezza, prendesse il taglio di
trasparenza, quello che effettivamente il relatore ha voluto più
volte presentare.
Ho notato che i principi fondamentali sono stati mantenuti; il
relatore nella sua lunghissima relazione dice che il principio per
quanto riguarda l'attivazione al VIA è che questo venga attivato
inizialmente in modo da rendere più facile e più efficace
conseguire gli obiettivi di difesa ambientale che ci si prefigge,
mentre anche lui dice che non è stato possibile andare ad
analizzarlo ed introdurlo nella nuova legge, quindi se questo testo
andiamo a confrontarlo con il vecchio testo, non vediamo grosse
differenze.
La differenza sostanziale possiamo verificarla solo in questo
Comitato tecnico per l'ambiente.
Su questo comitato anche noi, come del resto hanno fatto tutti
gli altri colleghi che mi hanno preceduto, non possiamo che
sollevare delle preoccupazioni per un forte controllo politico che
potrebbe avere questo comitato tecnico perché qui non ci sono più
dei tecnici esterni, ma sono tutti tecnici dirigenti delle varie
strutture, in modo particolare ci preoccupa ancora di più
l'emendamento che è stato presentato con l'articolo 15 che dice che
la Giunta può addirittura richiedere la revisione a questo
comitato.
Anche questo è un passo in più per avere un controllo quasi
totale sui pareri che vengono presentati.
Una soddisfazione possiamo comunque rilevarla in questo comitato
tecnico perché effettivamente verifichiamo che questo comitato, che
potremmo chiamare quasi conferenza dei servizi, può dare nella
stessa seduta oltre che la VIA anche i pareri relativi ai vari
vincoli: paesaggistico, idrogeologico e così via, quindi su questo
sicuramente diamo un parere positivo, ma sottolineiamo di nuovo la
nostra preoccupazione per questo controllo politico eccessivo che
potrebbe esserci essendo questo comitato formato esclusivamente da
dirigenti.
Per quanto riguarda poi la procedura per gli strumenti di
pianificazione territoriale e urbanistica, sappiamo che questo è un
problema che già da parecchi anni anche gli enti locali sollevano
per quanto riguarda l'obbligo di essere sempre soggetti a questo
procedimento di VIA in quanto hanno sia il piano territoriale
paesistico della Valle, e abbiamo già detto che è inserito, i piani
regolatori generali comunali e anche i piani urbanistici di
dettaglio e da tanto tempo i sindaci hanno richiesto di non essere
sottoposti ulteriormente a questi piani di dettaglio.
Andando avanti nell'analisi di questo testo di legge, volevo
chiedere - questo tra l'altro è un punto che viene riportato
mantenendo quello del vecchio testo - per quanto riguarda lo studio
di impatto ambientale sui progetti, in quello che deve essere
contenuto nella relazione c'è anche l'analisi dei costi-benefici
dell'opera, volevo chiedere all'assessore quali sono le motivazioni
per cui bisogna mantenere ancora questa voce visto che sicuramente
l'esperienza ci avrà permesso di capire se questa voce è
significativa o meno. Ritengo che, per quanto riguarda una
valutazione dell'impatto ambientale, questa voce potrebbe essere
tolta. Sentiremo le motivazioni dell'assessore per fare delle
ulteriori riflessioni.
Sull'articolo 15 la preoccupazione è quella che la Giunta
regionale può chiedere, indicando specificatamente le ragioni, il
riesame del progetto; questa, ripeto, è una cosa che ci preoccupa
un po'.
Volevo ancora fare un'osservazione per quanto riguarda le
sanzioni; al riguardo abbiamo presentato degli emendamenti che
illustrerò più avanti nel momento in cui andremo ad analizzare i
singoli articoli.
Per quanto riguarda le sanzioni, prima il relatore ci ha
informati che sono state adeguate le somme minime, mentre l'ammenda
più elevata è stata mantenuta; volevo chiedere di diversificare la
sanzione a seconda che questa sia rivolta a una procedura normale
oppure alla procedura semplificata.
Per quanto riguarda gli allegati, non possiamo che condividere
quello che ha sottolineato il relatore; speriamo che quanto prima
venga rivisto tutto quello che riguarda i parametri sia per quanto
riguarda gli allegati A che gli allegati B.
Abbiamo presentato degli emendamenti che ci sembravano più
urgenti, ma sicuramente anche noi condividiamo che questo deve
essere rivisto in tempi molto brevi. Aspettiamo le risposte
dell'assessore dopodiché faremo le nostre conclusioni.
Presidente Non c'è più nessuno iscritto a parlare, dichiaro
pertanto chiusa la discussione generale. La parola all'Assessore al
territorio, ambiente e opere pubbliche, Vallet.
Vallet (UV) Intanto ringrazio tutti i consiglieri che sono
intervenuti, in modo particolare i relatori e i componenti della II
e III Commissione che si sono impegnati nell'esame di questo
disegno di legge.
Non vorrei semplificare troppo e assolutamente neanche
banalizzare, ma credo che abbia molto ragione il Consigliere Curtaz
quando dice che questa non è la legge della legislatura. Gli
intenti dell'assessore e gli intenti della Giunta sono
effettivamente più limitati rispetto alla valenza che è stata data
alle limitate modifiche, così le ho definite nella relazione di
accompagnamento, apportate al disegno di legge.
Credo che però bene abbiano fatto i relatori, Consiglieri Cerise
e Borre, a soffermarsi più di quanto non ho fatto io nella
relazione di presentazione al disegno di legge così come licenziato
dalla Giunta perché alla sostituzione del comitato scientifico con
il comitato tecnico non vengano attribuite valenze che sono fuori
dalle volontà o dalle intenzioni mie e della Giunta.
Ho detto con molta chiarezza in commissione che il problema va
ricondotto dal mio punto di vista nel quadro generale di quella che
è la riforma e la riorganizzazione dell'Amministrazione regionale,
nella prosecuzione graduale di quella che è l'applicazione della
legge n. 45 che fra le altre cose prevede una revisione puntuale di
quelli che sono definiti gli organi collegiali.
Revisione che in parte è stata affrontata già in calce alla
scorsa legislatura, ma che non era stato possibile completare
tant'è che ancora è all'esame della Giunta regionale la proposta
complessiva di revisione; alcuni organi collegiali però sono già
stati modificati e anche soppressi, ne cito uno solo, il CRPT, che
svolgeva funzioni in un campo perlomeno uguali a quello attinente
il Comitato scientifico per l'ambiente, quello è stato sostituito
dalla Conferenza di pianificazione.
Quindi noi abbiamo voluto istituire di fatto una vera e propria
conferenza dei servizi, Consigliere Comé: il Comitato tecnico per
l'ambiente è una vera e propria conferenza dei servizi
dell'Amministrazione regionale e qui bene ha fatto il Consigliere
Cerise a scindere i compiti perché io credo che sia importante
puntualizzare e attribuire ad ognuno quelli che sono i compiti e la
responsabilità.
La responsabilità di decidere non spetta al Comitato scientifico
per l'ambiente o al Comitato tecnico per l'ambiente; la
responsabilità di decidere spetta agli organi che questa
responsabilità hanno, spetta quindi alla Giunta regionale, spetta a
questo Consiglio regionale. Ben diverso è il compito e quanto si
richiede al Comitato tecnico per l'ambiente che è l'espressione di
una valutazione tecnica, di un parere consultivo che serva alla
Giunta regionale per esprimere la propria motivata decisione. La
Giunta regionale che anche in passato si è attenuta, e se non si è
attenuta ha evidentemente motivato, al parere, ripeto, consultivo
del Comitato scientifico per l'ambiente.
Voglio evidenziare alcuni aspetti di questo disegno di legge che
sicuramente non sono elementi peggiorativi dell'impianto, così come
li ha definiti il Consigliere Tibaldi, che ha affermato non esserci
semplificazione. Diciamo che non c'è semplificazione rispetto ad
una procedura che ha prodotto effetti positivi, che non si è
rilevata essere un'ostruzione, un impedimento così determinante per
lo svolgersi delle attività anche economiche.
Credo che il concetto di VIA sia ormai un concetto entrato come
parte importante nella cultura perlomeno di tutti i Paesi
dell'Unione europea; è un concetto accettato anche se impone oneri,
impone lungaggini burocratiche che però vengono risolte in modo
sufficientemente positivo dall'impostazione che la nostra legge
ha.
Non abbiamo stravolto l'impianto della legge, ma perché
riteniamo - e qui ripeto quanto ho detto nel 1991 - che la nostra
legge, la legge n. 6/91, come impianto sia una buona legge ed è
stata punto di riferimento per tante regioni che hanno legiferato
dopo la Valle d'Aosta in questa materia.
Al di là della volontà, ripeto, che è quella di semplificare
l'azione dell'Amministrazione regionale, non drammatizzerei su
questo cambiamento, nel senso che - come ha espresso molto
puntualmente nella relazione Cerise - gli orientamenti sono
diversi; la Regione Emilia Romagna, che ha legiferato nel mese di
aprile di quest'anno, non ha previsto neanche il comitato tecnico,
ma l'istruttoria delle pratiche viene fatta esclusivamente
all'interno della singola struttura dell'amministrazione e quindi
non vedo questo grande stravolgimento.
Soprattutto credo che non sia corretta la valutazione che ha
fatto il Consigliere Comé rispetto alla possibilità che il
dirigente sia soggiogato dalla volontà politica: credo che
quest'affermazione vada a sminuire la dignità, la correttezza e la
buona azione dei dirigenti dell'Amministrazione regionale.
Questo disegno di legge contiene, a mio avviso, qualche piccola
innovazione sicuramente positiva; l'aver previsto la possibilità
per il proponente e il progettista di partecipare di fisso alla
riunione del comitato tecnico è un momento arricchente, non
previsto prima come regola.
L'aver definito meglio la possibilità per il proponente di
verificare prima se il suo progetto, la sua iniziativa deve essere
sottoposta a valutazione, e nel caso in cui la risposta sia
positiva, poter avere indicazioni puntuali e precise sulle cose da
indicare, sui dati da fornire perché il comitato tecnico poi possa
valutare appieno l'iniziativa, credo che questo sia un punto
favorevole. Questo era già stato normato con una circolare
dell'assessore, non era contenuto nella legge.
Per quanto riguarda le tabelle, ripeto, mediamente i dati della
nostra legge sono più restrittivi rispetto ai dati e della
direttiva comunitaria e alle tabelle contenute nella maggior parte
delle leggi regionali, ma questo credo che sia il risultato a mio
modo positivo di una valutazione che già nel 1991 era stata fatta
molto opportunamente rispetto ad una realtà, ad un territorio
particolarmente delicato qual è il nostro.
Le poche modifiche che abbiamo voluto apportare sono il frutto
di un'analisi e di una verifica di funzionamento di una legge che è
stata fatta nel 1991 e che nel corso di 8 anni bene o male abbiamo
avuto la possibilità di valutare in tutti i passaggi.
La modifica che più ha colpito, quella dell'inserimento delle
strade regionali e statali che devono essere sottoposte a procedura
semplificata da 500 metri a 2 chilometri e a procedura ordinaria da
2 chilometri in avanti, è stata introdotta solo per dare una voce
unica a tutte le tipologie di strade perché non si capisce bene
quale potrebbe essere la differenza o il maggior impatto di un
tratto di strada regionale inferiore a 500 metri rispetto ad un
altro tipo di strada inferiore sempre a 500 metri, quindi non credo
che questo comporterà problematiche particolari.
È vero, Consigliere Tibaldi, ho detto che la VIA è una procedura
onerosa che richiede una certa tempistica, con l'impostazione però
che c'è in questa legge, che permette di concludere acquisendo
tutti i pareri che sono necessari per poter poi rendere
cantierabile l'opera, credo che si abbia un'importante
contropartita rispetto al tempo e alle energie che sono richieste
per produrre la documentazione necessaria.
Non credo di avere altre cose da aggiungere se non ribadire che
l'impianto della legge n. 6 è un buon impianto e che non abbiamo
assolutamente voluto stravolgere la legge.
Presidente Innanzitutto vi ricordo che discutiamo il nuovo testo
predisposto dalla III Commissione. Adesso diamo inizio alle
procedure di votazione, voteremo articolo per articolo fermandoci
dove ci sono degli emendamenti.
La parola all'Assessore al territorio, ambiente e opere
pubbliche, Vallet.
Vallet (UV) Per chiedere cinque minuti di sospensione perché
vorrei esaminare gli emendamenti.
Presidente Sospendiamo i lavori per cinque minuti.
Si dà atto che la seduta è sospesa dalle ore 20,04 alle ore
20,17.
Presidente Riprendiamo i lavori. Vi ricordo che eravamo in
apertura di procedura di votazione, quindi inizieremo votando
articolo per articolo.
Pongo in votazione l'articolo 1:
Consiglieri presenti: 34
Votanti e favorevoli: 23
Astenuti: 11 (Beneforti, Collé, Comé, Curtaz, Frassy, Lanièce,
Lattanzi, Marguerettaz, Squarzino Secondina, Tibaldi, Viérin
M.)
Il Consiglio approva.
Pongo in votazione l'articolo 2:
Consiglieri presenti: 34
Votanti e favorevoli: 23
Astenuti: 11 (Beneforti, Collé, Comé, Curtaz, Frassy, Lanièce,
Lattanzi, Marguerettaz, Squarzino Secondina, Tibaldi, Viérin
M.)
Il Consiglio approva.
Pongo in votazione l'articolo 3:
Consiglieri presenti: 34
Votanti e favorevoli: 23
Astenuti: 11 (Beneforti, Collé, Comé, Curtaz, Frassy, Lanièce,
Lattanzi, Marguerettaz, Squarzino Secondina, Tibaldi, Viérin
M.)
Il Consiglio approva.
Pongo in votazione l'articolo 4:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
All'articolo 5 siamo in presenza di un emendamento, presentato
dall'Ulivo, di cui do lettura:
Emendamento Il comma 2 dell'articolo 5 è così riformulato:
"2. Il Comitato di cui all'articolo 4 è legalmente riunito
quando è presente la maggioranza dei convocati. Le decisioni sono
adottate a maggioranza dei presenti; in caso di parità prevale il
voto del Presidente. Le votazioni avvengono a scrutinio
palese."
La parola alla Consigliera Squarzino Secondina.
Squarzino (PVA-cU) L'emendamento che abbiamo presentato vuole
ripristinare il testo precedente.
A nostro avviso, infatti, sembra poco funzionale, anche
nell'ottica della ricerca dell'efficacia, della trasparenza, che
sia possibile ai dirigenti che fanno parte della struttura non
essere presenti nel comitato; questo comitato è stato pensato con
dirigenti o con loro delegati che devono essere presenti perché
devono portare il parere della struttura. È un atto d'ufficio
dovuto per cui come esiste omissione di atto d'ufficio, esiste
omissione per quel dirigente che non partecipa ad una riunione a
cui deve partecipare.
Non ha senso che un dirigente porti dei gravi motivi, come il
mal di testa, un viaggio da fare, un dissenso con l'assessore per
cui non sa bene cosa può andare a dire, per cui non partecipa e
invia un parere scritto che è molto più neutro.
Secondo noi, il testo precedente aveva una maggiore chiarezza e
maggior rispetto del lavoro dei dirigenti: insomma, se loro devono
venire, devono anche confrontarsi fra di loro perché se non fosse
necessario il confronto, basterebbe ridurre il tutto ad una
presentazione di pareri scritti: ogni dirigente presenta il proprio
parere, si fa la somma dei pareri e sulla base di questi la Giunta
esprime la propria valutazione, ciò non ha senso.
Presidente La parola all'Assessore al territorio, ambiente e
opere pubbliche, Vallet.
Vallet (UV) L'emendamento che è stato formulato dalla II
Commissione va nella direzione di garantire e quindi di eliminare
anche la più piccola possibilità che la riunione del comitato
tecnico possa non aver luogo, quindi è sicuramente un emendamento
che va nella direzione di garantire un miglior funzionamento. La
maggioranza si astiene sull'emendamento.
Presidente Pongo in votazione l'emendamento presentato
dall'Ulivo:
Consiglieri presenti: 34
Votanti e favorevoli: 3
Astenuti: 31 (Agnesod, Bionaz, Borre, Cerise, Charles Teresa,
Collé, Comé, Cottino, Cuc, Ferraris, Fiou, Frassy, La Torre,
Lanièce, Lattanzi, Lavoyer, Louvin, Marguerettaz, Martin, Nicco,
Ottoz, Pastoret, Perrin, Perron, Piccolo, Praduroux, Rini, Tibaldi,
Vallet, Vicquéry, Viérin M.)
Il Consiglio non approva.
Mettiamo ora in votazione l'articolo 5:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 6:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 7:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 8:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 9:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 10:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
All'articolo 11 c'è un emendamento, presentato dagli
Autonomisti, di cui do lettura:
Emendamento Togliere la lettera h del comma 2 dell'articolo
11.
La parola al Consigliere Comé.
Comé (Aut) In discussione generale avevo chiesto all'assessore
di darci delle motivazioni per cui venga richiesta l'analisi dei
costi-benefici dell'opera. Abbiamo verificato, abbiamo sentito
parecchi tecnici i quali ci hanno detto che non è che abbia una
grossa rilevanza ai fini della VIA predisporre anche l'analisi dei
costi-benefici dell'opera stessa.
Presidente La parola all'Assessore al territorio, ambiente e
opere pubbliche, Vallet.
Vallet (UV) Riteniamo che l'analisi costi-benefici riferita
all'opera sia comunque un elemento importante per consentire una
valutazione, nel senso che l'analisi costi-benefici che viene
richiesta a supporto della documentazione è riferita al fatto che
comunque, andando a realizzare un'opera, si consuma "ambiente" che
è patrimonio di tutti, della collettività.
Rispetto all'opportunità o meno di consentire questo consumo di
ambiente, credo valga la pena di valutare quelli che sono i
benefici apportati dall'opera costruenda rispetto al consumo di
ambiente che si va a produrre inevitabilmente, quindi ci asterremo
sull'emendamento.
Pongo in votazione l'emendamento presentato dagli
Autonomisti:
Consiglieri presenti: 34
Votanti e favorevoli: 8
Astenuti: 26 (Agnesod, Beneforti, Bionaz, Borre, Cerise, Charles
Teresa, Cottino, Cuc, Curtaz, Ferraris, Fiou, La Torre, Lavoyer,
Louvin, Martin, Nicco, Ottoz, Pastoret, Perrin, Perron, Piccolo,
Praduroux, Rini, Squarzino Secondina, Vallet, Vicquéry)
Il Consiglio non approva.
Pongo in votazione l'articolo 11:
Consiglieri presenti: 34
Votanti: 30
Favorevoli: 23
Contrari: 7
Astenuti: 4 (Comé, Lanièce, Marguerettaz, Viérin M.)
Il Consiglio approva.
All'articolo 12 c'è un emendamento, presentato dall'Ulivo, di
cui do lettura:
Emendamento Il comma 5 dell'articolo 12 è così riformulato:
"5. È data facoltà al committente che presenti richiesta scritta
prima dell'avvio della procedura di VIA, di richiedere alla
struttura regionale competente quali sono le informazioni che
devono essere fornite nello studio di impatto ambientale e/o negli
elaborati progettuali, in ragione delle caratteristiche specifiche
dell'intervento e dei presumibili impatti provocati dal suo
inserimento in un ben definito contesto ambientale. La richiesta
deve essere corredata da un minimo di documentazione sufficiente
per individuare la localizzazione, le caratteristiche progettuali e
le possibili implicazioni ambientali dell'intervento proposto. La
struttura regionale competente in materia di VIA deve fornire
risposta scritta entro un termine massimo di trenta giorni dalla
data di ricezione della richiesta.".
La parola alla Consigliera Squarzino Secondina.
Squarzino (PVA-cU) L'emendamento riguarda un argomento su cui,
concludendo il mio intervento, avevo detto che c'erano delle
perplessità, nel senso che se effettivamente qui si vuole parlare
di un momento in cui è possibile avere delle informazioni, allora
va formulato in modo tale che si parli di informazioni. Se invece
rimane la parola parere, è data facoltà al committente, prima
dell'avvio delle procedure di VIA, di richiedere alla struttura
regionale competente un parere scritto, il parere naturalmente è
d'accordo, non d'accordo, positivo, negativo, con difficoltà, cioè
viene anticipata la valutazione.
Questo mi sembra un po' strano, sarebbe una grande novità questa
che però non ho sentito illustrare né nella relazione del relatore,
né in quella dell'assessore, quindi o si decide di introdurre un
parere preventivo, che è una cosa nuova, e allora rimane così come
è scritto nel disegno di legge oppure se l'obiettivo è consentire
al richiedente di avere le informazioni, si toglie la parola
"parere", si dice: "richiedere alla struttura regionale competente
quali sono le informazioni che devono essere fornite". Alla fine
infatti si dice che la struttura regionale competente in materia di
VIA deve fornire risposta scritta entro il termine di 30 giorni. A
questo punto non si capisce cosa ci sta a fare ancora la
valutazione del comitato.
Mi sembra proprio che il comma 5, in modo surrettizio, voglia
inserire un parere preventivo di massima generale; se non è così,
va modificato secondo gli emendamenti che abbiamo formulato.
Presidente La parola all'Assessore al territorio, ambiente e
opere pubbliche, Vallet.
Vallet (UV) In relazione alla prima parte della questione, credo
che sia una questione semantica perché nel merito è esattamente
come la Consigliera Squarzino ha esposto. Si tratta di chiedere
alla struttura competente cosa è opportuno produrre al fine
di…
Diversa è la questione invece sulla richiesta di sopprimere la
possibilità da parte della struttura competente di essere
supportata rispetto al problema che le viene proposto da un parere
del comitato perché potrebbe darsi che la questione fosse
sufficientemente complessa da richiedere un minimo di
approfondimento e di supporto da parte delle altre strutture
tecniche dell'Amministrazione che fanno parte del comitato per cui
non posso accettare la seconda parte dell'emendamento; sulla prima
non so se è possibile valutare, ma non credo che ci siano
difficoltà…
(interruzione di un Consigliere, fuori microfono)
… a togliere: "di richiedere alla
struttura regionale competente le informazioni che devono essere
fornite", quindi togliere: "un parere scritto sulle" lasciando: "le
informazioni che devono", mantenendo però l'ultima parte del
comma.
Siccome è chiusa la discussione generale, quindi non posso
presentare emendamento, se la Consigliera Squarzino ritiene, è
possibile emendare il suo emendamento.
Presidente La parola al Consigliere Cerise.
Cerise (UV) Forse bisogna rileggere un attimo cosa dice
l'articolo 4, comma 2, perché in questo comma è scritto che il
comitato esercita le seguenti competenze:
"… a) formula pareri in ordine agli
indirizzi tecnici, scientifici ed amministrativi per l'applicazione
degli strumenti di VIA…", cioè questo è
puntuale, quindi la richiesta di pareri che viene fatta al comitato
in quest'articolo è a questi pareri che si riferisce.
Presidente La parola all'Assessore al territorio, ambiente e
opere pubbliche, Vallet.
Vallet (UV) L'osservazione del Consigliere Cerise è
corrispondente a quanto abbiamo detto, nel senso che le
informazioni non vengono richieste al comitato, ma vengono
richieste alla struttura che se del caso si avvale del parere del
comitato, quindi riformulo la richiesta al gruppo dell'Ulivo: se
ritiene di modificare il suo emendamento credo che sia accoglibile
nel senso che abbiamo detto.
Presidente La parola alla Consigliera Squarzino Secondina.
Squarzino (PVA-cU) Siamo d'accordo allora nel riformulare
l'emendamento che ora recita:
Emendamento
La prima frase del comma 5 dell'articolo 12 è così
riformulata:
"5. È data facoltà al committente che presenti richiesta scritta
prima dell'avvio della procedura di VIA, di richiedere alla
struttura regionale competente le informazioni che devono essere
fornite nello studio di impatto ambientale e/o negli elaborati
progettuali, in ragione delle caratteristiche specifiche
dell'intervento e dei presumibili impatti provocati dal suo
inserimento in un ben definito contesto ambientale.".
Presidente Pongo in votazione l'emendamento modificato
dell'Ulivo testé letto:
Consiglieri presenti: 32
Votanti: 29
Favorevoli: 26
Contrari: 3
Astenuti: 3 (Comé, Lanièce, Marguerettaz)
Il Consiglio approva.
Pongo in votazione l'articolo 12 nel testo così emendato:
Articolo 12 (Richiesta di VIA)
1. Chiunque intenda realizzare un progetto soggetto a VIA deve
presentare apposita richiesta alla struttura regionale competente
in materia di VIA allegando, in duplice copia, il progetto
preliminare ed il relativo studio di cui all'articolo 11. Copia del
rapporto di sintesi di cui all'articolo 11, comma 2, lettera i),
deve essere depositato contestualmente presso tutti i Comuni
territorialmente interessati al progetto.
2. I Comuni devono dare notizia dell'avvenuto deposito del
rapporto di sintesi tramite comunicati da affiggere entro sette
giorni, e per la durata di trenta giorni consecutivi, all'albo
pretorio.
3. Dell'avvenuto deposito dello studio, presso la struttura
regionale competente in materia di VIA, deve essere dato avviso sul
Bollettino ufficiale della Regione, entro quindici giorni
decorrenti dal momento in cui lo studio stesso è completo della
documentazione richiesta dall'articolo 11. Il procedimento
s'intende avviato a tutti gli effetti dalla data di pubblicazione
di tale avviso.
4. Chiunque può prendere visione dello studio di impatto
ambientale e presentare, entro il termine di sessanta giorni dalla
pubblicazione dell'avviso sul Bollettino ufficiale della Regione,
proprie osservazioni scritte alla struttura regionale competente in
materia di VIA.
5. È data facoltà al committente che presenti richiesta scritta
prima dell'avvio della procedura di VIA, di richiedere alla
struttura regionale competente le informazioni che devono essere
fornite nello studio di impatto ambientale e/o negli elaborati
progettuali, in ragione delle caratteristiche specifiche
dell'intervento e dei presumibili impatti provocati dal suo
inserimento in un ben definito contesto ambientale. La richiesta
deve essere corredata da un minimo di documentazione sufficiente
per individuare la localizzazione, le caratteristiche progettuali e
le possibili implicazioni ambientali dell'intervento proposto. La
struttura regionale competente in materia di VIA, deve fornire
risposta scritta entro un termine massimo di trenta giorni dalla
data di ricezione della richiesta, sentito, ove ritenuto
necessario, il parere del Comitato di cui all'articolo 4.
6. La definizione dei casi di dubbia interpretazione in merito
agli interventi di cui all'articolo 10, comma 6, nonché l'analisi
dei casi specifici previsti nel paragrafo "Gestione dei rifiuti"
dell'allegato A, segue la procedura e i tempi fissati dal comma 5.
Nel caso di esclusione dal procedimento di VIA, possono essere
individuate eventuali indicazioni per la mitigazione degli impatti
e per il monitoraggio delle opere o degli impianti.
Consiglieri presenti: 32
Votanti: 26
Favorevoli: 23
Contrari: 3
Astenuti: 6 (Beneforti, Comé, Curtaz, Lanièce, Marguerettaz,
Squarzino Secondina)
Il Consiglio approva.
Pongo in votazione l'articolo 13:
Consiglieri presenti: 33
Votanti: 26
Favorevoli: 23
Contrari: 3
Astenuti: 7 (Beneforti, Collé, Comé, Curtaz, Lanièce,
Marguerettaz, Squarzino Secondina)
Il Consiglio approva.
Pongo in votazione l'articolo 14:
Consiglieri presenti: 33
Votanti: 29
Favorevoli: 23
Contrari: 6
Astenuti: 4 (Collé, Comé, Lanièce, Marguerettaz)
Il Consiglio approva.
Pongo in votazione l'articolo 15:
Consiglieri presenti: 33
Votanti: 29
Favorevoli: 23
Contrari: 6
Astenuti: 4 (Collé, Comé, Lanièce, Marguerettaz)
Il Consiglio approva.
Pongo in votazione l'articolo 16:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 17:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 18:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 19:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
All'articolo 20 c'è un emendamento, presentato dagli
Autonomisti, di cui do lettura:
Emendamento Il comma 1 dell'art. 20 è sostituito dal
seguente:
"1. Indipendentemente dall'applicazione delle sanzioni penali e
amministrative previste dalle leggi vigenti, chiunque intraprenda
la realizzazione di un progetto senza aver ottenuto la valutazione
positiva dell'impatto ambientale soggetto a procedura ordinaria,
prescritta dalla presente legge, è soggetto alla sanzione
amministrativa del pagamento di una somma da L. 6.000.000 (euro
3.098,74), a L. 18.000.000 (euro 9.296,22).
Per i progetti ed opere soggetti a procedura semplificata le
sanzioni sono ridotte del 50%.".
La parola al Consigliere Comé.
Comé (Aut) Volevamo scindere la sanzione che viene applicata in
caso di realizzazione di un progetto senza VIA; volevamo scinderla
se era soggetta a procedura ordinaria o a procedura semplificata
quindi, per quanto riguarda la procedura ordinaria, si manteneva la
proposta della maggioranza, mentre per progetti ed opere soggetti a
procedura semplificata le sanzioni sono ridotte del 50 percento.
Questa era la nostra proposta.
Presidente La parola all'Assessore al territorio, ambiente e
opere pubbliche, Vallet.
Vallet (UV) La sanzione è riferita non alla dimensione delle
opere, quindi al fatto che siano da sottoporre a procedura
semplificata piuttosto che a procedura ordinaria, ma la sanzione è
riferita al fatto di aver iniziato l'opera senza l'autorizzazione,
pertanto ci asteniamo.
Presidente Pongo in votazione l'emendamento presentato dagli
Autonomisti:
Consiglieri presenti: 34
Votanti e favorevoli: 5
Astenuti: 29 (Agnesod, Beneforti, Bionaz, Borre, Cerise, Charles
Teresa, Cottino, Cuc, Curtaz, Ferraris, Fiou, Frassy, La Torre,
Lattanzi, Lavoyer, Louvin, Martin, Nicco, Ottoz, Pastoret, Perrin,
Perron, Piccolo, Praduroux, Rini, Squarzino Secondina, Tibaldi,
Vallet, Vicquéry)
Il Consiglio non approva.
Pongo in votazione l'articolo 20:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 21:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 22:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Pongo in votazione l'articolo 23:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
All'allegato A vi sono due emendamenti presentati dagli
Autonomisti di cui do lettura:
Emendamento All'allegato A, progetti di infrastrutture la
lettera c viene sostituita in:
"c) strade poderali, interpoderali, forestali oltre i 3
km.".
e
"c1) strade comunali, regionali e statali oltre i 2 km.".
Emendamento Nell'allegato A, voce "Altri progetti", lettera "c"
modificare così:
"c) complessi alberghieri… oltre
10000 mc."
La parola al Consigliere Comé.
Comé (Aut) Per una breve illustrazione tanto più che
l'emendamento n. 3 e l'emendamento n. 4 possono essere tutti e due
raggruppati per quanto riguarda la spiegazione.
Abbiamo già sentito nella replica dell'assessore che aveva detto
che era nell'impossibilità di andare a scindere le strade poderali,
interpoderali e forestali da quelle comunali, regionali e statali;
riteniamo invece che sarebbe opportuno dividerle proprio perché le
strade comunali, regionali e statali, che hanno anche larghezze
superiori, possono sicuramente avere un impatto ambientale
superiore, quindi devono essere sottoposte o all'ordinaria o
all'altra valutazione in base ad una lunghezza differenziata per
quanto riguarda le strade poderali, interpoderali e forestali oltre
i 3 chilometri, mentre invece per le strade comunali, regionali e
statali, oltre i 2 chilometri così come proposto già dalla
maggioranza.
Per quanto riguarda l'emendamento n. 4 all'allegato B, è la
stessa cosa per quanto riguarda la procedura semplificata; si
passerebbe per le strade poderali, interpoderali e forestali da 1
chilometro a 3 chilometri e per le comunali, regionali e statali
rimarrebbe invariata la stessa lunghezza, cioè da 500 metri a 2
chilometri.
Presidente La parola all'Assessore al territorio, ambiente e
opere pubbliche, Vallet.
Vallet (UV) Riteniamo che sia opportuno mantenere la
semplificazione che nel testo proposto abbiamo voluto fare perché
se da una parte è vero che 3 chilometri di strada poderale o
interpoderale potrebbero essere meno impattanti di 2 chilometri di
strada regionale, è vero peraltro che queste strade poderali,
interpoderali e forestali vengono comunque fatte e interessano
ambienti che sono più sensibili rispetto agli interventi che
riguardano le strade comunali e regionali per cui ci asteniamo su
quest'emendamento.
Presidente Pongo in votazione l'emendamento n. 3 degli
Autonomisti all'allegato A:
Consiglieri presenti: 34
Votanti: 12
Favorevoli: 5
Contrari: 7
Astenuti: 22 (Agnesod, Bionaz, Borre, Cerise, Charles Teresa,
Cottino, Cuc, Ferraris, Fiou, La Torre, Lavoyer, Louvin, Martin,
Nicco, Pastoret, Perrin, Perron, Piccolo, Praduroux, Rini, Vallet,
Vicquéry)
Il Consiglio non approva.
La parola al Consigliere Lanièce sull'altro emendamento.
Lanièce (Aut) Abbiamo presentato l'emendamento per aumentare il
valore, previsto alla dicitura "complessi alberghieri", da 5.000
metri cubi a 10.000 metri cubi tenuto conto che nella normativa
prevista dalla Provincia di Trento, sempre per gli esercizi
alberghieri, viene previsto un limite di 10.000 metri cubi per i
progetti a procedura semplificata e di 25.000 metri cubi per i
progetti a procedura ordinaria; pertanto riteniamo opportuno
aumentare il valore che ci sembra piuttosto basso.
Presidente La parola all'Assessore al territorio, ambiente e
opere pubbliche, Vallet.
Vallet (UV) Abbiamo fatto una rapidissima valutazione di quanto
proposto ed effettivamente 5.000 metri cubi consentono, molto a
malapena, la realizzazione di una struttura con 30 camere in grado
di ospitare una cinquantina di persone.
Facendo riferimento e confortati anche dai dati che ha riportato
il Consigliere Lanièce, riferiti alla legge di Trento che per la
procedura semplificata per i centri turistici da 15.000 a 25.000
metri cubi prevede la procedura semplificata e quell'ordinaria
oltre i 25.000 metri cubi, crediamo possa essere accolto
l'emendamento.
Presidente Pongo in votazione il secondo emendamento degli
Autonomisti all'allegato A:
Consiglieri presenti: 34
Votanti e favorevoli: 31
Astenuti: 3 (Beneforti, Curtaz, Squarzino Secondina)
Il Consiglio approva.
Pongo in votazione l'allegato A nel testo emendato:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
All'allegato B c'è l'emendamento n. 4 presentato dagli
Autonomisti:
Emendamento All'allegato B, progetti di infrastrutture la
lettera c viene suddivisa in:
"c1) strade poderali, interpoderali, forestali da 1 km. a 3
km.".
"c2) strade comunali, regionali e statali da 500 m. a 2
km.".
Pongo in votazione l'emendamento n. 4 degli Autonomisti:
Consiglieri presenti: 34
Votanti: 9
Favorevoli: 8
Contrari: 1
Astenuti: 25 (Agnesod, Beneforti, Bionaz, Borre, Cerise, Charles
Teresa, Cottino, Cuc, Curtaz, Ferraris, Fiou, La Torre, Lavoyer,
Louvin, Martin, Nicco, Pastoret, Perrin, Perron, Piccolo,
Praduroux, Rini, Squarzino Secondina, Vallet, Vicquéry)
Il Consiglio non approva.
Pongo in votazione l'allegato B:
Consiglieri presenti: 34
Votanti: 28
Favorevoli: 23
Contrari: 5
Astenuti: 6 (Collé, Comé, Lanièce, Lattanzi, Marguerettaz,
Viérin M.)
Il Consiglio approva.
Pongo in votazione la legge nel suo complesso:
Consiglieri presenti: 34
Votanti: 29
Favorevoli: 23
Contrari: 6
Astenuti: 5 (Collé, Comé, Lanièce, Marguerettaz, Viérin M.)
Il Consiglio approva.
Il Consiglio è chiuso, verrà convocato domani mattina alle
9,15.
La seduta è tolta.
