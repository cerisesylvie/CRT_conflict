Classificazione
ASSISTENZA SOCIALE



Oggetto del Consiglio n. 3230 del 7 febbraio 2024 - Resoconto
OGGETTO N. 3230/XVI - Interpellanza: "Estensione
dell'applicazione dell'Isee socio-sanitario per il calcolo delle
rette delle strutture socio-sanitarie residenziali e
semi-residenziali per anziani".
Bertin (Presidente) -
Punto n. 42. Consigliere Manfrin, a
lei la parola.
Manfrin (LEGA VDA) -
Come l'assessore Marzi ricorderà,
abbiamo già trattato di quest'argomento in occasione della
discussione rispetto ai servizi socio-sanitari e residenziali o
semi-residenziali erogati alle persone con disabilità, ed è una
discussione, secondo noi, basilare e fondamentale che riguarda
proprio i costi che vengono scaricati su queste persone.
Abbiamo discusso la volta scorsa e abbiamo con nostro grande
piacere trovato una concordanza con l'assessore Marzi, che di
questo ovviamente non possiamo che ringraziare, per aver sancito,
con la risposta all'interpellanza, che i costi sarebbero stati
calcolati non più sulla base dell'Isee semplice ma sulla base
dell'Isee socio-sanitario che ovviamente monda l'Isee classico da
tutte quelle provvidenze, quelle indennità, quelle erogazioni che
appunto vengono incassate in virtù della propria disabilità, quindi
da questo punto di vista si tratta di far fare un grosso passo in
avanti alle persone con disabilità, perché a questo punto hanno un
calcolo che è sicuramente loro più favorevole, perché si era creata
questa aporia nella quale noi andiamo a vedere come all'aumentare
dell'indennità che percepisce una persona con disabilità, aumenta
di pari passo anche la retta, quindi se a livello nazionale o a
livello locale si decide che la persona con disabilità non può
vivere con X euro al mese, e quindi lo si aumenta, e gli stessi X
euro di aumento vanno poi a coprire la retta, chiaramente le
persone non usufruiscono di un beneficio economico.
Questa stessa valutazione, che tra l'altro scaturisce, e non
smetterò mai di ringraziare l'esimio avvocato "Omissis" (celebre
avvocato che tutti abbiamo avuto modo di conoscere, e sicuramente
nei prossimi due anni lo ritroveremo in molti altri atti), questo
avvocato che è molto attivo e dai pareri molteplici, aveva fornito
un parere proprio sulla questione delle erogazioni, quindi sulla
base anche di questo parere e sulla base anche di alcune sentenze
che in alcune altre regioni sono state poi date, è evidente che si
è arrivati alla medesima interpretazione.
Lo stesso tema si apre però per quanto riguarda la parte degli
anziani, perché questa stessa criticità si rileva proprio nei
servizi residenziali in strutture alberghiere protette e protette
plus, questo è quello che si può leggere all'allegato A della
deliberazione 613 in data 23 maggio 2023 dove il comma 3
dell'allega A recita: "Per i servizi residenziali e le strutture
alberghiere protette, l'importo del finanziamento è stabilito... e
per le strutture protette plus in relazione al numero di ospiti
inseriti decurtando della quota dovuta dagli stessi sulla base
dell'Isee", quindi è specificato che qui viene richiesto l'Isee e
non l'Isee socio-sanitario, ma qui ci troviamo ad avere la stessa
identica questione.
Abbiamo quindi una serie di persone anziane che vengono ospitate
e che sostanzialmente si vedono calcolare l'importo della retta
sulla base delle indennità che percepiscono.
In alcuni casi - questo va detto - lo si fa in maniera
succedanea, diciamo così, per non dire truffaldina, ma diciamo
succedanea; ad esempio quello che è un documento, una dichiarazione
che un anziano deve compilare in una struttura, che ovviamente non
specificheremo, ma di una Unité, dove proprio viene specificato un
calcolo prima con l'Isee, dopodiché viene chiesto però di
specificare le indennità di accompagnamento, gli assegni di
frequenza, l'indennità di comunicazione, la speciale indennità per
non vedenti, pensione ciechi civili, indennità di accompagnamento
per non vedenti, pensione invalidità, rendita Inail, pensione
sociale e pensioni estere, quindi dopo aver già dichiarato l'Isee,
c'è tutto un lungo calcolo e un lungo elenco d'indennità e di
pensioni che una persona deve dichiarare e poi queste vengono
calcolate sulla base non dell'ISEE ma proprio sull'ISEE sommato con
quel tipo di pensioni, proprio per sfuggire a questa sorta di
tagliola.
Riteniamo che andare incontro alle famiglie, esattamente come è
stato fatto in altre Regioni, una recente sentenza è avvenuta in
Emilia Romagna... con quest'interpellanza interpelliamo il Governo
regionale per conoscere se sia intenzione estendere l'applicazione
dell'ISEE socio-sanitario per il calcolo delle rette anche per le
strutture socio-sanitarie residenziali e semi-residenziali per
anziani.
Presidente -
Risponde l'assessore Marzi.
Marzi (SA) -
Sin dal 2017 la nostra Regione, partendo
proprio dai servizi a favore delle persone anziane, ha avviato il
percorso di esclusione di altre indennità o pensioni d'invalidità
nel calcolo delle rette, recependo quanto previsto nelle pronunce
giurisprudenziali citate nell'interpellanza.
Si è trattato, di fatto, di un impatto significativo sulle
finanze pubbliche regionali e degli Enti locali gestori di tali
servizi. Lo dimostra il fatto che a oggi enti di altre Regioni non
hanno ancora recepito tale calcolo e tale percorso.
Il percorso invece che abbiamo avviato nella nostra Regione è,
di fatto, in fase di conclusione.
Con la recente delibera di Giunta regionale, la 1524/2023,
d'attuazione - come richiamato dal collega Manfrin - della legge
regionale 23/2010, abbiamo previsto l'ISEE quale strumento per la
valutazione della capacità contributiva degli utenti ai fini della
concessione dei contributi a favore delle persone non
autosufficienti.
Entro il prossimo mese di marzo sarà definita una proposta di
deliberazione di revisione della modalità di calcolo delle rette
delle strutture residenziali per disabili.
Con decorrenza dal primo aprile 2024 la disciplina prevederà,
anche in questo caso, l'utilizzo dell'ISEE quale strumento di
calcolo della capacità contributiva degli utenti.
Presidente -
Per la replica il consigliere Manfrin.
Manfrin (LEGA VDA) -
Mi scusi, le chiedo soltanto un
dato, quando dice ISEE, intende ISEE socio-sanitario o intende solo
ISEE? Ritorniamo però alla questione di prima, cioè in realtà c'è
già un allegato alla delibera che prevede il calcolo sulla base
dell'ISEE. Quello che noi chiedevamo invece nell'interpellanza era
proprio arrivare al calcolo dell'ISEE socio-sanitario, che è cosa
diversa rispetto all'ISEE. ...ISEE socio-sanitario, okay, perché
prima ha detto solo ISEE, era solo per comprendere.
Allora io non posso che dichiararmi assolutamente soddisfatto
per questa novità, era una battaglia che portavamo avanti da tempo,
che sicuramente comporterà un esborso importante da parte delle
finanze regionali, ma che sicuramente potrà migliorare la
situazione economica di molte famiglie, soprattutto potrà
permettere a molte più persone di usufruire di servizi che sono
assolutamente essenziali.
La ringrazio per la sua risposta e rimaniamo in attesa di questo
aprile 2024, quando si realizzerà quanto da lei preconizzato.
Presidente -
Il punto all'ordine del giorno n. 43 è
rinviato alla giornata di domani.
