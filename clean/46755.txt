Classificazione
ISTRUZIONE PUBBLICA



Oggetto del Consiglio n. 3134 del 10 gennaio 2024 - Resoconto
OGGETTO N. 3134/XVI - Interpellanza: "Intendimenti in merito
al sistema integrato 0/6 anni, al rapporto docenti/alunni e ai
criteri di attribuzione delle cattedre delle scuole dell'infanzia e
primarie".
Bertin (Presidente) -
Punto n. 33. Consigliera Erika
Guichardaz ne ha facoltà.
Guichardaz E. (PCP) -
Con quest'interpellanza vogliamo un
po' mettere luce su quanto c'è in Valle d'Aosta soprattutto per la
fascia 0/6 anni, quindi rispetto al sistema integrato che si era
ipotizzato di portare avanti, quindi la sua valorizzazione, ma
soprattutto, visto che ormai ci apprestiamo alle iscrizioni e
all'organico di diritto e successivamente all'organico di fatto,
anche a capire se in qualche modo sono stati rivisti il rapporto
dei docenti-alunni e i criteri di attribuzione delle cattedre e se
è stato in qualche modo previsto da quel tavolo sperimentale anche
tutta una questione legata al rendere forse l'organico di diritto
più vicino all'organico di fatto.
Dico questo perché era un impegno che c'era già nel DEFR scorso
e soprattutto è anche tema di grandi rivendicazioni sindacali fatte
negli anni proprio volte ad aumentare quell'organico della scuola
dell'infanzia, cercando di abbassare il numero di bambini per
sezione, perché sappiamo esservi sia una questione di sicurezza ma
anche una questione di sopra numerare sovente quella tipologia di
scuola.
Questo un po' per capire dove sta andando l'Amministrazione
regionale anche alla luce d'interessanti sperimentazioni che si
stanno mettendo in piedi, sia sulla questione 0/6, sia rispetto ad
altri progetti proposti dall'Università della Valle d'Aosta che
hanno trovato riscontro in alcune istituzioni scolastiche.
In aggiunta a queste due domande, abbiamo anche posto la domanda
rispetto alla questione dei collaboratori scolastici, che sappiamo
essere un problema ancora molto sentito, soprattutto per quello che
riguarda le scuole dell'infanzia e soprattutto la gestione dei
bambini più piccoli, anche se la problematica quest'anno è stata
molto pesante anche rispetto alle scuole secondarie che forse hanno
trovato solo in qualche modo risoluzione a partire dal mese di
gennaio con alcune assunzioni ma che, per tutto l'arco da settembre
a dicembre, hanno comunque dovuto patire importanti pressioni sul
lavoro anche per tutti i progetti PNRR messi in piedi che portavano
anche a lezioni pomeridiane, quindi a un aggravio del lavoro anche
dei collaboratori scolastici.
Con quest'interpellanza non vogliamo entrare nel merito dei
collaboratori delle scuole secondarie che sappiamo essere stato un
problema di quest'anno, ma soprattutto rispetto ai collaboratori
scolastici rispetto alle scuole dell'infanzia e alla scuola
primaria.
Presidente -
Risponde l'assessore Jean-Pierre
Guichardaz.
Guichardaz J. (FP-PD) -
La prima domanda: "Quali siano le
intenzioni dell'Amministrazione rispetto al sistema integrato 0/6 e
la sua valorizzazione". L'Amministrazione riconosce le grandi
potenzialità insite nel sistema integrato 0/6 e ha avviato in
maniera puntuale una serie di azioni volte ad attuare quanto
definito a livello normativo, in particolare per garantire pari
opportunità di educazione e istruzione, di cura, di relazione, di
gioco, superando disuguaglianze e barriere territoriali economiche,
etniche e culturali, questa è la dicitura dell'articolo 1 comma 1
del decreto legislativo 65/2017.
A partire dall'anno scolastico 23-24 è presente un docente in
distacco a tempo pieno presso l'USAS, che è l'ufficio supporto
autonomia scolastica della Sovrintendenza agli studi, con incarico
proprio sulla scuola all'infanzia.
A seguito della collaborazione avviata dalla Sovrintendenza agli
studi con l'Università della Valle d'Aosta e finalizzata al
conferimento di assegni di ricerca su tematiche di rilevante
interesse scolastico, è stata individuata la figura anche di un
assegnista di ricerca a supporto dell'azione d'implementazione dei
provvedimenti che hanno reso operativa la legge 107 istitutiva del
sistema integrato di educazione e istruzione dalla nascita fino a 6
anni.
Il progetto di ricerca, sviluppatosi tra novembre 2022 e
novembre 2023, ha inteso facilitare la messa a sistema delle
pratiche esistenti in Valle d'Aosta, recensirle e scrivere in un
processo di sistematica disseminazione legittimata scientificamente
sulla base del vaglio critico e riflessivo della pedagogia
dell'infanzia e dei suoi paradigmi della sua criteriologia.
Per quanto riguarda la formazione congiunta del personale
educativo e insegnante, va specificato che già a partire dall'anno
2017 in Valle d'Aosta il Piano regionale di formazione dei docenti
è stato aperto agli educatori dei servizi della prima infanzia; in
particolare, a partire dall'anno scolastico 22/23, è stato
predisposto un articolato percorso formativo, in prosecuzione nel
corrente anno scolastico che ha visto e vede la partecipazione di
un elevato numero di docenti ed educatori, oltre che di alcuni
rappresentanti amministrativi delle Unités.
Si sono svolti specifici moduli formativi suddivisi in cinque
gruppi territoriali per approfondire aspetti normativi e pedagogici
per favorire uno scambio di buone prassi.
Sono state organizzate anche tre visite residenziali fuori Valle
con quarantacinque partecipanti, per conoscere nuove modalità di
sperimentazione del modello 0/6 che fuori, in alcune regioni, è già
ben sviluppato.
In data 14 giugno 2023 si è tenuto ad Aosta il convegno di
disseminazione "La scommessa dello 0/6" con la presenza di ottanta
docenti educatori amministratori, nonché rappresentanti sindacali
di associazioni ed enti del territorio.
Nel corrente anno scolastico stanno proseguendo le attività di
formazione rivolte al personale docente educativo in collaborazione
con le Unités e il Comune di Aosta.
Sono previsti moduli sull'outdoor education, weekend
residenziali sulla lettura, sulla musica e su altri linguaggi
grafici espressivi.
Saranno inoltre organizzati specifici momenti d'incontro per
migliorare la conoscenza reciproca tra servizio e scuole e
l'alleanza educativa con le famiglie.
Particolarmente apprezzate, e pertanto riproposte, anche le
visite formative ai poli 0/6 fuori Valle, a Torino in questo
caso.
Come lo scorso anno sarà infine organizzata una giornata
conclusiva di restituzione workshop e le adesioni raccolte contano
- che devo dire sono numerose - centonovantacinque iscritti - a
testimonianza che il tema sta riscontrando sempre maggiore
interesse tra gli operatori del settore.
Occorre inoltre ricordare che con decreto sovraintendentizio n.
1084 del 10 febbraio 2023 è stato istituito il tavolo di lavoro
interistituzionale incaricato dei lavori inerenti al sistema
integrato 0/6, coordinato dalla dirigente tecnica dell'area
Infanzia primaria e finalizzato a supportare tutte le azioni
inerenti alla costituzione del sistema integrato 0/6. Non sto a
descrivere tutti i punti perché sennò andiamo fuori tempo.
La sua seconda domanda: "Le risultanze degli studi relativi agli
organici dell'infanzia e della primaria, prevedere il rapporto
docenti/alunni, i criteri d'attribuzione delle cattedre e
promuovere un organico di diritto più vicino alle esigenze della
scuola". A seguito dell'analisi effettuata dal Dipartimento
Sovraintendenza agli studi, in collaborazione con l'Osservatorio
economico sociale, e del confronto avvenuto con i dirigenti
scolastici, con il CELVA e con le organizzazioni sindacali in data
20 dicembre 2023, è stato siglato il nuovo protocollo d'intesa per
gli anticipi della scuola dell'infanzia che prevede, per il
prossimo anno scolastico, la possibilità di conteggiare - al fine
della determinazione dell'organico di diritto, anche nelle
istituzioni scolastiche non interessate dalla sperimentazione degli
anticipi - i bambini che compiranno i 3 anni di età entro il 31
gennaio 2025 e che frequenteranno le attività didattiche a partire
da settembre 2024.
Si tratta di una proposta innovativa che contribuisce a
migliorare la qualità dell'offerta formativa nella scuola
dell'infanzia. Ricordo che a livello nazionale si possono
accogliere i bambini anticipatari solo in presenza di disponibilità
di posto.
Sarà inoltre valutata per il 2024/2025 la possibilità di
modificare gli attuali parametri per l'assegnazione dei docenti,
tenuto conto anche del numero effettivo d'iscrizione alla scuola
dell'infanzia e del numero dei pensionamenti dei docenti, al fine
di non creare dei soprannumerari.
A titolo informativo faccio presente - questo secondo me è
interessante - che nell'anno scolastico 22/23 nella scuola
dell'infanzia, come risulta proprio dal memento statistico
pubblicato dalla SREV, il numero medio di alunni per docenti è pari
all'8,6%, rispetto all'8,8% del 2018/2019.
Un ulteriore dato, che può essere interessante per comprendere
quanto l'Amministrazione investa in questo segmento scolastico, è
quello relativo al numero di alunni per sezione. In Valle d'Aosta
le sezioni si attivano di norma con dieci bambini, un insegnante, e
con dodici bambini sono assegnati due docenti fino a un massimo di
ventidue bambini per sezione.
Nelle scuole di montagna si attivano le sezioni in organico di
diritto con cinque bambini. A livello nazionale invece le sezioni
delle scuole dell'infanzia sono invece costituite a prescindere con
un numero minimo di diciotto bambini e un massimo di ventisei
alunni, salvi i casi di presenza ovviamente di alunni disabili con
un organico di due docenti. Eventuali iscritti in eccedenza sono
ridistribuiti tra le diverse sezioni della stessa scuola senza
superare il numero di ventinove alunni per sezione.
Questo per dire che fuori di qua effettivamente le
considerazioni che faceva lei sul rapporto numerico sono piuttosto
critiche.
Domanda n. 3: "Come si intenda procedere rispetto all'assunzione
dei collaboratori scolastici, quindi intervenire per risolvere
questo annoso problema".
Questo, come più volte abbiamo ribadito, devo ricordare che il
tema del personale ausiliario delle scuole dell'infanzia è di
competenza degli Enti locali, come lei sa bene e ha citato in più
di un'occasione, però l'Amministrazione regionale - oltre a
stanziare maggiori risorse ai Comuni e alle Unités per l'eventuale
assunzione di personale, anche attraverso i progetti d'inclusione
attiva, i cosiddetti PIA, di cui peraltro i risultati che arrivano
sono piuttosto incoraggianti - si è impegnata nei mesi scorsi a
organizzare momenti di confronto con gli amministratori locali
nell'ambito del piano di dimensionamento 24/27, per presentare un
quadro di riferimento puntuale legato al numero di bambini presenti
sul territorio frequentanti la scuola dell'infanzia e primaria,
anche in prospettiva del calo demografico dei prossimi anni.
Gli amministratori ci hanno confermato l'importanza di investire
nella scuola, che è un'importanza che è condivisa - credo non solo
dalla maggioranza ma dall'intera regione, credo da tutto questo
Consiglio regionale - per mantenere viva la comunità, soprattutto
in alcune zone di media e alta montagna che sono purtroppo a
rischio di spopolamento.
Hanno espresso la massima disponibilità a collaborare con i
dirigenti scolastici e con i docenti per trovare soluzioni mirate
di tipo organizzativo laddove permangano ancora delle criticità; ad
esempio è presente nell'edificio un solo lavoratore, quindi il
dialogo c'è e la disponibilità pure.
Presidente -
Per la replica la consigliera Erika
Guichardaz.
Guichardaz E. (PCP) -
Magari se può fornirmi la risposta
completa anche riferita a tutte le sperimentazioni che trovo
interessanti e che un po' forse segnano anche una linea di
demarcazione, perché la preoccupazione sullo 0/6 era forte
all'inizio; forse, anche grazie ai percorsi formativi che lei ha
citato, anche i docenti hanno in qualche modo acquisito interesse
rispetto a questa possibilità, che sicuramente va in aiuto alle
famiglie ma può essere anche positiva per quello che riguarda la
crescita dei bambini.
Bene il fatto del conteggio degli anticipatari, come lei ha
segnalato; quello che abbiamo già segnalato anche in discussione in
Commissione molto probabilmente è anche il conteggio degli alunni
fuori sede nel caso in cui in alcune scuole vi siano delle
sperimentazioni particolari, ad esempio quella riferita all'outdoor
o ad altre tipologie, che sicuramente attirano i genitori più
formati a livello culturale. Una persona che vuole in qualche modo
far apprendere in maniera diversa ai propri figli potrebbe essere
interessata a mandarli in quelle tipologie di scuola.
Rispetto alla questione dei PIA, trovo sicuramente interessante
quest'opportunità che è stata data per quest'anno, anche se è
un'opportunità tampone, nel senso che sappiamo che i progetti non
sono così continuativi, come invece avere un dipendente che sia lì
per diverso tempo.
Quello che però vorrei segnalarle è che rispetto alla la
questione dei PIA c'è una diversità anche all'interno delle stesse
Unités tra scuola e scuola, ossia i dipendenti che svolgono quei
lavori spesso all'interno di alcune scuole si occupano anche
dell'aiuto nel ritiro delle merendine da portare in cucina, ad
esempio, invece in altre scuole dicono: "No, non è nostra
competenza".
Forse su questo tema andrebbe in qualche modo anche declinato
che cosa devono o non devono fare, in modo che non vi sia disparità
ma che vi sia in qualche modo l'aiuto necessario a queste scuole
dell'infanzia, evidenziando peraltro che alcune scuole
dell'infanzia che nel tempo si pensavano di chiudere, e parlo ad
esempio della scuola di Chantignan - io ero allora segretaria in
quell'istituzione scolastica - che ai tempi non aveva abbastanza
bambini, adesso ha avuto una crescita notevole d'iscrizioni proprio
per la tipologia un po' diversa rispetto forse a una scuola più
grossa, che è quella sotto della sede del Villair, e che in qualche
modo è riuscita a equilibrare le due scuole.
So che è un lavoro difficile, che va pensato anche con i Sindaci
e le Amministrazioni comunali, ma forse è il modo migliore per
riuscire a mantenere le nostre scuole e riuscire a mantenere i
numeri che lei diceva.
Sappiamo che ci sono situazioni in cui i bambini sono pochi,
però le assicuro che quando i bambini della scuola dell'infanzia
sono ventidue è assolutamente pesante e gravoso riuscire a
contenerli tutti.
Grazie per la risposta e grazie per il documento.
Presidente -
Interrompiamo brevemente i lavori del
Consiglio per arieggiare i locali. Il Consiglio regionale è
sospeso.
La seduta è sospesa dalle ore 17:05 alle ore 17:22.
Dalle ore 17:23 assume la Presidenza il vicepresidente
Sammaritani.
