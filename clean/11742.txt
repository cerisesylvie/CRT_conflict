Classificazione
SPORT E TEMPO LIBERO
Infrastrutture ricreativo-sportive


Resoconto integrale del dibattito dell'aula
Oggetto del Consiglio n. 1437 del 28 giugno 1995 - Resoconto
SEDUTA ANTIMERIDIANA DEL 28 GIUGNO 1995
OGGETTO N. 1437/X Completamento del Foyer de ski de Fond nel
comprensorio sciistico di Flassin. (Ritiro di risoluzione)
Risoluzione Constatata la completa distruzione del pubblico
esercizio di ristoro di proprietà del Comune di Saint-Oyen, a
servizio degli impianti di risalita di Flassin;
Considerato l'ulteriore aggravio che tale evento ha generato in
riferimento ai problemi legati alla gestione degli impianti e alle
strutture ad essi connessi;
Atteso che l'amministrazione regionale sta realizzando, in
prossimità dei suddetti impianti, il Foyer de Ski de Fond, la cui
ultimazione sarebbe prevista in concomitanza della prossima
stagione invernale;
Preoccupati dei possibili ritardi che si potrebbero verificare
circa il completamento del Foyer de Ski de Fond rispetto ai
programmi previsti e la conseguente mancata apertura del medesimo
nella prossima stagione invernale, con le immaginabili conseguenze
sotto il profilo economico ed occupazionale;
Impegna
la Giunta regionale a effettuare tutti gli interventi ritenuti
dalla medesima necessari affinché sia possibile garantire una
solerte ultimazione dei lavori di tale fabbricato e si permetta
quindi al comprensorio turistico di Flassin di affrontare con
serenità la prossima stagione invernale.
F.to: Collé
Presidente La parola al Consigliere Collé.
Collé (PpVA) Questa risoluzione è stata presentata perché c'è
preoccupazione fra gli amministratori dell'alta valle del Gran San
Bernardo; come molti di voi sapranno, il 5 febbraio scorso è andato
completamente distrutto il locale pubblico bar-ristorante che era
al servizio degli impianti di risalita di Flassin. Da quella data,
per ultimare la stagione invernale, si è presa una struttura
mobile, però non si può continuare in questo senso, siccome è in
fase di ultimazione il Foyer de sky de Fond e per terminare questi
lavori è necessario l'appalto dell'arredamento.
La Giunta regionale ha preso questo impegno; la preoccupazione è
che la realizzazione di questi lavori non si ultimi per l'inizio
della prossima stagione invernale. Ecco il motivo della
risoluzione; voi capite che per un Comune piccolo come quello di
Saint-Oyen questi impianti sono importanti, danno dei posti di
lavoro e dal punto di vista economico c'è un indotto non
indifferente per la nostra piccola comunità.
Mi auguro che da parte della Giunta, dell'Assessore, avvengano
quelle assicurazioni necessarie affinché l'Amministrazione comunale
di Saint-Oyen possa al più presto provvedere per gli appalti
necessari per la gestione e lo possa fare quando ha l'assicurazione
che i lavori vengano ultimati.
Presidente La parola all'Assessore ai lavori pubblici,
Lavoyer.
Lavoyer (ADP-PRI-Ind) Se le preoccupazioni che stanno alla base
della risoluzione sono quelle evidenziate dal Consigliere Collé,
posso assicurare che, per quanto attiene all'ultimazione dei lavori
è stata fatta una riunione recente con l'impresa, il direttore dei
lavori, gli amministratori del comune e i lavori sono praticamente
ultimati.
Per quanto attiene l'arredamento è già in corso la pratica di
appalto proprio in previsione di concludere l'iter prima della
stagione invernale e quindi queste preoccupazioni sono anche le
preoccupazioni della Giunta regionale e proprio in questo senso ci
siamo attivati per raggiungere questo obiettivo. Chiederei al
Consigliere di ritirare la risoluzione perché quanto viene
richiesto è già stato fatto.
Presidente La parola al Consigliere Collé.
Collé (PpVA) Mi auguro che sia un impegno dell'Assessore,
affinché non ci troviamo poi, tra qualche mese, qui a discutere
nuovamente di questo problema; comunque, dopo la dichiarazione
fatta dall'Assessore, ritiro la risoluzione.
Presidente Bene, viene ritirata. Ricordo ai colleghi Capigruppo
che la Conferenza dei Capigruppo è convocata oggi alle ore 15,00
per l'incontro con il Direttore della RAI.
La seduta è tolta.
L'adunanza termina alle ore 13,23.
