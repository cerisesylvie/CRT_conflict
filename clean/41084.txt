Classificazione
ASSISTENZA SOCIALE
Assistenza socio-sanitaria



Oggetto del Consiglio n. 312 del 10 gennaio 2019 - Resoconto
OGGETTO N. 312/XV - Interpellanza: "Regolamentazione delle
modalità di somministrazione dei farmaci nelle strutture
residenziali della Regione".
Rini (Presidente)
- Punto n. 42 all'ordine del giorno.
Per l'illustrazione, la parola alla collega Russo.
Russo (M5S)
- Prima di parlare da questa interpellanza,
vorrei fare una precisazione in merito alla risposta alla mia
precedente interpellanza sullo spaccio: vorrei specificare che le
segnalazioni di consumo e di spaccio all'interno delle istituzioni
scolastiche mi sono state fatte dalle insegnanti, non dalle
dirigenti.
Arriviamo all'oggetto della presente interpellanza. Trattiamo il
delicato tema del ruolo dell'operatore sociosanitario all'interno
delle residenze sanitarie assistenziali e delle sue competenze, in
particolare nella relazione con la figura sanitaria
dell'infermiere. I tre riferimenti normativi che ora vi descriverò
ben definiscono i termini dell'oggetto del presente atto. La figura
dell'operatore sociosanitario, di cui abbiamo parlato diverse volte
dall'inizio di questa legislatura, come definito nell'accordo tra
il Ministro della sanità, il Ministro della solidarietà sociale e
le Regioni del 2001, alla fine di specifica formazione
professionale e regionale svolge attività indirizzata a soddisfare
i bisogni primari della persona in un contesto sociale o sanitario.
In questo accordo vengono definite con chiarezza, nell'allegato a),
le attività che l'operatore deve svolgere e, nell'allegato b), le
competenze richieste. In quest'accordo si definisce che gli
obiettivi del relativo percorso formativo e la sua organizzazione
sono stati demandati alle singole Regioni; infatti il 14 giugno
2018 la Giunta regionale ha approvato finalmente la delibera in cui
si descrivono il nuovo profilo professionale e il nuovo
standard
formativo dell'operatore socio sanitario.
La legge dell'8 gennaio n. 1/2001 reca "Disposizioni urgenti in
materia di personale sanitario" e disciplina la formazione
complementare in assistenza sanitaria al fine di consentire
all'operatore sociosanitario di collaborare con l'infermiera o con
l'ostetrica e di svolgere autonomamente alcune attività
assistenziali, in base all'organizzazione dell'unità funzionale di
appartenenza e conformemente alle direttive del responsabile
dell'assistenza infermieristica od ostetrica o sotto la sua
supervisione. L'operatore sociosanitario, poi, secondo l'articolo 1
della legge n. 43 del febbraio 2006 non è assimilabile alle
professioni sanitarie infermieristiche che conseguono
un'abilitazione all'esercizio professionale dopo un corso triennale
universitario. L'operatore sociosanitario, in sostituzione e in
appoggio dei familiari e, su indicazione del personale preposto,
può collaborare alla corretta assunzione di farmaci prescritti e al
corretto utilizzo di apparecchi medicali di semplice uso. Tali
compiti però non possono confondersi con quelli ascrivibili alla
professione sanitaria di infermiere che deve sovrintendere in ogni
caso alle attività delle OSS e delle OSSS con formazione
complementare.
Fatte queste premesse, interpelliamo l'Assessore per sapere se
gli operatori sociosanitari presenti nelle residenze sanitarie
assistenziali somministrano farmaci ai pazienti, se vi sono
protocolli che definiscono e regolano tali modalità - alcune
Regioni l'hanno fatto, la Toscana mi pare -, se si intende
comunicare in modo chiaro alle coordinatrici o ai referenti delle
RSA e alle OSS stesse in che termini possono essere somministrati i
farmaci ai pazienti e se è possibile uniformare tale modalità in
tutte le strutture residenziali presenti nella nostra Regione.
Présidente
- La parole à l'Assesseur Baccega pour la
réponse.
Baccega (UV)
- Questo è un dibattito che si sta portando
avanti anche a livello nazionale e che sarà ulteriormente
approfondito nelle Conferenze Stato-Regioni che sono
in
itinere
.
Per quanto riguarda i quattro quesiti, farò un
excursus
con una risposta unica, ricordando che le attività previste per
l'operatore sociosanitario sono definite, come ha ricordato lei,
dettagliatamente proprio dagli allegati a) e b) dell'accordo
Stato-Regioni del 2001. Tra le competenze ascrivibili all'operatore
sociosanitario non è prevista la somministrazione della terapia
farmacologica al paziente, potendo lo stesso aiutare, in
sostituzione e in appoggio dei familiari e su indicazione del
personale infermieristico preposto per la corretta assunzione dei
farmaci prescritti e per il corretto utilizzo di apparecchi
medicali di semplice uso. Per quanto attiene poi al successivo
accordo Stato-Regioni del 16 gennaio 2003, nell'allegato a) è
previsto che l'operatore sociosanitario con formazione
complementare in assistenza sanitaria possa eseguire la
somministrazione per via naturale della terapia prescritta
conformemente alle direttive del responsabile della assistenza
infermieristica e sotto la sua supervisione. Inoltre è in grado di
eseguire la terapia intramuscolare e sottocutanea su specifica
pianificazione infermieristica, conformemente alle direttive del
responsabile dell'assistenza infermieristica e sotto la sua
supervisione.
In ambito regionale tale questione è stata oggetto di lunga
discussione in sede di condivisione di una bozza di convenzione tra
l'USL e gli Enti locali e i gestori dei servizi residenziali con un
vano tentativo di mediazione da parte dell'Amministrazione
regionale. Io non ero presente, però questo è quanto è successo. Il
processo di approvazione si è fermato proprio sul tema della
somministrazione dei farmaci e, in particolare, sul ruolo del
personale con qualifica OSS rispetto a quello infermieristico. È
evidente che è un percorso che riavvieremo; nei trenta giorni di
lavoro non siamo stati ancora in grado di approfondire questa
tematica, ma ritorneremo sul percorso. Nel caso in cui la
somministrazione dei farmaci dovesse essere eseguita in tutte le
sue fasi dal personale infermieristico, sarebbe difficile
conciliare le esigenze dei degenti con gli orari di presenza del
personale infermieristico presso le strutture, proprio per carenza
di personale. Invece, nel caso in cui i farmaci dovessero essere
somministrati da personale OSS a seguito di una posologia
prescritta dal medico e predisposta dall'infermiere, questo
dovrebbe essere chiarito su scala nazionale, appunto nell'accordo
Stato-Regioni, laddove oggi, nella definizione delle competenze,
questo argomento risulta di controversa interpretazione.
Attualmente il personale infermieristico presente nelle strutture
residenziali e semiresidenziali - ambito di interesse di questa
problematica - prepara i farmaci, che sono consegnati dal personale
OSS al momento in cui devono essere assunti (il bicchierino, la
pastiglietta sul piattino o le gocce) Disposizioni diverse da
queste al momento non sono note.
Va quindi detto che l'Amministrazione regionale, a garanzia e
tutela dei cittadini e degli utenti, ha previsto e sta attuando un
programma di controlli, soprattutto di approfondimento per avere lo
scenario di come ci si possa muovere, che a breve sarà svolto da
parte di un organo terzo dell'Amministrazione stessa, ovvero l'OTA
(organismo tecnicamente accreditante), la cui costituzione a
livello regionale è avvenuta con la legge regionale n. 12/2018,
articolo 13. La Regione, inoltre, provvede a garantire che il corso
di base e di riqualificazione, in seguito al quale gli operatori
acquisiscono la qualifica di OSS, preveda una formazione specifica
rispetto al corretto aiuto alla somministrazione dei farmaci,
ponendo la massima attenzione alla procedura da seguire e ai
possibili effetti sui quali gli OSS devono essere posti nelle
condizioni di intervenire. Vale la pena rammentare che l'OSS, così
come riportato nell'allegato b) dell'accordo Stato-Regioni del 2001
(cito testualmente) "
possiede le competenze per osservare,
riconoscere e riferire alcuni dei più comuni sintomi di allarme che
l'utente può presentare ed è in grado di attuare interventi di
primo soccorso, motivo per cui è previsto che tutti gli operatori
mantengano le competenze attraverso la frequenza al corso BLSD
"
(trattasi di un corso di rianimazione cardiopolmonare con l'uso di
defibrillatore e gestione dell'emergenza). Ovviamente è relativo a
retraining
annuali. Il percorso formativo obbligatorio per
acquisire la qualifica di OSS è quindi già indirizzato a fornire
agli operatori le conoscenze necessarie e utili ad assolvere
correttamente tutti i compiti di cura degli utenti in carico. C'è
una questione economica che dovrà essere risolta, perché il
personale infermieristico ha un contratto e le OSS hanno un altro
tipo di contratto; sarà probabilmente questa la questione da
dibattere e da approfondire.
Per quanto riguarda la possibilità di uniformare le modalità di
somministrazione dei farmaci in tutte le strutture residenziali
presenti nella nostra Regione, si fa presente che sono già stati
mossi diversi passi in questa direzione, in particolare lo sforzo
dell'Amministrazione è stato rivolto nella riqualifica del
personale operante nelle strutture residenziali, tanto che in tutte
le strutture residenziali pubbliche è presente unicamente personale
in possesso della qualifica di OSS. I corsi, organizzati
dall'Assessorato, volti all'ottenimento della qualifica
professionale, comprendono già molte attività pratiche indirizzate
a dare una risposta a questa problematica. È possibile fare di più
integrando il percorso formativo, in modo da consentire l'adeguata
preparazione a tutti gli operatori che svolgono funzioni di cura e
assistenza in ambito sociosanitario. Bisogna però tenere presente
che, laddove c'è del personale infermieristico in un arco temporale
esteso o laddove esiste una buona collaborazione tra personale
infermieristico e personale OSS, non si sono rilevate problematiche
nella somministrazione di farmaci agli utenti.
Il ritardo nella predisposizione di protocolli tra l'azienda USL
e gli enti gestori dei servizi che definiscono e regolano le
modalità di somministrazione dei farmaci agli ospiti deriva dalle
recenti disposizioni contrattuali regionali, che hanno portato al
riconoscimento del profilo di OSS fino ad ora non esplicitamente
individuato, nel senso che gli OSS esistono da vent'anni, ma non
c'era ancora un riconoscimento specifico della qualifica. Non
bisogna andare in contrasto con il nodo emerso a livello nazionale,
oltre alla verosimile certezza di disporre di un organo di
garanzia, quello che ho citato prima, che è l'OTA.
Appena recepita la problematica, si sono avviate al vaglio di
questa Amministrazione tutte le possibili opzioni, tra cui
un'analisi del fabbisogno degli operatori infermieristici e di
supporto utili a garantire la più ampia sicurezza agli ospiti.
Questo è un quadro generale. Mi rendo conto che forse la risposta
doveva essere più puntuale, ma siamo in un
work in progress
che nei prossimi mesi andrà a definire un quadro degli
atteggiamenti che potranno tenere gli OSS nelle residenze.
Présidente
- Pour la réplique,
la parole à la
collègue Russo.
Russo (M5S)
- Assessore, rispetto alla sua risposta mi
aspettavo un dettaglio maggiore. Questo è un tema davvero
importante, per vari aspetti: primo, perché stiamo parlando di
pazienti che non hanno quasi mai la possibilità né di ribattere, né
di poter comunicare che c'è qualcosa che non va; secondo, perché è
un problema di tutela degli operatori, sia degli operatori OSS, sia
degli operatori infermieri che, in tutti e due i casi, vanno a fare
o a non fare, a non rispettare competenze e ruoli che, invece,
spettano loro rispetto al proprio mansionario.
L'altro problema verrà fuori dai controlli effettuati dall'OTA
(ben vengano i controlli!), perché si sottovaluta il rapporto
numerico: l'OSS è uno e i pazienti sono veramente tanti, quindi
anche semplicemente seguire le indicazioni di un infermiere che,
come ha detto lei, prepara il bicchierino con dentro la
pastiglietta, non è facile. Le faccio un esempio: in alcuni casi
non si tratta di una pastiglietta, ma di un quarto; questo vuol
dire che l'OSS, mentre risponde alle richieste dei vari pazienti,
deve mettersi a dividere una pastiglietta in quattro e poi
ricordarsi che quella pastiglietta corrisponde a quel tipo di
farmaco. Riporterò l'attenzione su questo tema nei prossimi
Consigli.
