Classificazione
ISTRUZIONE PUBBLICA
Istituzioni scolastiche



Oggetto del Consiglio n. 907 del 18 settembre 2019 - Resoconto
OGGETTO N. 907/XV - Interrogazione: "Notizie in merito alle
dimissioni rassegnate dai componenti del Consiglio di
amministrazione dell'Istituto musicale pareggiato della Valle
d'Aosta".
Rini (Presidente) -
Punto n. 16 all'ordine del giorno. La
parola all'Assessore Certan per la risposta.
Certan (AV)
- Riguardo alla prima domanda: "
se i
vertici dimissionari abbiano informato l'Assessorato circa le
motivazioni che li hanno portati a rassegnare le proprie
dimissioni
", preciso che le dimissioni sono state presentate
all'Assessorato istruzione, alla Presidenza della Regione e ai
membri del CdA prima dalla Presidente, a fine agosto, e da tre
Consiglieri di nomina regionale qualche giorno dopo, il 4
settembre. I vertici dimissionari hanno riportato nelle lettere di
dimissioni alcune motivazioni delle loro scelte. La documentazione
è depositata e protocollata presso l'Assessorato istruzione, presso
la Presidenza e i Consiglieri possono farne richiesta attraverso
richieste di documentazione ex articolo 116, ma io ho le ho
portate, quindi se lei vuole vederle io le ho qua.
Ci siamo resi sin da subito disponibili al confronto. Abbiamo
avuto un incontro la scorsa settimana o dieci giorni fa - adesso
non ho la data esatta - con i tre membri, poiché la Presidente per
problemi personali non è potuta venire all'incontro. Potrei dire
che è stato un incontro costruttivo, perché ci si è confrontati -
la sottoscritta, i tre membri dimissionari, dirigente
dell'Assessorato istruzione e un dirigente della Presidenza - oltre
che sul passato e su quali possono essere state le motivazioni,
anche su iniziative possibili future da portare avanti, già
iniziate oppure anche nuove. Ci tengo a ringraziare comunque tutti
per il lavoro svolto in questi anni. Si rammenta poi che il
Presidente del CdA ed i membri del Consiglio di Amministrazione
sono ora
in prorogatio
fino al subentro dei nuovi membri.
Venerdì 13 settembre è già stato pubblicato l'avviso per la
sostituzione dei membri del Consiglio di Amministrazione
dell'Istituto musicale pareggiato e quindi la ringrazio anche per
questa iniziativa, poiché ci permette di sollecitare tutte le
persone che abbiano i requisiti per presentare la loro domanda, in
quanto l'avviso è aperto fino ai primi di ottobre.
Per quanto riguarda invece la seconda domanda: "
se
l'Assessore sia stato preventivamente informato circa i malesseri
esistenti all'interno del Consiglio d'Amministrazione
",
rispondo di no, formalmente non sono pervenute in Assessorato
segnalazioni o lettere inerenti ai malesseri da voi richiamati.
Oltretutto ho saputo della decisione del direttore uscente Meucci
da lui stesso, poiché mi ha chiamato e mi ha informato di non aver
presentato più la sua candidatura, però dopo la scadenza del
deposito delle candidature. Per le vie brevi e negli anni credo che
tutti noi abbiamo sentito e percepito situazioni di disagio, è
inutile che ci nascondiamo. A mio avviso le problematiche
dell'Istituto musicale pareggiato, compreso quelle relative ai
rapporti interpersonali, che possono aver contribuito a creare nel
tempo un clima non sereno, dovranno essere affrontate e, nei limiti
del possibile gestite dagli organi di governo dell'IMP che,
ricordo, è un ente dotato di propria autonomia funzionale
organizzativa e didattica e di questo dovrebbero rendersi conto in
tutte le situazioni. Auguro alla nuova direttrice, che dal primo
settembre è stata eletta poiché unica candidata nel suo ruolo per
tre anni, un buon lavoro.
Presidente -
La parola al collega Sammaritani per la
replica.
Sammaritani (LEGA VDA)
- Ho ascoltato la risposta
dell'Assessore che non poteva che essere diplomatica e
istituzionale, lo comprendo. Ci sono anche passato, quindi è
perfettamente comprensibile. Noi, in realtà, chiaramente dei
malesseri all'interno del Conservatorio dell'Istituto musicale
pareggiato sapevamo già da tempo e abbiamo appreso con grande
delusione di queste dimissioni; prima non dimissioni, ma mancata
candidatura del direttore professore Meucci, persona che io stimo
molto, un docente di storia della musica, una persona di grande
cultura musicale, un accademico di spessore ed entusiasta direttore
del nostro Conservatorio, almeno nel momento in cui io avevo la
delega assessorile, quindi soltanto un anno fa. Precisiamo quindi
che non si è trattato certo di dimissioni, ma di mancata
ricandidatura. Questo è un segnale già molto importante, molto
significativo e, nello stesso tempo, molto grave. Qualcuno che non
conosce la situazione del Conservatorio potrà pensare o dire che è
stata una sua scelta. Sicuramente è stata una sua scelta.
Ma perché un valente accademico, già direttore del Conservatorio
di Novara, già componente di Commissioni ministeriali, e lo è
tuttora, appena nominato - perché forse non lo sapete nemmeno voi,
è di questi giorni - direttore del Conservatorio di Livorno, se ne
va dalla Valle d'Aosta? Queste sono le domande che ci dobbiamo
fare, perché è questo il tema della questione fondamentale. Non ci
sono tante ipotesi da fare, le risposte diplomatiche sono di un
tipo, ma gli articoli di stampa sono molto chiari. Di fatto lui ha
definito la sua situazione come quella di una persona che è stata
per due anni sulla graticola, quindi evidentemente una situazione
alquanto scomoda, perché non gli è stata data la possibilità di
lavorare come avrebbe voluto. Ha parlato di ostilità, di un
Consiglio accademico sempre contro, che lo ha osteggiato. Almeno, a
leggere quello che dice la stampa, l'opposizione veniva da chi
adesso il Conservatorio lo dirigerà, guarda caso! Vedremo i
risultati. Intanto chi dirige adesso è partito già malissimo, visto
che si è dimesso anche il Presidente e anche i tre membri nominati
dalla Regione nel CdA. Direi che, se ci sono dei presupposti
pessimi, li abbiamo già tutti. Ricordo che anche qui, a proposito
del Presidente, della professoressa Lagnier, si tratta di un
incarico svolto gratuitamente, incarico che - da quanto io avevo
visto - è sempre stato svolto con grande passione e grande
competenza. Siamo quindi un po' nella stessa situazione del
professor Meucci. Non è un caso che tutte queste persone, compresi
i membri del CdA, si siano dimessi. Io tra l'altro li stimo per
l'onestà intellettuale, perché alcuni sono anche rappresentanti
forse del più importante partito dopo la Lega in Valle d'Aosta.
Vedremo quindi cosa farà questo nuovo Conservatorio. Penso per
esempio al progetto Academy, che era teso a portare forze nuove,
degli iscritti da fuori regione in Valle d'Aosta, anche questo è un
progetto osteggiato. Peccato che poi sono andato a guardarmi i dati
reperiti sul MIUR: c'è un +47,5 percento di iscritti da fuori
regione con la gestione Meucci. Mica male, no? Questo è il modo di
gestire una scuola di alta formazione: diventare attrattivi, non
curarsi il proprio orticello e non avere magari paura anche del
confronto con gli altri, con quello che sta fuori, perché solo così
si svolgono le proprie funzioni di promozione della cultura
musicale. Oltretutto consideriamo che il Conservatorio è
l'Università della musica, quindi questo deve fare un
Conservatorio. Come dicevo, per concludere, purtroppo il tempo è
limitato, ma poi avremo modo di tornare sul tema grazie anche alla
mozione della collega Pulz, che ringrazio, perché mi ha anticipato;
sono ben contento e mi farà piacere intervenire su questo punto.
Dobbiamo pensare e ripensare il sistema musicale valdostano? Sì,
sicuramente, ma partiamo prima dalle persone. Se troviamo persone
valide, appassionate e competenti, usiamole e non facciamole
scappare.
