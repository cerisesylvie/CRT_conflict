Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 2635 del 22 maggio 2002 - Resoconto
OGGETTO N. 2635/XI Criteri di applicazione dei benefici previsti
dalla legge 6/1998 per il personale sanitario. (Interrogazione)
Interrogazione Vista la D.G n. 1155 del 29 marzo 2002, con cui
si dettano i criteri in base ai quali i beneficiari delle borse di
studio previste dalla l.r. n. 6/1998 debbano restituire
all'Amministrazione regionale la somma percepita, nel caso in cui,
se assunti, vengano meno all'impegno a prestare servizio,
nell'ambito del Servizio sanitario regionale, per un periodo
comunque non inferiore a cinque anni;
Constatato che la legge in questione regolamenta gli interventi
volti ad agevolare la formazione di medici specialisti e di
personale sanitario laureato non medico;
la sottoscritta Consigliera regionale
Interroga
l'Assessore alla Sanità per sapere:
1) se, per quanto di sua conoscenza, tale norma sia stata finora
applicata;
2) se tali normative si applicano anche ai diplomati in Valle
d'Aosta del Corso Universitario regionale in Infermiere, che hanno
usufruito della borsa di studio regionale dell'Assessorato alla
Sanità.
F.to: Squarzino Secondina
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
La deliberazione n. 1155, assunta dalla
Giunta regionale in data 29 marzo 2002, disciplina i criteri, le
modalità di restituzione da parte dei beneficiari delle borse di
studio previste dalla legge regionale n. 6/1998 all'Amministrazione
nel caso in cui venga meno l'impegno a prestare servizio
nell'ambito del servizio sanitario regionale per un periodo
comunque non inferiore ai cinque anni.
Tale impegno, sancito dalla legge sopraccitata, è stato previsto
in quanto la Regione ha voluto finalizzare l'intervento finanziario
ad una migliore qualificazione del personale del servizio sanitario
regionale, ampliando le possibilità di formazione dei medici
specialisti e di altre professionalità sanitarie della dirigenza
del ruolo sanitario, con riguardo a quelle specializzazioni che si
rivelino carenti nell'ambito del servizio medesimo. Ad oggi la
norma per la restituzione delle somme erogate non è stata ancora
applicata.
Rispetto al secondo quesito, la formazione nonché l'erogazione
degli assegni di formazione degli operatori non ricompresi nella
legge sopra indicata è disciplinata dalla legge regionale 31 agosto
1991, n. 37, che non prevede un impegno analogo per i beneficiari
degli assegni di studio.
Va precisato che per molti anni la Regione ha sostenuto la
formazione di operatori necessari al servizio sanitario regionale
esclusivamente con l'assegnazione degli assegni, mentre negli
ultimi anni, oltre alla corresponsione agli interessati delle
borse, ha altresì finanziato le spese derivanti dalla riserva di
posti per la Valle d'Aosta presso l'Università di Torino e di
Novara, sostenendo con ciò un intervento finanziario consistente e
pertanto la materia è in fase di approfondimento.
Président
La parole à la Conseillère Squarzino
Secondina.
Squarzino (PVA-cU)
L'Assessore è stato molto chiaro nella
sua risposta e ha precisato il contenuto della legge, della
delibera a cui si fa riferimento, quindi diciamolo: questa delibera
chiede a del personale, specializzatosi grazie a contributi
regionali, che restituisca gli importi delle borse di studio
ricevute durante il corso di studio se non presta servizio per la
durata di cinque anni all'interno dell'USL.
La legge però, come ha ricordato l'Assessore, si riferisce a
medici specialisti, cioè è una legge che finanzia borse di studio
per i laureati medici che intendono specializzarsi. Perché ho
presentato questa iniziativa? L'ho presentata perché è successo un
fatto molto grave all'interno dell'USL: questa delibera e questa
legge sono state utilizzate come strumento di minaccia ad
un'infermiera professionale, assunta a tempo determinato, che aveva
deciso per motivi personali di cambiare regione, di andare da
un'altra parte e che, come ogni lavoratore, ha presentato quindici
giorni prima una lettera di dimissioni. Ora, questa infermiera è
stata chiamata dalla Direzione sanitaria, che le ha presentato
questa delibera in cui si ricorda ai beneficiari di borse di studio
regionali che sono tenuti a restituire l'intera somma della borsa
di studio di cui hanno goduto.
Non viene detto che tale normativa pensata per i medici laureati
specializzandi non riguarda affatto gli infermieri. Anzi questa
delibera viene usata come una minaccia per dire: "Tu hai presentato
la lettera di dimissioni, ma ricordati che con questo gesto sei
obbligata a restituire tutta la borsa di studio".
Mi sembra questo un uso distorto di informazioni, fatto a mo' di
ricatto, cioè qui si usano in modo distorto le informazioni per
impedire ad un operatore sanitario di esercitare i suoi diritti di
lavoratore. Sono molto preoccupata perché tutte le decantate
attività di coinvolgimento, di motivazione del personale che l'USL
continuamente dice di fare, e che l'Assessore comunica a noi che
vengono fatte, se tutte queste azioni si traducono in una minaccia,
in un uso distorto di informazioni, credo che abbiamo purtroppo un
esempio di un metodo di gestione del personale che ci fa capire
perché molti se ne vanno dall'USL di Aosta!
