Classificazione
SPORT E TEMPO LIBERO
Manifestazioni sportive



Oggetto del Consiglio n. 2072 del 11 maggio 2016 - Resoconto
OGGETTO N. 2072/XIV - Interrogazione: "Evoluzione della
questione relativa alla manifestazione del Tor".
Viérin M. (Presidente) -
Punto n. 16 dell'ordine del
giorno. La parola all'Assessore Marguerettaz.
Marguerettaz (UV) -
Una breve premessa rispetto
all'interrogazione. Credo che abbiamo avuto modo di dirlo diverse
volte: la ricerca di un accordo ha sempre caratterizzato l'attività
dell'Amministrazione regionale, un'attività non particolarmente
semplice che è stata da sempre la nostra priorità già dai mesi di
dicembre e gennaio, cioè i mesi che hanno preceduto l'inasprimento
delle varie posizioni. Con gli avvocati avevamo valutato molto bene
la proposta del giudice, sia come principio, sia poi nei contenuti,
perché al di là delle enunciazioni di principio, trovato un
accordo, bisogna entrare nel pratico e il giudice aveva tracciato
un percorso che era stato condiviso da noi. Non voglio entrare nei
dettagli e nei particolari, vista anche la sentenza che ovviamente
è molto chiara, ma sicuramente questo era l'obiettivo primario.
Rispetto anche alla data in cui è stata formulata l'interrogazione,
abbiamo la sentenza che ci pare molto chiara, rispetto alla quale
evidenzio due aspetti che mi stanno molto a cuore. Il marchio, come
avevamo avuto modo di dire in commissione e in aula, è un marchio
condiviso, appartiene ad una comunione da parte
dell'Amministrazione regionale e da parte di VdA Trailer. La
seconda cosa che emerge con grande chiarezza è che nessuno può
avere il monopolio delle Alte Vie, per cui c'è la possibilità di
organizzare due, tre, quattro, cinque manifestazioni, ovvero tutti
coloro che hanno a cuore determinate attività possono in teoria
organizzare delle manifestazioni.
Dopo questa sentenza è chiaro che la macchina organizzativa si è
rimessa in moto e nei prossimi giorni ci saranno tutte quelle
attività di natura pratica, di natura operativa per far sì che il
4K venga fatto con le garanzie di sicurezza, con il massimo
coinvolgimento degli enti locali, dei volontari e di tutti coloro
che hanno a cuore lo sport, la promozione della Valle d'Aosta e la
valorizzazione dei suoi percorsi. Per completezza, sapete tutti che
vi sono ancora i termini per impugnare la sentenza, aspettiamo di
vedere le varie decisioni, e vi è un ricorso al Tar, ma avremo modo
di parlarne successivamente. Per quanto attiene comunque alle
attività promozionali per la valorizzazione delle Alte Vie,
riteniamo che la sentenza ci metta nelle condizioni di poter
lavorare molto serenamente e molto proficuamente.
Président -
La parole au collègue Viérin Laurent.
Viérin L. (UVP) -
Abbiamo apprezzato i toni pacati
dell'Assessore, l'avevamo sottolineato anche durante l'ultima
iniziativa, toni che non sempre sono stati pacati su questa vicenda
in generale. Sin dal primo momento di una vicenda che ormai si sta
trascinando da mesi, noi avevamo cercato di inquadrare un unico
obiettivo: evitare che ci fossero due manifestazioni. Avevamo
intuito, avevamo capito, abbiamo letto che la battaglia legale che
tutti noi - almeno noi - avremmo voluto evitare, di
un'Amministrazione impegnata in un giudizio su una manifestazione
che era una delle eccellenze della Valle d'Aosta, recava, proprio
da un punto di vista legale, l'indicazione di trovare un'intesa
anche dal giudice.
Questa nostra iniziativa non ha l'intento di andare a ripetere
tutto quello che ci siamo detti in questi mesi, ma ha una valenza
politica. Al di là di quello che hanno detto i tribunali,
legittimando di fatto le due manifestazioni, quindi il Tor, sapendo
che è un marchio condiviso, e il 4K, sapendo che è una nuova
manifestazione della Regione, l'invito che noi lanciamo oggi è che
si arrivi ad una sola manifestazione e si lavori per questo. Ci
sono stati in questa vicenda degli aspetti che probabilmente ci
sono fuggiti da una parte e dall'altra, ma quello che è certo è che
la comunità, e noi per primi, non condividiamo il fatto che ci
siano due manifestazioni. Non è che di oggi un articolo sul
giornale che mette in difficoltà anche il territorio chiaramente,
perché tutti aspettavamo questa sentenza, ma poi chi vive il Tor da
un punto di vista operativo si chiede cosa deve fare adesso.
Mancano poche settimane all'inizio della manifestazione, quindi ci
sono stati degli stop, ma si è ripreso.
Oggi la comunità vi chiede che ci sia uno sforzo ulteriore, uno
sforzo vero affinché ci sia un'unica manifestazione che ritorni ad
essere l'eccellenza per la Valle d'Aosta, ritorni a portare le Alte
Vie alla ribalta delle prime pagine dei giornali, e non per le
battaglie legali a carte bollate e avvocati, anche con dispendio di
risorse della comunità, ma attraverso un'intesa con la quale, se
non si possa far ritornare buoni i rapporti magari tesi fra
Amministrazione e organizzatori, almeno si superino certe visioni
un po' di parte e che si ritrovi veramente la capacità di mettersi
assieme e organizzare tutti insieme una manifestazione, in modo
tale da non mettere in difficoltà la Valle d'Aosta sulla scelta,
sia come volontari che come amministratori o come partecipanti, tra
il Tor degli uni e il 4K degli altri. Questo è l'invito che tra
l'altro ripercorre proprio le fasi che noi abbiamo sempre voluto
sottolineare. Abbiamo sempre ribadito che non ci siamo mai
schierati a priori per l'una o per l'altra posizione, ma che questa
battaglia era diventata un po' imbarazzante per tutti, soprattutto
per la Valle d'Aosta, vista come cattivo esempio di ciò che la
politica non deve fare, forse spingendosi oltre.
Non vogliamo entrare nel merito, l'Assessore l'ha sottolineato:
ci sono ancora questioni legali, quindi possibili ricorsi. Era
anche difficile capire dalle agenzie di stampa a che punto fosse la
questione, ed è stata un po' l'occasione per mettere un po' di
ordine in quello che è successo. Al di là di tutta la battaglia
legale, però, il nostro auspicio è che si arrivi all'organizzazione
di una sola manifestazione facendo cessare una questione che ci ha
messo tutti in imbarazzo. Quindi un solo Tor, chiamatelo come
volete, cercate di chiudervi in una stanza e di uscire con una
soluzione, ne saremmo tutti felici, affinché al di là di tutti gli
altri problemi che ci sono, tutti assieme ritorniamo ad occuparci
dei problemi veri della gente e della comunità per risolverli. Con
tutto rispetto di quella che è una manifestazione sportiva, che
questa continui ad essere un onore per la Valle d'Aosta, un grande
momento di misurazione agonistica, una promozione per le nostre
montagne e per le nostre peculiarità, e non una guerra che non
porta da nessuna parte.
Presidente -
Il punto n. 17 è rinviato al ritorno da Roma
del Presidente della Regione.
