Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3723 del 6 maggio 1988 - Resoconto
OGGETTO N. 3723/VIII - ASSISTENZA AI TOSSICODIPENDENTI,
BASATA SULL'UTILIZZAZIONE DEL METADONE, DA PARTE DELL'UNITA'
OPERATIVA DI PSICHIATRIA. (Interrogazione).
PRESIDENTE:
Do lettura dell'interrogazione in oggetto,
presentata dal Consigliere Sandri.
INTERROGAZIONE
VENUTO A CONOSCENZA che vi sarebbe, da parte dell'Unità
Operativa di Psichiatria, una assistenza ai tossicodipendenti da
stupefacenti basata sull'utilizzo del metadone;
CONSTATATO che vi sarebbero casi in cui il metadone viene
somministrato a dosi costanti e a giorni alterni;
APPRESO che non vi è alcun controllo sulla contemporanea
somministrazione di oppiacei;
Il sottoscritto Consigliere regionale
INTERROGA
l'Assessore alla Sanità ed Assistenza Sociale per
conoscere:
-
quante dosi e di che entità di metadone sono state
somministrate a tossicodipendenti nel 1987 e nei primi mesi del
1988;
-
in quanti casi la somministrazione è a dosi costanti e a
giorni alterni;
-
in quanti casi è verificata la contemporanea assunzione di
oppiacei;
-
quali sono i consulenti che affiancano l'Unità Operativa di
Psichiatria per questo specifico problema.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Prima di fornire i dati richiesti, devo
precisare, così com'è stato fatto anche dal primario del Servizio
di Psichiatria, che il metadone, ad Aosta come in tutti gli altri
centri per la cura delle tossicodipendenze, viene usato soltanto
dopo la predisposizione di un preciso programma terapeutico sui
singoli soggetti interessati. Non è vero, quindi, che a chiunque si
presenti all'Unità Operativa di Psichiatria venga somministrato il
metadone.
I dati richiesti sono i seguenti: nel 1987 sono stati
somministrati 12.985 flaconi da 20 milligrammi, mentre, per i primi
quattro mesi del 1988, ne sono stati somministrati 5.470. Le dosi
sono di 20 o, al massimo, per casi assolutamente eccezionali, di 30
milligrammi. In genere, le somministrazioni sono giornaliere,
tranne in alcuni casi in cui, per ragioni di lavoro, vengono
somministrate o consegnate dosi per un massimo di due giorni.
Per quanto riguarda...
(...INTERRUZIONE del Consigliere SANDRI...)
... Certamente, poi è l'interessato che se la assume a casa, ma
questo solo in casi eccezionali, dovuti a particolari situazioni di
lavoro o di lontananza.
In merito alla terza domanda, devo precisare che non viene
effettuata una rilevazione sistematica e precisa di coloro che
assumono contemporaneamente metadone ed oppiacei, ma vengono
effettuati dei controlli, sia in sede di prima diagnosi, che
periodicamente, senza alcun preavviso. L'esperienza, secondo quanto
fa sapere l'U.S.L., ci permette di ritenere che circa il 60 o il 70
per cento utilizzi, talvolta, sia il metadone sia gli oppiacei. Non
sembra che questa percentuale sia superiore a quella di altri
centri, mentre pare che questo comportamento rientri nella norma
per un eroinomane.
Sulla questione dei consulenti da affiancare all'Unità Operativa
di Psichiatria, posso confermare che dalla stessa Unità Operativa
non è mai stata avanzata tale richiesta. Penso, in ogni caso, che
il Consigliere Sandri sappia della prossima apertura dell'Unità
Operativa per le tossicodipendenze, che sarà distinta in due
settori: il primo per la somministrazione delle cure farmacologiche
ed un secondo per il trattamento psicologico. Questi settori sono
ben separati tra loro, con due entrate diverse, e si avvarranno
della collaborazione di due esperti, convenzionati con l'U.S.L.,
che hanno già lavorato in centri di questo genere e che, oltre alla
responsabilità della consulenza, avranno anche quella della
formazione del personale.
PRESIDENTE:
Ha chiesto la parola il Consigliere Sandri;
ne ha facoltà.
SANDRI (N.S.):
Sono rimasto molto colpito dai dati che ci
ha fornito l'Assessore alla Sanità e all'Assistenza Sociale, perché
li ritengo drammatici.
Possiamo tranquillamente dire che l'Unità Operativa di
Psichiatria è, praticamente, una specie di "tabacchino di Stato"
per la distribuzione della droga in Valle d'Aosta! Qui parliamo di
12.985 dosi di metadone fatte fuori in un anno e di più di 5.000 in
cinque mesi: questo significa fare spaccio continuato di droga,
autorizzati e legalizzati a ciò dallo Stato! E' un dato drammatico,
del quale non accuso la Giunta, nel senso che intendo solo
sottolineare la drammaticità della situazione.
12.985 dosi di droga, date dallo Stato attraverso il meccanismo
dei 20 milligrammi di metadone, sono un fatto angosciante,
soprattutto perché testimoniano che almeno un centinaio di persone
utilizza...
(...INTERRUZIONE dell'Assessore VOYAT...)
... Forse vi siete un po' stupiti, ma se sono 40 significa che
voi mantenete, quotidianamente, per un anno intero, 40 persone con
una dose di metadone. La cosa più grave che ha detto l'Assessore è
che il 60 o il 70 per cento di queste persone, oltre al metadone
ottenuto dallo Stato, si prende anche l'oppiaceo!
Il metadone è stato adottato a scopo farmacologico per la
terapia dei tossicodipendenti, purché sulla sua somministrazione si
riconoscesse il seguente patto: "Tu accetti di disintossicarti e lo
Stato ti viene incontro". Questo è il presupposto che sta alla base
della terapia in questione; ma il patto tra lo Stato, attraverso
l'Unità Operativa di Psichiatria, ed il tossicodipendente dice:
"Tu, sei disponibile a disintossicarti?. Sì. Allora, vieni qui che
ti do il metadone, ma a condizione che tu non prenda più
oppiacei".
Qui, invece, l'Assessore ci viene a dire, anche se non è per sua
colpa, che il 60 o il 70 per cento dei tossicodipendenti continua a
prendere oppiacei: aggiunge inoltre che le dosi somministrate sono
costantemente di 20 milligrammi, il che significa che la terapia
non è a scalare. Quest'ultimo è un dato terrificante, perché
significa che noi ci stiamo sostituendo agli spacciatori nel
fornire la "roba" a questa gente!
Io so con certezza, anche perché me ne sono interessato per un
po', che la gente che ha scelto questa soluzione l'ha fatto perché
ogni tanto ha un barlume di resipiscenza e vuole disintossicarsi.
Ma, dato che non ha nessuna regola per la somministrazione, se il
giorno dopo non ne ha più voglia, va via e poi ritorna, va via e
poi ritorna ancora e finisce per ritrovarsi in situazioni
eccessivamente intricate proprio per l'assenza di un patto preciso.
Non viene detto a nessuno, infatti, che, una volta abbandonata la
formula della somministrazione scalare, non gli si darà più nulla.
Dopo una settimana, infatti, gli viene somministrata ugualmente la
stessa dose e c'è gente che sta andando avanti così da anni.
Io voglio solo dire che questa situazione, a mio parere,
dovrebbe essere corretta, perché è provocata dal fatto che l'Unità
Operativa di Psichiatria non prende in carico questa gente, ma nei
suoi confronti esercita solo azione di spaccio o di fornitura, con
l'aggravante di consegnare a certi pazienti la dose che questi
possono somministrarsi a casa o altrove, cosa che io ritengo
vietata per legge, proprio perché diventa un vero e proprio spaccio
di droga, nel senso che gli interessati la possono rivendere appena
cinque metri fuori dall'ospedale. Chiedo, peraltro, all'Assessore
di verificare quest'ultima notizia, perché, se fosse vera, a mio
parere avrebbe anche delle implicanze di carattere penale; ma non
voglio addentrarmi oltre nel merito di ciò.
Questi tossicodipendenti, però, devono essere presi in carico
dall'Unità Operativa di Psichiatria! Il che significa che accettano
la regola della somministrazione scalare del metadone, rifiutano di
assumere oppiacei e, quando assumono il metadone, si devono
sottoporre all'esame delle urine, perché, se risultano positivi
agli oppiacei, non riceveranno più il metadone. Voi sapete
benissimo che questo non viene fatto ad Aosta!
Ma ciò non basta, perché devono anche essere assunti in carico,
nel senso che occorre che un assistente sociale segua la loro
situazione occupazionale e familiare, perché noi non possiamo
fornire determinati supporti farmaco-logici senza controllare la
situazione che ha provocato il disagio. Eppure, neanche questo
viene fatto ad Aosta, anche se mi auguro che ciò sia fatto con
l'apertura della nuova Unità Operativa per la cura delle
tossicodipendenze.
Torno a ripetere, però, che in questo momento stiamo spacciando
la droga così come potrebbe fare una comune rivendita di sali e
tabacchi. Sarebbe molto più chiaro e molto più onesto, così
sparirebbero anche certe forme di spaccio che ho visto in giro per
Aosta, che al posto del metadone si desse l'eroina, perché, dal
punto di vista pratico, è esattamente la stessa cosa, con il
vantaggio che, mentre il metadone è gratuito, distribuendo l'eroina
potreste anche predisporre il "budget" dei vari prodotti.
Io dico solo una cosa...
(...INTERRUZIONE dell'Assessore VOYAT...)
... Io non ho colleghi, qui dentro, se non Riccarand e Viberti,
che però non hanno fatto di queste proposte!
Questa è la situazione alla quale voi avete portato l'assistenza
ai tossicodipendenti! E' drammatico, ma di prima mattina potete
vedere queste persone entrare all'Unità Operativa di Psichiatria
per prendere il metadone, al pomeriggio potete trovare le stesse
persone a bighellonare in piazza, alla sera entrare nella farmacia
della piazza a prendere una siringa e "farsi" in contemporanea.
12.985 flaconi da 20 milligrammi dati in questa maniera, a mio
parere, sono un attentato al buon senso.
Concludo invitando l'Assessore alla Sanità e Assistenza Sociale,
Voyat, a bloccare qualsiasi orma di somministrazione al di fuori
dell'ospedale. A mio parere, infatti, è molto pericoloso che anche
una sola dose, anche se per casi eccezionali, come ha detto lo
stesso Assessore, sia somministrata fuori dall'ospedale, al di
fuori del controllo diretto dell'autorità competente.
