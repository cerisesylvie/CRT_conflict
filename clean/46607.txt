Classificazione
ASSISTENZA SANITARIA E OSPEDALIERA



Oggetto del Consiglio n. 3015 del 23 novembre 2023 - Resoconto
OGGETTO N. 3015/XVI - Interpellanza: "Problematiche relative
all'apparecchio di risonanza magnetica e ai ritardi nell'erogazione
delle prestazioni sanitarie".
Bertin (Presidente) -
Punto n. 84. Consigliera Erika
Guichardaz, a lei la parola.
Guichardaz E. (PCP) -
Abbiamo già affrontato questo tema
con l'ordine del giorno al DEFR, sappiamo, come ce l'ha ricordato
anche l'Assessore, che esiste un piano operativo per il recupero
delle liste d'attesa. Nella stessa giornata però era uscito uno dei
monitoraggi pubblicati da Agenas proprio riferiti ai tempi d'attesa
e, con grande stupore, abbiamo visto che la nostra Regione non
aveva fornito i dati, erano dei dati che andavano ad analizzare 14
visite e 55 prestazioni di diagnostica strumentale.
La prima domanda è il perché non siano stati forniti i dati e se
è intenzione dell'Azienda USL a un certo punto fornire almeno
questi dati per capire e raffrontarli con quelli delle altre
Regioni. Dopodiché, in un'interpellanza passata, avevamo anche
chiesto se sarebbero stati rispettati i tempi rispetto alla
sostituzione dell'applicativo della risonanza; l'Assessore ci aveva
detto che con il mese di novembre sicuramente la risonanza sarebbe
stata di nuovo attiva come servizio per i Valdostani, sappiamo che
questo non è avvenuto e volevamo chiedere anche notizie rispetto a
questa situazione. Dalla sua replica poi sull'ordine del giorno del
DEFR ci ha nuovamente parlato di agende chiuse; queste non si
possono vedere all'interno del sito dell'USL, quindi chiediamo
quali siano, rispetto al mese di ottobre 2023, le agende
chiuse.
Presidente -
Risponde l'assessore Marzi.
Marzi (SA) -
La domanda n. 1 di quest'interpellanza cita:
"I tempi di consegna per il potenziamento dell'apparecchio di
risonanza magnetica e le motivazioni del ritardo". La risposta: dal
20 novembre scorso la risonanza magnetica è regolarmente
funzionante. Sono state completate le attività di formazione e
certificazione sulla sicurezza e sulla qualità dell'attrezzatura,
già avviate il 13 novembre scorso. Per quanto concerne la consegna
della nuova potenziata risonanza, lo scorso 28 settembre avevamo
già illustrato in aula i numerosi vantaggi derivanti dal
potenziamento dell'apparecchio principale per la RM. È migliorata
la qualità clinica degli esami, generando un'immagine 3D a elevata
definizione, consentendo l'acquisizione dell'immagine dell'intero
corpo, fattore importante soprattutto per i pazienti oncologici. È
migliorato anche il
comfort
dei pazienti diminuendo la
sensazione di oppressione che spesso si sperimenta durante l'esame
anche con la riduzione del rumore. La
consolle
operatore ad
alta risoluzione e il lettino del paziente, associate alla
tecnologia di intelligenza artificiale, consentono inoltre di
risparmiare del tempo nella preparazione del paziente e
nell'esecuzione dell'esame stesso.
Per quanto riguarda la risposta 2, l'Assessorato provvede
regolarmente alla pubblicazione dei monitoraggi relativi alle liste
d'attesa sul sito
Internet
istituzionale della Regione. Più
precisamente l'Assessorato pubblica i dati del cosiddetto
"monitoraggio
ex ante
", che misura, per quattro settimane
indice all'anno, il tempo che intercorre tra la prenotazione e
l'erogazione della prestazione, come peraltro previsto dal Piano
nazionale e dal Piano regionale del Governo delle liste
d'attesa.
Per quanto riguarda nello specifico la sperimentazione su base
volontaria di AGENAS, la nostra Regione, in accordo con l'Azienda
USL, ha deciso di non aderire al progetto in quanto nella settimana
di maggio scelta per la sperimentazione era già in atto in Azienda
il processo di revisione e implementazione dei sistemi informatici
di gestione delle agende di prenotazione e dei relativi flussi di
dati volti a rendere più performanti le agende. Questa revisione
non ha consentito al personale di dedicarsi alla sperimentazione.
Per completezza informiamo che non hanno preso parte a questa
sperimentazione anche la Lombardia, la Liguria, la Provincia
autonoma di Bolzano, il Molise, la Basilicata, la Puglia e la
Sicilia.
Venendo alla risposta n. 3, l'Azienda effettua puntuali
monitoraggi riguardanti le attività sospese sia in ambito di
ricoveri programmati, sia di prestazioni di specialistica
ambulatoriale che diagnostica. L'impegno dell'Azienda segue due
direttrici:
1) valutare le motivazioni per cui le prestazioni sono sospese e
la rimozione delle cause laddove possibile;
2) predisporre apposite procedure organizzative di registrazione
e monitoraggio delle prestazioni sospese al fine di garantire il
recupero nel più breve tempo possibile.
Dall'analisi effettuata dall'ufficio Governo CUP dell'Azienda,
sulle agende riferite al mese di ottobre 2023 risulta quanto segue:
le agende visite ginecologiche riferite al territorio sono state
chiuse nel mese di ottobre per circa una settimana unicamente per
procedere alla riorganizzazione conseguente al pensionamento di un
dirigente medico e poi regolarmente riaperte. Per le agende per la
colonscopia, a ottobre era attivata la lista di galleggiamento.
Agende relative all'ecografia: a causa della domanda notevolmente
superiore alla capacità produttiva della radiologia e di tutte le
strutture private convenzionate, le agende hanno subito
necessariamente delle sospensioni temporanee in attesa di ricevere
nuove disponibilità.
Venendo alla domanda n. 4, come già anticipato, tutti i dati
sono disponibili e quindi pubblici sul sito istituzionale regionale
nella sezione dedicata alla sanità delle liste d'attesa. Inoltre lo
stato delle liste è pubblicato sul sito istituzionale dell'Azienda
alla pagina "Tempi di attesa per prime visite ed esami
strumentali".
Presidente -
Per la replica, la parola alla consigliera
Erika Guichardaz.
Guichardaz E. (PCP) -
Mi ha fatto di nuovo tutta
l'analisi rispetto al potenziamento dell'apparecchio che non era
richiesta, perché le chiedevo solo quando sarebbe stato il tempo di
consegna ma
repetita iuvant,
sicuramente, sotto questo punto
di vista, riprendiamo una cosa che lei ci aveva già ampiamente
detto. Lei ci ha fatto notare che dal 20 novembre
quest'apparecchiatura è in funzione; è notizia di oggi per una
risonanza magnetica urgente, prenotando oggi, andiamo a maggio
2024.
Rispetto alle motivazioni da lei addotte per non aver mandato i
dati ad AGENAS, siamo proprio stati sfortunati perché hanno scelto
proprio il mese in cui noi stavamo cambiando l'applicativo, quindi,
ahimè, questa è proprio stata una grande sfortuna. Poi che con noi
ci siano altre Regioni, sinceramente forse è meglio guardare le
Regioni che fanno meglio di noi, piuttosto che guardare quelle che
fanno peggio di noi. Nuovamente ci dice che ci sono delle agende
chiuse, io vorrei ricordarle che non si possono chiudere le agende,
è previsto per legge, quindi sinceramente anche dire con tutta
questa
nonchalance
che ci sono agende continuamente chiuse
credo che non faccia del bene alla nostra sanità. Sotto questo
punto di vista, credo non sia stata una bella giornata per lei
perché, oltre alla risonanza di cui citavo prima, si parlava di
Pronto Soccorso.
Con il collega Baccega... altra notizia di un disabile che è
stato due giorni su una barella in Pronto Soccorso.
Sappiamo delle liste che ci sono sia sul sito dell'Azienda, sia
su quello della Regione, però la invito a guardare quelle liste e
capirà la difficoltà nel reperire quei dati e soprattutto la
difficoltà a non capire quali siano le agende chiuse e come mai se
devo prenotare una visita oculistica, devo aspettare 8 mesi, per le
visite dermatologiche non posso prenotare, quindi noi guardiamo su
quel sito, dopodiché le segnalazioni che ci vengono fatte sono
tutte altre. Non so le motivazioni ma la invito in qualche modo ad
andare a vedere quelle liste per capire che non è di così facile
comprensione.
