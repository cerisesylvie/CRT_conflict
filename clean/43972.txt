Classificazione
EDILIZIA
Edilizia pubblica
ISTRUZIONE PUBBLICA



Oggetto del Consiglio n. 1073 del 1° dicembre 2021 - Resoconto
OGGETTO N. 1073/XVI - Interrogazione: "Notizie in merito
all'incontro riguardante il futuro della scuola di Ruelle nel
comune di Montjovet".
Bertin (Presidente) -
Punto n. 11. Risponde l'assessore
Caveri.
Caveri (AV-VdA Unie) -
Questa è un'interrogazione a forte
rischio di fare la figura dell'imbecille, nel senso che lei mi
chiede se l'Assessore all'istruzione confermi o meno le parole
riportate dagli organi di stampa, però sarebbe stato simpatico che
lei mi dicesse quali sono state le mie dichiarazioni perché, fino a
prova contraria, io posso rispondere delle cose che dico, non delle
cose che scrivono, e lo dico come giornalista, per cui
probabilmente lei nella risposta mi dirà delle robe terribili ma io
farò finta di niente. Io vorrei semplicemente ricostruire com'è
andata questa storia dell'incontro con la popolazione. Il dato di
fondo è che le scuole non le chiude l'Assessorato ma è una
decisione che viene assunta dagli Enti locali. In quel caso il
sindaco Nigra si è presentato di fronte a un'assemblea a Montjovet
in cui ha detto: "la scuola non può essere riaperta per ragioni
statiche perché è pericolosa, in questo momento il numero dei
bambini è insufficiente per immaginare di costruire una scuola
nuova, abbiamo spostato i bambini, vista la pericolosità, a
Montjovet, quelli delle materne nelle materne del capoluogo, mentre
quelli delle elementari sono andati, per capirci, nella scuola che
c'è in fondo alla Montjovetta vicino a Napoléon, tanto per situarla
fisicamente. Nel frattempo la novità emersa dall'assemblea è che il
Comune di Émarèse, che, tra l'altro, ha avuto il
placet
ieri
sera dall'
Unité des Communes
ha deciso di ricreare le scuole
elementari immaginando di avere tredici bambini, erano dodici i
bambini che andavano a Ruelle. Quest'anno quindi, per capirci, i
bambini delle materne sono stati integrati nelle materne già
esistenti a Montjovet, gli altri sono andati in un immobile che ha
consentito l'esistenza delle due scuole con la scuola di Ruelle che
si è spostata a Montjovet.
Alcuni genitori, non parliamo di quelli che erano per la
ricostruzione della scuola ai quali il Sindaco, dati demografici
alla mano, ha dimostrato che sarà già difficile forse in futuro
mantenere una scuola sola se andiamo avanti con i dati che ci sono
oggi, alcuni genitori chiedevano che nel prossimo anno scolastico
si mantenessero le due scuole elementari e si è spiegato, anche dal
punto di vista didattico, l'ha fatto la Sovraintendenza, che
sarebbe abbastanza folle mantenere due scuole elementari nello
stesso Paese nel momento in cui si sa già che una delle due scuole
elementari non tornerà a Ruelle e si è segnalata anche
l'opportunità di poter uscire da una logica di pluriclassi perché
se si mettono assieme le classi, si avranno delle classi normali.
Naturalmente su questo non ho una competenza specifica ma è
indubbio che le pluriclassi possono creare qualche difficoltà di
crescita soprattutto per i bambini che sono più grandi rispetto a
quelli che sono più piccoli. È una soluzione che viene usata nelle
scuole di montagna a tutela del mantenimento della scuola ma tutto
si può dire di Montjovet, ma non che sia una zona di montagna, è
una zona palesemente di Fondovalle. Io immagino, perché sono
inventivo, che lei possa riferirsi con scandalo al fatto che io ho
detto che non si debba essere campanilisti. Io ho detto che non
bisogna essere campanilisti perché ritenevo che fosse illogico che
alcuni genitori di Ruelle chiedessero che scendendo a Montjovet
anche la scuola di Ruelle, se ne facessero due di scuole e non una
sola perché mi sembra totalmente ragionevole sia per una questione
di costi, sia per una questione di buon senso e di socialità.
Non vi è nessuna intenzione quindi da parte mia di essere
offensivo nei confronti di nessuno e devo dire anzi che raramente
ho visto in un'assemblea pubblica tanta gente così interessata:
maestre, genitori, è stata una bella riunione, e a polemizzare è
stata una piccolissima minoranza a fronte di una maggioranza che
sembra avere capito soprattutto l'introduzione del Sindaco. Il
Sindaco nel suo
incipit
ha distribuito al pubblico i dati
demografici dell'evoluzione degli ultimi 10-15 anni ed è
un'evoluzione purtroppo pienamente in linea con quello che sta
succedendo nel resto della Valle d'Aosta, cioè un collasso vero e
proprio delle nascite che avrà gioco forza una risultanza
impressionante molto impattante se come Consiglio Valle non
riusciremo a trovare delle misure economiche, fiscali ma forse
anche psicologiche di una
moral suasion
nei confronti di una
comunità che rischia veramente di collassare. Io ne parlavo giorni
fa con il Sindaco di Charvensod, un Sindaco particolarmente
intelligente, particolarmente pronto e reattivo rispetto alle cose,
mi faceva vedere le sette nascite dello scorso anno a Charvensod
confrontate a una quarantina di nascite di pochi anni fa. È quindi
un fenomeno interessante, negativo, da seguire e ribadisco che
comunque le scelte sull'apertura di Emarèse sono state fatte
dall'
Unité des Communes
Evançon, la scelta di attestare la
scuola trovando anche per l'anno prossimo tutta una serie di
soluzioni più efficaci di quelle di quest'anno dov'è chiaro che ci
si è trovati di fronte ad un'emergenza ma le scelte sono state
effettuate, ed era presente l'intero Consiglio comunale di
Montjovet, dalla municipalità di Montjovet e noi non possiamo che
essere rispettosi delle scelte locali.
Presidente -
Per la replica, ha chiesto la parola il
consigliere Lavy.
Lavy (LEGA VDA) -
La inviterei solamente magari a leggere
non solamente la parte finale dell'interrogazione ma anche le
premesse perché nelle premesse c'è citata una testata giornalistica
da cui sono state riprese certe dichiarazioni. Io ho citato la
testata su cui è uscito un articolo in cui ci sono dei virgolettati
precisi da parte sua, quindi l'ho citata, l'ho scritta...
(interruzione di un Consigliere, fuori microfono)
... certo, ma tendenzialmente il giornalista i virgolettati li
mette... poi se la prenda con i giornalisti, non lo so, io
analizzo, porto qui le questioni e poi se la prende con chi deve
prendersela, ma l'articolo ho capito che l'ha letto perché se cita
il fatto di "eccesso di campanilismo", vuol dire che quell'articolo
lì bene o male l'ha letto e ce l'ha in testa. La dichiarazione che
io ritengo non del tutto corretta e, anzi, pericolosa non è quella
dell'eccesso di campanilismo, è questa: "dal punto di vista
sociale, più bambini sono meglio stanno". L'ha detta? Sì, ecco,
l'ha detta.
(intervento dell'assessore Caveri, fuori microfono)
... benissimo, ma se si fa passare questo concetto, per cui più
bambini ci sono meglio è, allora a cosa serve mantenere tutte le
scuole di montagna? È un'eccezione, va bene, e tutte le altre
scuole? Sono tutte eccezioni... quindi la regola sono le classi
pollaio? Non lo so.
Tutta l'impostazione delle scuole di montagna è basata sulle
pluriclassi. Se noi andiamo a mettere in discussione questo fatto
per cui si dice più bambini sono meglio è, allora si fa un favore
alla montagna sì o no? Poi lei dice: "Montjovet non è montagna, è
Fondovalle", io non so se ci sia mai stato a Saint-Germain, non mi
sembra proprio fondovalle, poi andiamo a parlare con gli abitati di
Saint-Germain, quindi vediamo, ma il fatto che si metta in
discussione quello che è stato l'intero sistema scolastico basato
in montagna per cui ci sono le pluriclassi che hanno anche aspetti
positivi è molto grave perché io, quando ho letto queste
dichiarazioni, pensavo fosse uno scherzo, gli ho dato questa
opportunità per cercare un pochino di tornare indietro e invece no,
conferma assolutamente queste dichiarazioni. Sono state fatte tante
battaglie per mantenere le scuole di montagna, abbiamo già parlato
di questo tema, sulla scuola di Perloz e ci ritorneremo sicuramente
anche su altri tipi di questioni, ma il fatto che si metta in
discussione l'esistenza delle scuole di montagna dicendo: "no, beh,
comunque dove c'è più socialità è meglio" è un fatto grave perché
le scuole rappresentano la vita dei comuni di montagna e se si fa
passare questo concetto, anche in maniera sommessa, per quanto
riguarda i genitori agli amministratori, allora creiamo dei bei
hub
scolastici nel fondovalle, portiamo giù tutti e siamo
tutti contenti. Non va così, non va assolutamente così
Assessore!
