Classificazione
ASSISTENZA SOCIALE
Disabili



Oggetto del Consiglio n. 837 del 11 luglio 2019 - Resoconto
OGGETTO N. 837/XV - P.L. n. 30: "Modificazioni alla legge
regionale 15 giugno 2015, n. 14 (Disposizioni in materia di
prevenzione, contrasto e trattamento della dipendenza dal gioco
d'azzardo patologico. Modificazioni alla legge regionale 29 marzo
2010, n. 11 (Politiche e iniziative regionali per la promozione
della legalità e della sicurezza))".
Farcoz (Président) -
Point 29.01. La parole au collègue
Daudry.
Daudry (AV) -
Seulement pour demander une suspension au
nom de la majorité.
Président -
Suspension accordée.
La seduta è sospesa dalle 15:39 alle 15:58, alla ripresa dei
lavori
assume la presidenza la presidente Rini.
Rini (Presidente) -
Siamo al punto 29.01. Il relatore,
collega Bianchi, può procedere con la relazione.
Bianchi (UV) -
Questo disegno di legge, di cui sono
relatore in quanto Presidente della Quinta commissione,
sottoscritto da tutti i membri della Commissione stessa, introduce
"Modificazioni urgenti alla disciplina regionale in materia di
contrasto alla ludopatia", al fine di chiarire l'ambito di
applicazione dei divieti ivi previsti, anche in considerazione
dell'anticipazione al 1° gennaio 2019 dei termini per
l'applicazione delle misure di prevenzione e di contrasto alla
dipendenza dal gioco d'azzardo.
La necessità dell'intervento di modificazione deriva dal dubbio
interpretativo insorto in sede di applicazione, in ordine
all'assoggettamento ai limiti di distanza dei locali al cui interno
siano collocati i cosiddetti
corner
, destinati a giochi
leciti diversi dalle
new slot
e dalle
videolotter
y.
In particolare, l'ampia definizione contenuta nell'articolo 2
della legge regionale n. 14 del 2015 sembrerebbe precludere, sulla
base di un'interpretazione letterale, l'apertura e il mantenimento
dei cosiddetti corner situati all'interno di esercizi pubblici e
commerciali (ad esempio tabacchini e bar), qualora si trovino a
distanze dai luoghi sensibili inferiori a quelle previste
dall'articolo 4, sempre della legge regionale n. 14 del 2015, non
solo ove destinati alle slot e alle videolottery, ma anche ad altre
tipologie di gioco lecito in concessione statale, come ad esempio
esplicativo: le lotterie istantanee, i gratta e vinci, i giochi
numerici a quota fissa, a totalizzatore e a base sportiva, come il
Lotto, il Superenalotto e il Totocalcio. Con la modifica concordata
in sede di Commissione s'intende specificare con chiarezza quali
sono le attività che non sono soggette alle limitazioni delle
distanze dai cosiddetti luoghi sensibili, al fine di non
penalizzare oltre misura gli esercizi commerciali e, soprattutto,
di andare incontro alle autorità di pubblica sicurezza che, come
indicato dalle circolari del Ministero dell'Interno, sono deputate
al controllo del rispetto della legge.
Va precisato che anche i membri della Quinta commissione, già
dalla prima modificazione di legge, non intendevano far rientrare
questa tipologia di gioco, lecita, nella presente legge.
Questa proposta di modifica di legge è composta da tre articoli:
articolo 1, che modifica l'articolo 2 della legge regionale n. 14
del 2015, in particolare la lettera a) del comma 1, e che ha
aggiunto infine il seguente periodo: "Sono in ogni caso esclusi
dall'ambito di applicazione della presente legge le lotterie, i
giochi numerici a quota fissa e a totalizzatore e i giochi del
Totocalcio, del 9 e del Totogol"; l'articolo 2 che prevede questa
applicazione dal 1° gennaio 2019; e l'articolo 3 che decreta la
dichiarazione di urgenza.
Presidente -
Apriamo la discussione generale. È stato
depositato l'emendamento del collega Daudry. Ci sono richieste
d'intervento? Siamo in discussione generale, la parola al collega
Manfrin.
Manfrin (LEGA VDA)
- È con emozione che prendo per la
terza volta la parola su un tema, come quello della lotta al gioco
d'azzardo patologico, noto come azzardopatia, che da una parte sono
lieto che abbia incontrato a più riprese il favore dell'unanimità
di quest'Aula e che ci ha dotati di una legge che io credo sia
all'avanguardia rispetto ad altre realtà, perché ha potuto
coglierne il meglio, ma che è in linea con quanto fatto in
tantissime altre realtà di tutto il nostro Paese.
Il collega Bianchi, che ringrazio per l'ottimo lavoro svolto in
Commissione, ha già anticipato la finalità di questa legge. Una
legge che, tengo a dire, perché rimanga agli atti, viene modificata
nel suo articolo 2, che definisce quali sono i tipi di gioco
soggetti a queste limitazioni, legge che esiste fin dal 2015. Tengo
ancora una volta a sottolineare che dal 2015 a oggi nessuno - e
sottolineo nessuno - aveva mai sollevato un dubbio, una criticità,
qualcosa di specifico relativamente all'individuazione delle
tipologie di gioco.
A qualche settimana di distanza dall'entrata in vigore di questa
legge, si è arrivati con questa richiesta. Richiesta che, come è
già stato ricordato dal collega Bianchi, è stata giudicata
legittima dalla Commissione che, con un lavoro davvero corale, ha
ascoltato le richieste, ha approfondito il tema e si è sì
concentrata - come ha detto lei, collega Bianchi - nel dire che lo
spirito originario del lavoro della Commissione era stato quello di
dire che queste tipologie di gioco non rientrano all'interno dei
divieti che vogliamo installare; e specifico ancora una volta,
visto che è entrato in legge: è stato detto specificamente che
l'idea iniziale era di escludere dall'applicazione della legge le
lotterie, i giochi numerici a quota fissa e a totalizzatore, i
giochi del Totocalcio, del 9 e del Totogol.
Va anche ricordato però - e su questo penso di non temere
smentite - che lo spirito con cui ha lavorato la Commissione è
stato anche quello di dire che le sale scommesse e le scommesse in
generale devono essere ricomprese all'interno della legge. Questo è
stato detto più volte, è stato ribadito più volte e si è arrivati
così, alla fine, con un testo condiviso, che è stato frutto del
lavoro di tutti e che va riconosciuto a tutti. Ecco perché mi
auguro che su questa proposta di legge si abbia la più ampia
convergenza possibile, che non si modifichi il testo che è uscito
dalla Commissione e che è stato votato da tutti i commissari, che
peraltro sono anche tra i firmatari della legge, e che poi, una
volta modificata, così come concordato in Commissione, questo
capitolo sia finito e la legge finalmente si applichi. Perché -,
voglio che anche questo rimanga all'interno di quest'aula -
nonostante la legge a oggi sia vigente, i locali che ospitano
queste tipologie di gioco, che sono vietate, sono ancora in allegra
attività.
Questa legge deve essere fatta rispettare. Ovviamente noi siamo
legislatori e spetta a chi fa i controlli applicarla, però che
emerga una definizione finale, che non si tocchi più questa legge,
che secondo me è ottima, così come formulata, ma poi la si faccia
rispettare.
Presidente -
La parola al collega Peinetti.
Peinetti (UV) -
Innanzitutto ringrazio anch'io la
Commissione per il lavoro svolto, il Presidente e tutti membri
della Commissione che hanno lavorato, cercando di fare il meglio
possibile, modificando una legge già votata nel 2015 - è stato
ampiamente ricordato - e già modificata, proprio per andare
incontro - questo tenderei a sottolinearlo - soprattutto alle
problematiche che un dubbio interpretativo avrebbe potuto far
sollevare in maniera anche pesante, perché l'interpretazione che le
autorità di vigilanza e di pubblica sicurezza avrebbero dato di
questa legge avrebbe potuto provocare seri problemi a tutti quegli
esercizi che svolgono anche un'attività del tutto non normata da
questa legge.
Parlo - come ha sottolineato il Presidente prima e come ha detto
anche il collega Manfrin adesso - di giochi storici e tradizionali
di questo Paese. Parlo del Lotto, parlo del Superenalotto, parlo
dei gratta e vinci, che un'interpretazione molto letterale della
legge avrebbe potuto far rientrare in quei giochi che avrebbero
creato seri problemi a quegli esercizi che oggi ne sono dotati.
La discussione è stata anche abbastanza profonda su questo
punto, e si è deciso comunque di mantenere una condotta unanime,
alla fine di un compromesso che la Commissione ha trovato,
mantenendo, in questo caso, nell'ambito della legge le scommesse
che, quindi, non venivano esentate. Tutti i giochi che avevano come
base la scommessa non sono rientrati in quest'esenzione. Credo che
sia stato un punto fondamentale di questo dibattito, su cui credo
ci sia stata una discussione che è andata al di là
dell'appartenenza politica. Io do atto anche al Consigliere
Manfrin, sappiamo che di questa cosa lui ha fatto una sua battaglia
da tanti anni, ma credo che qui si vada al di là dell'appartenenza
a uno o a un altro movimento. E un'altra cosa che secondo me va
specificata è che questa legge non è che intenda eliminare il gioco
d'azzardo, perché il gioco d'azzardo, così come è inteso nel nostro
Paese, è legale, almeno questo gioco. Noi non potevamo dire
"Togliamo il gioco", abbiamo cercato di normarlo, cercando di fare
meno danni possibili. Credo che il lavoro corale sia stato
abbastanza positivo.
Il risultato di questa modifica va nella logica di fissare delle
regole. È chiaro che il tempo farà sì che, come è stato detto,
probabilmente alcuni giochi scompariranno. Probabilmente il
Totocalcio è ai suoi ultimi mesi, non so se il 9 o altri giochi del
genere saranno destinati a scomparire. Le leggi sono fatte anche
per essere una fotografia di quello che esiste, quello che
succederà in futuro lo vedremo, però credo che questa sia una buona
base di partenza, su cui si sono fissate delle regole chiare.
Ripeto: non è sicuramente il tentativo di debellare totalmente,
ahimè, la ludopatia, che è una grave patologia, che dà dipendenza,
come tutti sappiamo, ma è un tentativo di rendere molto più
difficile l'accesso ai cosiddetti luoghi sensibili a situazioni che
potrebbero generare un problema anche molto serio e che, purtroppo,
ha generato problemi abbastanza seri nel nostro Paese e anche nella
nostra regione.
Presidente -
La parola al collega Daudry.
Daudry (AV) -
Ne approfitto e ringrazio il collega
Peinetti per l'intervento che ha fatto, che mi dà il la per quello
che avrei voluto annunciare di qui a poco.
Approfitto della discussione: io credo che l'emendamento che ho
presentato avesse un significato ben preciso, un significato che è
comprensibile e leggibile; un significato - voglio rassicurare
tutti - che assolutamente non va nella direzione di fermare
l'impegno assunto nel 2015, portato avanti nel 2018, da quest'Aula,
per quanto riguarda il contrasto alla ludopatia.
L'abbiamo detto, l'abbiamo ripetuto anche all'inizio di questa
legislatura: tutte le forze politiche unite per contrastare un
fenomeno dilagante e preoccupante, con delle conseguenze
importanti.
Il fatto è - e penso che da questo punto di vista si possa
essere unanimi - che nell'interpretazione del testo ci siamo resi
conto, dobbiamo dirlo con onestà intellettuale, che vi era un
effetto collaterale, probabilmente non previsto, e che
probabilmente per alcuni - almeno per alcuni e io sono tra quelli,
tant'è che non ho nascosto il mio sentimento - non rappresentava
una misura di contrasto alla ludopatia.
Perché dico questo? Perché, rispetto a un'iniziativa importante,
evitare la diffusione nel capoluogo, nei principali centri, in sale
gioco ampie, grosse, mettere delle limitazioni sugli orari, mettere
delle limitazioni sulle distanze, a fianco a questi ci siamo resi
conto - e ce l'ha detto un'autorità terza - che avremmo colpito
quello che anche il legislatore nazionale definisce "gioco
consapevole". Nel senso che non tutto è ludopatia, ci sono delle
percentuali, alte, di giocatori che si recano nei nostri piccoli
negozi di vicinato - tabaccherie, una dozzina di attività,
esagerando - dove trovano vari servizi, posso prendere un
quotidiano, possono comprare un pacchetto di chewingum, un piccolo
regalo per i loro figli, e giocano quella che è stata evocata: la
cosiddetta schedina.
Credo che qui siamo tutti coscienti che stiamo parlando di un
gioco consapevole, che non è compulsivo e che non arreca danni, che
c'è sempre stato e non credo sia quello che andiamo a colpire, o
quello che abbiamo voluto colpire, perché sono altri gli aspetti
che riguardano la lotta alla ludopatia.
Cosa abbiamo detto? Qual è l'attenzione che dobbiamo portare in
questo senso? Mi riallaccio all'intervento del dottor Peinetti.
Semplicemente siamo disposti a ritirare quest'emendamento, ma
chiedo qui, davanti a tutti e al Presidente Bianchi, che, nel
momento in cui effettivamente lo Stato venga meno, per quanto
riguarda il Totocalcio, il Totogol e il gioco del 9, si ritorni in
Commissione a valutare lo scenario. Non chiedo di vincolare alcuna
decisione futura, ma chiedo che effettivamente si guardi
all'evoluzione della disciplina in materia e si rimanga, però, al
passo con i tempi; non intervenire, come si dice, quando ormai i
buoi sono già scappati dal recinto.
Questo non lo voglio dire con un'accezione romantica, ma
semplicemente con un'accezione realistica e senza falso moralismo.
La mia preoccupazione, per questo si è presentato l'emendamento, è
semplicemente questa: non tutto il gioco è ludopatico. Ci sono
delle persone che giocano in maniera consapevole. Con le norme che
noi abbiamo adottato, questa massa di gioco si prende e si sposta
in due scenari. Sicuramente si riduce, perché abbiamo introdotto
delle restrizioni di distanza e di orario, però va a giocare a 500
metri più un millimetro dai luoghi sensibili, oppure va a giocare
su Internet. Non penso che stiamo dicendo delle cose campate in
aria.
La disponibilità quindi è nel ritirare l'emendamento, purché si
tenga conto di quella che sarà l'evoluzione, nel caso in cui
spariscano questi giochi tradizionali, a cui siamo tutti
affezionati, ed è un impegno che chiedo formalmente al Presidente
della Commissione.
Presidente -
L'emendamento viene ritirato. Ci sono altre
richieste d'intervento? La parola al collega Bianchi.
Bianchi (UV) -
Come ha ben spiegato il collega di
movimento, collega Peinetti, all'interno della Commissione,
chiaramente, c'erano varie sensibilità, ma penso che in politica si
debba fare anche sintesi, che i commissari sono stati capaci di
fare, e si è arrivati a questo testo, che è stato firmato da
tutti.
Sicuramente accolgo con favore la richiesta, da parte del
collega Daudry, ma in ogni caso, come diceva il collega Peinetti,
sappiamo cosa succede oggi, ma quello che succederà in futuro non
lo sappiamo. Ben venga il fatto di poter poi ridiscutere se, nel
tempo, ci accorgeremo che questa legge crea dei problemi che non
pensavamo creasse, e quindi ben venga la discussione in
Commissione. Non penso che da parte di tutti i commissari e
firmatari di questa modifica ci sia alcun problema.
Presidente -
Ci sono altri interventi? La parola al
collega Vesan.
Vesan (M5S) -
Accolgo con particolare favore il ritiro
dell'emendamento da parte del collega Daudry e ringrazio il
Presidente di Commissione di essere disponibile a riaffrontare in
Commissione gli argomenti legati al problema della ludopatia e ai
suoi successivi sviluppi, che è tristemente quello che non è
successo fino a oggi. Noi abbiamo approvato una legge nel 2015,
fissando dei tempi di adeguamento particolarmente comodi per i
gestori del gioco d'azzardo, che hanno causato, in questi quattro
anni, problemi gravissimi alla popolazione valdostana.
Finalmente siamo riusciti, quest'anno, con la prima
modificazione di questa legge, a farla entrare in vigore
rapidamente e a dare dei limiti di tutela sufficientemente
rispettosi alle strutture protette e ci siamo accorti solo adesso
che saltano su i vari gestori di gioco d'azzardo, per protestare,
mentre la prima formulazione a loro andava tanto bene, perché la
formulazione era: "Fate pure quello che volete".
Era talmente vaga che lo stesso collega Daudry, nella sua
relazione, tende forse a evidenziare il fatto che non ha ben capito
che cosa prevedesse la legge, quando parla di termini iniziali di
sette anni, che sono assolutamente inesistenti, i termini erano di
cinque anni per quel che riguarda i bar e le attività in cui il
gioco era accessorio, e di otto anni per le altre strutture. In
realtà, quindi, tecnicamente, anche quelli che lui cita nella
relazione, cioè bar e tabacchi, che sarebbero tutelati dal suo
emendamento, in realtà non avevano a disposizione tutto il tempo
che lui ci racconta.
Inoltre, lui ribadisce che si tratta di un emendamento
finalizzato a tutelare gli esercizi di bar e tabacchi ma, così come
è stato scritto, si applica tout court a tutte le scommesse
sportive di tutto il territorio valdostano. Vale, così come è stato
scritto, esattamente come se avessimo potuto ammettere una sala
scommesse di fronte a una scuola, a un asilo, oppure di fronte al
SERD.
La politica, caro collega Daudry, è un'altra cosa. Sembra quasi
che in quest'aula noi siamo qui non tanto a tutelare i nostri
concittadini, ma siamo qui a mandare messaggi ai nostri personali
elettori e, quindi, questo suo intervento, con richiesta d'impegno
a valutare, in caso di fine del Totocalcio, la riapertura alle
scommesse, sembra solamente una promessa nei confronti della lobby
del gioco d'azzardo. Anche le sue dichiarazioni riportate dai
giornali sono tristemente simili a quello che abbiamo sentito
citare in Commissione, per esempio il fatto che il SERD valdostano
abbia sempre meno ludopatici da seguire, quindi che il problema
della ludopatia ad Aosta sia in calo e possiamo tutti serenamente,
una volta abolite le videolottery, dormire sonni tranquilli sul
fatto che il problema non esista.
Ebbene, non è questa la situazione. Non è che perché viene
eliminato il Totocalcio... cosa che probabilmente succederà già
dall'inizio del prossimo campionato, per cui dovremmo già
rimetterci mano subito, viste le sue premesse. In realtà la
situazione delle scommesse, che sono proprio quelle sulle quali il
suo emendamento faceva un intervento di apertura, non tanto di
mancanza di divieto, come lei dice, ma di mancanza di necessità di
tutela per le categorie protette, non poggia su solidi dati.
Vediamo cosa dice l'Istituto superiore della Sanità. Dice tante
cose, tra cui che i giocatori problematici in Italia
complessivamente sono stimabili in 1,5 milioni, su tutto il
territorio nazionale. I vari SERD, a livello nazionale, ne seguono
12.500. Questo vuol dire che ci sono tantissimi giocatori
problematici, avviati purtroppo a gravi situazioni di ludopatia,
che non vengono seguiti in nessuna maniera.
Sempre l'Istituto superiore della Sanità ci dice che i
minorenni, - che non possono giocare, è già vietato - afflitti da
gioco problematico sono, sul territorio nazionale, circa 70.000.
Una stima più precisa rileva: 68.850. Dice sempre l'Istituto
superiore della Sanità che questi minorenni - che abitualmente
giocano d'azzardo e hanno seri problemi a smettere - praticano
soprattutto scommesse sportive, nel 79,6% dei casi.
Non abbiamo un dato specificamente valdostano, anche perché è
difficile per il tramite del SERD sapere quali sono le
problematiche dei minori, dato che il SERD non prende nemmeno in
carico le persone sotto i 15 anni, ma una stima numerica fatta
sulla proporzione degli abitanti fra l'Italia e la Val d'Aosta,
vuol dire che in Val d'Aosta ci sono 140 ragazzini afflitti da
gioco problematico. Dieci di più? Venti di meno? Sono comunque
troppi.
Possiamo anche pensare, dall'alto delle sue dichiarazioni, che
noi viviamo in un'isola felice, dove il problema non esiste, ma se
andiamo a vedere la pagina Facebook dell'associazione "Mi ripiglio"
che, contrariamente al SERD, prende in carico centinaia di persone
tutti gli anni, questo dichiara, il 31 dicembre 2018: "Nei nostri
interventi nelle scuole riscontriamo che i minori giocano e
scommettono, soprattutto nei locali, fisicamente. D'altronde,
abbiamo preso in carico anche minori che hanno testimoniato questo.
Alcuni di questi minori inferiori hanno 10 anni, in Valle
d'Aosta".
Sulla scorta di questo, noi riteniamo che assolutamente anche le
scommesse sportive debbano essere tenute ben alla larga dai nostri
ragazzi, dai SERD, dalle strutture ospedaliere e da tutte le altre
strutture protette che sono state individuate ai sensi di questa
legge.
Anch'io, quindi - qualora finalmente riuscissimo a tenere i
nostri ragazzi lontani dalle videolottery e dalle scommesse, come
pure tutti i cittadini valdostani con problemi di gioco, che hanno
causato danni a un sacco di famiglie, in questi anni in cui si
godeva di questa felice proroga dell'entrata in vigore - vorrei che
il Presidente Bianchi s'impegnasse a valutare attentamente, magari
con dei dati alla mano un pochino più oggettivi, il fatto di dover
applicare formulazioni più restrittive e non la riapertura alle
scommesse.
Presidente -
La parola al collega Daudry.
Daudry (AV) -
Solo per precisare, mi ero ripromesso e
mantengo la promessa a me stesso di non cadere nelle provocazioni.
Sapevo benissimo, quando ho presentato quest'emendamento, che
sollevavo una questione importante.
Io non ho mai giocato in vita mia, non voglio sicuramente
giocare in quest'aula e non ho mai giocato in Commissione. La mia
posizione sulla ludopatia è chiarissima. Forse ho sbagliato
qualcosa, ma nel mio intervento sono stato molto chiaro. Io chiedo
l'impegno formale - che apprezzo in parte lei accolga - al
Presidente della Quinta di riconsiderare le questioni legate al
gioco d'azzardo nel momento in cui si sviluppino nuovi scenari, non
quando, come ho detto prima, i buoi sono già scappati, ma con un
approccio che deve essere più laico, più onesto. Nel senso che se
noi trasportiamo il gioco lecito, consapevole, in altre direzioni,
non è che lo eliminiamo. So che è più difficile. Io stesso, se mi
interrogo su queste problematiche, anche studiando e cercando di
approfondirle, so che è difficile
envisager
le soluzioni,
dobbiamo tenere altissima la guardia per quanto riguarda il
contrasto alla ludopatia, però dobbiamo anche avere una visione più
aperta e consona alla realtà. Ci sono casi molto gravi, ci sono
devianze che vanno rintuzzate, però non si può fare di tutte le
erbe un fascio.
Termino dicendole che, pur non essendo un membro della Quinta,
anch'io ho partecipato ai lavori. Mi ricordo benissimo le
audizioni, quella dell'associazione "Mi ripiglio" mi ha colpito
molto e l'ho portata con me per tanto tempo.
Però su queste materie non possiamo solo avere un approccio
unidirezionale, dobbiamo avere un approccio più consono alla
realtà. Senza perdere di vista l'obiettivo, evidentemente.
Presidente -
La parola al collega Manfrin.
Manfrin (LEGA VDA)
- Voglio unirmi anch'io a quanto già
detto dal collega Vesan, per esprimere la più grande gioia nel
vedere ritirato un emendamento che avrebbe distrutto un lavoro
fatto in Commissione, che io ritengo molto positivo.
Lo avrebbe distrutto, collega Daudry, se fosse passato, perché
noi ci siamo posti, come obiettivo finale, quello di tutelare le
persone che rischiano o che sono già ludopatiche. Allora, se il
nostro fine è di tutelare questa tipologia di persone, la domanda
che dobbiamo porci è: quali sono i giochi che rischiano di
trasportare queste persone verso quel tipo di malattia? La risposta
ci è arrivata sia da quello che ci hanno fornito gli esperti, che
abbiamo audito in Commissione, sia dagli esempi che ci arrivano
dalle leggi regionali di tutta Italia.
La stragrande maggioranza delle Regioni che, come sa, si sono
dotate di una legge di contrasto alla ludopatia, hanno ricompreso
nei divieti anche le scommesse. Tant'è vero che in ogni articolo
che va a indicare e a chiarire le tipologie delle attività
commerciali e le tipologie di gioco che rientrano all'interno del
cosiddetto "distanziometro", sono le sale gioco e le sale
scommesse.
Questo perché? Io ero convinto che fosse chiaro: quando in
Commissione abbiamo parlato del rischio dell'insorgere della
ludopatia, è stato detto molto chiaramente, da tutti quelli che
sono intervenuti, che l'esposizione ai livelli prolungati di gioco
compulsivo... e lei, collega Daudry, visto che ci ha presentato
quest'emendamento, dovrebbe sapere qual è il gioco compulsivo e, se
lo sa, questo emendamento non avrebbe dovuto presentarlo. Sa
perché? Perché esiste la categoria delle scommesse virtuali, per
esempio, fra le altre, o la categoria delle scommesse ippiche. Lei
ritiene che le scommesse ippiche non si susseguano? Che non ci
possa essere un gioco compulsivo sulle scommesse ippiche? C'è.
Lei conosce il sistema delle scommesse virtuali, dove ci sono
delle partite che sono generate da un computer, che non si svolgono
realmente, quindi io non scommetto, come per esempio nel Totogol,
una settimana per l'altra e magari attendo il risultato, ma sono
partite che si susseguono una dopo l'altra e che ingenerano,
proprio con la scommessa compulsiva, l'insorgere di quella
patologia?
Ecco perché, quando ho visto questo suo emendamento, e,
soprattutto quando ho visto, incredibilmente, quasi in
contemporanea, arrivare la sua intervista trionfante su alcuni
organi d'informazione, che peraltro riportavano quello che alcuni
rappresentanti che abbiamo audito ci avevano chiesto, pari pari, e
questi articoli esultanti esaltavano la sua figura dicendo
"Finalmente qualcuno che ha capito. Dobbiamo continuare a far
giocare questa gente qua, mica possiamo mettere le distanze".
Il punto vero è questo: qui nessuno ha vietato il gioco
d'azzardo, nessuno, ma per un semplice motivo: perché non ne
abbiamo la potestà legislativa. Qui si sono volute porre delle
distanze e si sono voluti far rispettare degli orari. Ma si sono
volute porre delle distanze perché? Perché, per tutelare le fasce
deboli della popolazione, è stato individuato, quale possibile
rimedio, fare in modo che i giovani, gli anziani, le persone che
attraversano delle difficoltà non siano indotti in tentazione e,
quindi, queste sale, dove il gioco è lecito - dico anche purtroppo,
ma è lecito - devono essere poste a mezzo chilometro di distanza.
Chi vuole giocare può farlo, nei luoghi in cui le distanze vengono
rispettate. Ripeto: purtroppo, perché, se fosse per me, questa
tipologia di gioco sinceramente... però non abbiamo la potestà
legislativa per farlo.
Quello che però vedo è che, se lei, collega Daudry, avesse
veramente questa convenzione di far applicare questa visione, lei
questo emendamento l'avrebbe portato al voto. Invece arriva qui,
presenta un emendamento, poi lo ritira, però chiede un impegno e
dice: "Quando poi, eventualmente, scompariranno le categorie di
gioco che sono comprese nella legge, il Totocalcio, il Totogol e il
9, ne riparleremo". Questa, collega Daudry - mi spiace doverglielo
dire e concordo con il collega Vesan - non è altro che una
strizzatina d'occhi nei confronti di un certo tipo di elettorato, e
mi dispiace, mi dispiace davvero, perché altri suoi colleghi,
invece, hanno lavorato in maniera netta, non strizzando l'occhio a
quel potenziale elettore, a quella potenziale lobby. Hanno lavorato
per tutelare i cittadini; colleghi della sua maggioranza che hanno
anche firmato questa legge. Mi dispiace molto che lei abbia fatto
una cosa del genere.
Però, guardi, queste azioni non pagano, glielo posso garantire,
perché io ero in Consiglio comunale ad Aosta, assieme alla collega
Spelgatti, quando scrivemmo un primo regolamento che tutelava i
cittadini dal pericolo della ludopatia, ed ero lì quando
un'associazione venne, fece una riunione pubblica e disse: "Quelli
che ci vietano il gioco d'azzardo noi non li facciamo votare più".
Ero presente, quando lo dissero. "Quelli che ci chiudono le sale
scommesse e le sale giochi non li facciamo votare più". Io
c'ero.
Quelli che sono corsi dietro queste sirene non hanno avuto
grande successo, glielo posso garantire. Probabilmente lei ha fatto
questa mossa disperata, però, per quel che mi concerne, non
accetterò modifiche in questo senso, non le accetterò perché è
stato stabilito da diverse sentenze, oltre che da leggi regionali,
che chiaramente non sono fatte
intuitu personae...
Riunisco la Commissione, mi siedo lì e dico "Cosa possiamo fare
oggi? Vietiamo le sale gioco e le sale scommesse"? C'è uno studio,
dietro alle leggi, ci sono degli esperti che hanno lavorato, e ci
sono delle sentenze, come per esempio quella del Tar Puglia, che
parifica, anche se nella legge regionale non era scritto, le sale
gioco alle sale scommesse. Non lo fanno a caso. Lo fanno a tutela
della salute pubblica.
Partiamo da questo, partiamo innanzitutto dal far rispettare la
legge esistente, perché, ripeto, questo è il vero problema oggi: la
legge deve essere fatta rispettare, perché a oggi ci sono delle
attività che sono ancora aperte, alla luce del sole. La legge prima
deve essere rispettata. Vogliamo fare un monitoraggio sugli effetti
positivi e negativi? Facciamolo, ma che poi le sale scommesse
possano riaprire, per noi è escluso.
Presidente -
La parola alla collega Russo.
Russo (M5S) -
Il lavoro della Commissione è stato
proficuo, mi è piaciuto, è stato effettivamente coinvolgente e
tutti i commissari hanno lavorato, dall'inizio, nella stessa
direzione. Abbiamo ripreso in mano la disciplina regionale in
materia di contrasto alla ludopatia e ne abbiamo chiarito
ulteriormente l'ambito di applicazione, con definizioni ancora più
specifiche. Questo per non penalizzare ulteriormente gli esercizi
commerciali e per andare incontro alle autorità di pubblica
sicurezza; aspetti che comunque erano già presenti nella prima
modifica di legge.
La legge, come ha detto il collega Manfrin, è oggi vigente ma
non è ancora rispettata, ci sono varie sale scommesse, anche in
centro, che oggi sono ancora aperte. Io sono molto soddisfatta che
il collega Daudry abbia ritirato l'emendamento e sono decisamente
d'accordo sul fatto che la Quinta commissione abbia anche il
compito di monitorare i risultati di questa legge, però vorrei
riportare l'attenzione di questo Consiglio - e anche della Quinta
commissione - sul fatto che noi in quest'anno abbiamo davvero
dedicato tantissimo spazio, tantissimo tempo, a questa
patologia.
In Quinta commissione è necessario ed è urgente che noi
affrontiamo tantissime altre priorità della sanità, delle politiche
sociali e dell'istruzione. Parlo della sanità perché mi sembra che
ce ne siano alcune proprio importantissime: una è già
calendarizzata ed è quella dei ticket, poi abbiamo il problema
della mobilità interregionale, abbiamo il problema grosso
dell'organizzazione dell'USL nelle figure apicali e
dell'organizzazione dell'Assessorato alla Sanità, il nuovo
ospedale, la questione dei LEA, se siano effettivamente sostenibili
economicamente, e la questione del ricorso al privato, che è li ed
è una cosa che sinceramente ogni tanto io temo.
Abbiamo tantissimi temi e credo che alla ludopatia abbiamo già
dedicato abbastanza tempo. Vorrei che la Quinta commissione andasse
avanti.
Dalle ore 16:39 assume la presidenza il vicepresidente
Distort.
Distort (Presidente) -
Ha chiesto la parola la collega
Morelli.
Morelli (AV) -
Brevemente, perché i colleghi di
maggioranza hanno già espresso molto bene il pensiero scaturito
dalla discussione in Quinta commissione, però io credo che ci
voglia del rispetto, comunque, per le opinioni dei Consiglieri, in
quest'aula, e francamente, che si lapidi a tutti i costi chi non la
pensa come noi, e si beatifichi chi invece la pensa come noi, mi
sembra un gioco che lascia un po' il tempo che trova.
Il collega Daudry si è fatto lo scrupolo di esporre una
posizione che è palesemente scomoda, perché è contraria alla
sintesi della Quinta commissione, contraria al pensiero generale
del Consiglio, ma lui si è sentito, comunque, di volerla esprimere.
Credo che questo faccia parte del ruolo dei Consiglieri
regionali.
Il fatto che lui chieda di tornare in Commissione su questo tema
è previsto dalla legge, semplicemente. C'è una clausola valutativa,
che prevede che ogni anno la Quinta commissione si occupi di
ludopatia, che esamini i dati e che quindi faccia il punto e
verifichi se la legge che è stata adottata sia adeguata, utile,
oppure no.
Io credo che non ci sia molto da aggiungere. Ognuno di noi poi,
su un tema come questo, ha la sua opinione. Sono questioni molto
delicate. Io ho una visione molto restrittiva e ricordo che, quando
abbiamo discusso la legge, nel 2015, la posizione predominante non
era quella restrittiva, era piuttosto quella preventiva.
Probabilmente non c'era ancora pienamente coscienza della gravità
del problema.
Adesso il pensiero si è evoluto in questo senso e credo che il
Consiglio regionale, giustamente, prenda un certo tipo di
decisioni.
Pertanto, io credo che voteremo tutti convintamente questa
modifica della legge, che va a meglio precisare quanto
evidentemente per l'autorità che è preposta ai controlli non era
così chiaro.
Presidente -
Ha chiesto la parola, per il secondo
intervento, il collega Peinetti.
Peinetti (UV) -
Io vorrei solo fare un brevissimo
intervento per definire il mio stupore su questa cosa.
Io non voglio difendere il Consigliere Daudry, che sa difendersi
benissimo da solo, però credo che quello che è successo qui in aula
sia quello che la gente si aspetterebbe di vedere da un Consiglio
regionale: cioè che ognuno esprima - attraverso delle posizioni a
volte anche personali o a volte scomode - un pensiero che non deve
essere per forza il pensiero unico. Con il Consigliere Daudry io ho
parlato anche al di fuori della Commissione, ci siamo confrontati,
rimanendo ognuno sulle proprie posizioni, però io ho capito
perfettamente qual era lo spirito del suo emendamento. Credo che
sia stato un fatto positivo che ci ha costretti, forse, a parlare
di più di un problema che magari avremmo liquidato in dieci minuti,
mentre è un problema molto serio, importante, che sta emergendo in
maniera significativa.
Mi associo a quello che ha detto la collega Morelli: credo che
sia, non dico ingiusto, ma forse proprio sbagliato criticare la
posizione di un altro. Uno può avere la sua posizione, che può
essere giusta o sbagliata, su un tema che, peraltro, è vero che è
anche politico, ma non è solo politico. È un problema estremamente
di sensibilità personale, è un problema che va al di là, o al di
sopra o a fianco della politica, e può, anche, all'interno degli
stessi gruppi di appartenenza, riscontrare sensibilità diverse.
Credo che sia successo un fatto positivo, che anche un
appartenente a un gruppo possa fare un emendamento contro lo stesso
gruppo di cui fa parte. Penso sia una cosa normale, una cosa che
dovrebbe succedere forse più frequentemente e magari è quello che
la gente si aspetta di più da questo Consiglio regionale.
Presidente -
Ha chiesto la parola il collega Restano.
Restano (GM) -
Intervengo con piacere e mi
complimento con il collega Daudry, perché chi l'ha fatto prima di
lei è stato crocefisso. Questa è una prova di maturità della
maggioranza e, soprattutto, una sua grande prova di coraggio.
Convengo con quanto detto dai colleghi: la gente si aspetta che
ognuno di noi si alzi e dica il proprio pensiero. È per questo che
siamo stati votati. Lei, che oggi appare come un eroe - e ritengo
che lo sia - non ha fatto nient'altro che il suo dovere.
Complimenti.
Presidente -
Ha chiesto la parola, per il secondo
intervento, il collega Vesan.
Vesan (M5S) -
Sono rimasto un po' perplesso nei confronti
delle ultime dichiarazioni, per cui sembra quasi che stiamo
esprimendo nostre opinioni personali. Qualcuno ha detto che non
siamo qui per criticare le posizioni degli altri: invece sì, dottor
Peinetti, siamo qui per quello, ma, soprattutto, siamo qui per
tutelare la sanità dei Valdostani, e mi spiace doverglielo
dire.
Non sono le posizioni di tipo personale, quelle che stiamo
difendendo qui, anzi, purtroppo probabilmente sì, forse il collega
Daudry, abilmente difeso dall'avvocato della maggioranza, ha fatto
invece proprio questo, cioè ha cercato di portare in quest'aula
posizioni di tipo personale. Noi invece vorremmo tutelare la salute
di tutti i Valdostani, non solo quelli di una forza politica o di
un'altra.
Sono stato invitato dal collega Daudry a non vedere tutto in
modo troppo ideologico, a fare un bagno di realtà, ad affrontare i
problemi guardandoli da tutti i punti di vista, quindi dedicherò i
13 minuti che mi avanzano per far fare a lui e al resto dell'aula -
e mi scuso fin da subito - un piccolo bagno di realtà.
Quello che ho davanti è un blog, che si chiama Games Village, su
cui intervengono ragazzini di 16 anni e discutono fondamentalmente
di videogiochi. Uno di questi, un bel giorno, si sveglia e dice:
"Teoricamente, per scommettere bisognerebbe aver superato la
maggiore età, la mia domanda è: ma si riesce a scommettere anche se
minorenni, oppure ci sono dei controlli?". Sono interessanti le
risposte dei loro coetanei. Su questo blog ci sono ragazzini un po'
da tutta Italia: Bari, Roma, Milano, dal Veneto. Ne leggo solo
qualcuna perché, secondo me, invece, è abbastanza giusto
confrontarsi con chi gioca, perché sono veramente contento per lei,
collega Daudry, che non abbia mai giocato d'azzardo.
Prima risposta: "Noi giocavamo ogni venerdì e sabato pomeriggio
senza che ci dicessero nulla, con un cartelle enorme campeggiante
su ogni muro che recava la scritta Vietato ai minori". "Ho 16 anni
e ieri ho fatto una giocata per la mia prima volta, mentre un mio
amico, 16 anni anche lui, è stato rimbalzato". "Dipende tutto
dall'aspetto. Se sembra che tu dimostri diciott'anni, ti lasciano
fare, altrimenti no". "La cosa che mi ha colpito di più è che ieri
al mio amico il commesso ha risposto: non hai diciott'anni, ma se
vuoi fare una giocata fattela fare da qualche signore qua dentro".
"Ve lo fanno fare lo stesso". "Hai voglia, da me può scommettere
chiunque. Al massimo ti chiedono: "Ma hai diciott'anni?", E tutti
rispondono sì". "Ci sono controlli, appena ti sgamano ti invitano
ad allontanarti dal centro scommesse, anche se però questa passione
mi è iniziata proprio in tenera età. Se proprio vuoi un consiglio,
fai come facevo io all'epoca: fatti amico qualcuno che c'è lì,
possibilmente maggiorenne, e fatti giocare le schedine da lui,
tranquillamente dicendo che è tuo padre. Io e i miei amici
all'epoca facevamo così e il più delle volte vedevi scene del tipo:
Cassiere: "Signore, ma lei quanti figli ha?", scommettitore
incallito, amico adulto: "Tanti, più e più per ogni schedina". "Tu
rispondi che hai diciott'anni e passa avanti, tanto è come il
divieto di vendere le sigarette ai minori di 16 o 14 anni, non se
ne fregano". "I miei amici scommettono ogni settimana, anche ieri,
e abbiamo tutti 16 anni o 17, qualcuno che li ha già compiuti,
quindi si può scommettere anche se minorenni. Anche perché, se non
ti fanno scommettere, chiedi a qualcuno che è lì di scommettere per
te, e poi mandi tuo padre a ritirare la vincita. Parlo per
esperienza personale". "Io quando ci vado le gioco senza problemi.
Se qualche volta capita che ti dicono "solo per maggiorenni",
chiedo che me la giochi un maggiorenne". "Un mio amico scommetteva
quando aveva 16 anni". "Sì, possono scommettere anche i minorenni,
alla fine". "Ogni tanto controllano, ma io a 17 anni giocavo
tranquillamente, non mi hanno mai chiesto la carta d'identità o
robe simili". "È da un po' di tempo che me la faccio giocare da un
adulto qualunque, però a volte mi fanno giocare lo stesso da
solo".
Ancora una, non infierirò ulteriormente, perché è carina: "Ho
notato che rompono il bip solo quando devono pagare, 'sti
maledetti. Di schedine te ne fanno giocare quante ne vuoi".
Questo è il gioco delle scommesse sportive sui minorenni in
Italia. Su questo vorrei che facessimo un serio pensiero tutti
quanti, perché, come ha detto Peinetti, non è una posizione
ideologica e non è la posizione di un movimento, è la tutela dei
nostri concittadini.
Dalle ore 16:47 riassume la presidenza la presidente
Rini.
Rini (Presidente) -
Ci sono altri interventi? Se non ci
sono altre richieste, passiamo alla votazione. Era ancora aperta la
discussione. Chiudiamo la discussione. Per la replica, l'Assessore
Baccega.
Baccega (UV) -
Ritorniamo un attimo alle concretezze,
evitando di attribuire all'uno o all'altro affermazioni che sono
comunque legittime e che vanno nella direzione di dare un
contributo sempre fattivo al percorso.
Si conclude oggi un'altra tappa importante di questo lungo
percorso che ha visto questa legge ritornare in Consiglio più
volte. È un percorso che è nato nel 2015, da documenti e atti che
noi abbiamo avuto modo di valutare attentamente e di approfondire:
relazioni sociali che parlavano di famiglie devastate, e di persone
sul lastrico perché avevano questo vizio convulso di giocare alle
macchinette slot-machine, perché all'epoca erano le slot-machine
quelle profondamente sotto accusa.
Ovviamente il lavoro fatto dalla Commissione, il lavoro fatto in
questi anni, ha determinato che anche altri passaggi vadano nella
direzione di migliorare e di adottare misure di contenimento,
perché oggi noi stiamo facendo un buon lavoro per i Valdostani:
ottimizzare e contenere un fenomeno che sta crescendo.
Oggi siamo nuovamente in aula perché, di fatto, avevamo già
votato una legge che, a seguito di una circolare, doveva essere
chiarita. Benvenuta fu, quindi, quella riunione del 20 maggio in
Assessorato, quando incontrammo tutte le parti, ma in cui
soprattutto si diede la parola al Vicequestore che, proprio in quel
momento, indicò che "in sede di controllo, gli uffici della
Questura si atterranno ai suddetti divieti, non essendo consentita
all'organo di polizia alcuna discrezionalità interpretativa".
Questo era davvero un passaggio importante, da chiarire.
Con questi approfondimenti della Commissione, che io ringrazio
per il lavoro svolto e del fatto che si è appropriata del tema in
modo significativo, ci si è confrontati con tutte le parti in
causa. Io credo che adesso si debba semplicemente votare e guardare
al futuro, un futuro che ci vedrà sicuramente ancora impegnati,
perché il dibattito a livello nazionale è ancora aperto, ci sono
ancora alcuni passaggi e alcune suggestioni che, secondo me,
dovranno essere valutati e potranno andare nella direzione che
abbiamo adottato noi, ma potranno addirittura farci ulteriormente
intervenire su questa legge.
Noi avevamo già predisposto una campagna di comunicazione,
perché era uno degli elementi venuti fuori anche in Commissione;
l'abbiamo stoppata a giugno, a settembre partirà effettivamente una
campagna che va proprio nella direzione di dare suggestioni
importanti e di dire soprattutto che giocare fa male, fa male alla
salute, fa male al portafoglio, fa male alla famiglia.
Credo comunque che la Giunta accolga sicuramente con favore
questo risultato della giornata odierna. Ci sarà un appuntamento
che ci dovrà vedere impegnati ulteriormente, per la lotta alle
dipendenze, ed è quello sull'alcolismo. I dati anche in quel caso
sono allarmanti e su questo stiamo lavorando; stiamo lavorando come
Assessorato e vi assicuro che dovremo individuare dei percorsi
importanti, per dare, anche in quel caso, una risposta in questo
senso. Grazie a tutti per l'attenzione.
Presidente -
Grazie, Assessore. Possiamo passare
all'esame dell'articolo. Alla fine ovviamente potrete fare delle
dichiarazioni. Articolo 1: ci sono dichiarazioni di voto? Collega
Pulz, se è su tutto può fare la dichiarazione di voto alla fine.
Apriamo la votazione. Possiamo chiudere la votazione.
Presenti, votanti e favorevoli: 34
Il Consiglio approva all'unanimità.
Posso dare lo stesso risultato per l'articolo 2 e per l'articolo
3? Prima di porre in votazione la legge nel suo complesso, chiedo
se ci sono dichiarazioni di voto. La parola alla collega Pulz.
Pulz (ADU VDA) -
Intervengo ora visto che non ho dato
nessun apporto al dibattito generale. Vorrei soltanto dire che il
nostro auspicio è che lo Stato e la Regione perseguano una politica
di riduzione del danno, cosa che è assolutamente diversa
dall'inutile proibizionismo.
La ludopatia è un enorme danno, per le persone e per le
famiglie. Questo è il punto che mi sembra abbiamo ben presente
tutti.
Crediamo quindi che si debba ricondurre l'azzardo in poche sedi
lecite, regolamentare questo fenomeno, come in effetti stiamo
facendo, e soprattutto, come diceva anche l'Assessore, attivare
campagne d'informazione a tutti i livelli, perché senza una
formazione adeguata è impossibile - come diceva in Quinta
commissione la referente di Libera Valle d'Aosta - far passare
davvero i contenuti innovativi della legge.
Secondo questa logica, riteniamo anche noi che i tabaccai e i
baristi è meglio che facciano il loro mestiere e non gli
allibratori, quindi siamo felici che sia stato ritirato questo
emendamento, per buon senso. In effetti la relazione che lo
accompagnava riportava dei punti di vista che però mi sembrano poco
sostenibili, cioè che i giochi sportivi, basati su scommesse, non
comportino dei rischi legati alla ludopatia. Questo sosteneva il
legislatore, non so veramente su quali basi, perché, semmai, è
proprio il contrario.
Teniamo quindi sotto controllo il più possibile il gioco
d'azzardo nei luoghi deputati, che non sono certo i bar e i
tabacchi; avere pochi spazi dedicati consente anche di facilitare
il lavoro di controllo da parte delle forze dell'ordine, nello
specifico. Il nostro voto, alla legge in generale, è sicuramente
molto favorevole.
Presidente -
Per dichiarazione di voto, la parola al
collega Ferrero.
Ferrero (MOUV') -
Ovviamente non si può non essere
favorevoli a questa legge, che va in una direzione che è
auspicabile. Forse una considerazione, che qualcuno penserà magari
vada a confondere le acque, ma che io ritengo sia di coerenza:
forse il paziente più ludopatico che ci sia stato in quest'ultimo
decennio è la Regione autonoma Valle d'Aosta, che ha buttato
centinaia di milioni di euro in una casa da gioco, perché dobbiamo
ricordarci che i più grandi biscazzieri della Valle d'Aosta,
purtroppo, siamo noi.
Quelli che hanno giocato di più sulla pelle dei Valdostani sono
quasi tutti i governi che si sono avvicendati in questi anni.
Felicitandosi per l'approvazione di questa legge, si nota, però,
una punta d'ipocrisia, generale sull'ultimo decennio, da parte
delle amministrazioni che si sono succedute.
Dalle ore 17:01 assume la presidenza il vicepresidente
Farcoz.
Farcoz (Président)
- La parole au collègue Manfrin.
Manfrin (LEGA VDA)
- Solo qualche piccola considerazione
finale. È stato detto che è bello che ognuno presenti qui la
propria idea ed esprima le proprie convinzioni personali. Sono
perfettamente d'accordo con lei, collega Peinetti, effettivamente
se qui ognuno non seguisse gli ordini di partito, di maggioranza o
di pseudo-maggioranza, sarebbe straordinario. Parlo per tutti,
ovviamente.
Quello che però io mi permetto di contestare è questo: credo che
lei non mi possa smentire - ma nessuno, di coloro che hanno
partecipato alla Commissione - sul fatto che i lavori della
Commissione si sono orientati nel dire "no" a tutta una serie di
determinate categorie di gioco e, sulla base di questo spirito, è
stata formulata questa proposta di legge, che va a emendare una
legge già esistente. Questa legge porta anche il mio nome, perché
l'ho sottoscritta. Lei immagini una legge che a un certo punto
afferma il contrario di quello che lei pensa: di certo non le
farebbe piacere. Così a me avrebbe fatto assoluto dispiacere che il
mio nome venisse associato a una legge che in realtà riapre i
giochi per alcune categorie, ciò che non impone le distanze per
alcune categorie.
Ribadendo quindi l'assoluto piacere per il ritiro
dell'emendamento e ribadendo che la Lega voterà convintamente
questa legge, faccio semplicemente notare - ma è sicuramente un
caso - la malaugurata assenza dell'assessore Bertschy nel voto di
quest'aula, proprio colui che si era più speso in questi due giorni
nel cercare di convincere gli esitanti a votare questo emendamento.
È un dispiacere che proprio in questo momento sia assente
dall'aula. Mi auguro che possa ritornare in quest'aula e votare il
testo finale, così avremo l'unanimità e 35 Consiglieri che avranno
dato il via libera a questa legge.
Président -
La parole à l'assesseur Certan.
Certan (AV) -
Io credo che oggi sia un passaggio
importante per il Consiglio regionale. Non vado ad aggiungere
chiaramente altro oltre a quello che già ha detto l'assessore
Baccega, per quanto riguarda la posizione del governo regionale,
vorrei solo riferire in merito all'esperienza maturata e su quale
sarà il lavoro, come ha già anticipato lui, riguardo alla
prevenzione e al lavoro di protezione dei giovani.
I dati che lui ha fornito - e che sono in possesso
dell'Assessorato alla Sanità - riguardo a questo tema sono
preoccupanti e lo sono, come ha detto lui, anche riguardo ad altri
"vizi", ma sappiamo che sono malattie e che vanno assolutamente
considerate come tali. Come educatori e come amministratori abbiamo
il dovere d'intervenire.
Credo che negli incontri che ho avuto in questi mesi con i
ragazzi dei consigli d'istituto, soprattutto delle scuole
superiori, sia emerso un grido d'allarme, quasi un grido d'aiuto,
da parte loro, nel dire: "Forse sì, ogni tanto non abbiamo più il
tempo di fare altro, perché ci dedichiamo anche a cose che poi ci
lasciano senza rapporti umani". Io credo che la ludopatia porti
davvero all'isolamento e che mini i rapporti sociali e umani.
Sicuramente è il nostro ruolo e oggi il Consiglio regionale prende
questa posizione.
Però ho anche dei dubbi sulle poche sedi lecite, collega Pulz,
io sarei molto più restrittiva. È vero che non è possibile, per la
normativa nazionale. Credo che il lavoro fatto dalla Commissione
sia stato davvero puntuale e anche molto profondo, però sulle poche
sedi lecite io ho qualche dubbio, perché penso che lì poche persone
facciano business, sulla pelle comunque di altri. Credo che anche
su questo dovremmo aprire una discussione.
Non sarei però così negativa o pessimista, come lo sono stati
altri colleghi. Credo nell'importanza di un buon lavoro di
prevenzione e di cultura, perché siamo di nuovo a un passaggio
culturale epocale e di educazione, e sappiamo che sono ancora le
famiglie e gli adulti che spesso danno l'esempio ai ragazzi e
spesso è la solitudine che li porta lì.
Credo che su questo oggi facciamo un primo passo, o comunque
completiamo, sistemiamo meglio, perfezioniamo, forse questo è il
termine, questa legge, che era stata presentata qualche mese fa, ma
il perfezionamento non deve assolutamente farci abbassare
l'attenzione e la guardia; io credo che adesso inizi il lavoro più
duro, bisogna assolutamente non abbassare l'attenzione sui dati sui
giovani, al di là di quello che si è letto sul web, che va tutto
bene, sicuramente fa sangue e fa cronaca.
La legge l'abbiamo perfezionata e c'è, ma adesso bisognerà
lavorare e cambiare culturalmente le abitudini di tante
famiglie.
Président -
La parole à la Présidente Rini.
Rini (PNC-AC-FV) -
Molto brevemente, perché credo che il
tema sia già stato sviscerato e i concetti siano stati riportati in
maniera molto puntuale da chi mi ha preceduto, ma per portare in
aula anche la posizione del gruppo di PNV Area Civica e Front
Valdôtain. Noi votiamo in maniera davvero convinta questa
previsione normativa e ringrazio il Presidente della Commissione
Luca Bianchi e, ringraziando lui, ringrazio tutti i commissari,
perché credo che davvero abbiate fatto un ottimo lavoro di
approfondimento e si sia data una risposta concreta al nostro
territorio.
Ribadendo la nostra posizione, vorrei concludere facendo un
richiamo a quanto ha detto l'assessore Baccega: ha fatto un
passaggio per me molto importante, ha fatto riferimento ad altre
criticità c presenti sul nostro territorio e ha richiamato
esplicitamente il problema dell'abuso di alcol. Io la ringrazio,
Assessore, per aver avuto questa sensibilità. Stiamo parlando di
altro, ma siamo sicuramente in emergenza, su questa tematica. Lo
dico da amministratrice, ma lo dico anche da mamma perché,
guardando i dati, davvero sono allarmanti, soprattutto per le età
dei ragazzi.
Io credo che quella sarà un'altra sfida, che sono certa questo
Consiglio, nelle sedi opportune, che sono ovviamente le
Commissioni, saprà cogliere.
Président -
D'autres déclarations de vote? La parole au
collègue Bertin. J'invite les collègues à se réserver.
Bertin (RC-AC) -
Soltanto una rapidissima dichiarazione
di voto. Ovviamente il voto non può che essere favorevole per
questa proposta legislativa che va a concludere un iter iniziato,
come dicevamo, nel 2015. Nel tempo le cose sono cambiate e vi è
anche maggiore consapevolezza - lo evidenziavano i colleghi in
precedenza - rispetto a quattro anni fa, rispetto alla
problematicità della ludopatia.
Pertanto è molto significativo che oggi, a conclusione di questo
percorso di anni, venga approvato all'unanimità questo
provvedimento, che certamente è un atto positivo, che va nella
direzione giusta.
Président -
Il n'y a pas d'autres interventions, donc
j'ouvre la votation sur le texte. Votation ouverte. Votation
fermée.
Présents: 34
Votants: 34
Pour: 33
Abstentions: 1 (Restano)
Le Conseil approuve.
