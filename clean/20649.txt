Classificazione
TRASPORTI E VIABILITÀ
Aeroporti



Oggetto del Consiglio n. 683 del 10 giugno 2004 - Resoconto
OGGETTO N. 683/XII - Sottoposizione al Consiglio regionale di un
programma di investimento per l'aeroporto Corrado Gex. (Reiezione
di risoluzione)
Risoluzione
Premesso che:
- lo sviluppo dell'aeroporto regionale "Corrado Gex" è uno
strumento importante e determinante per il rilancio dell'economia
valdostana in generale e del comparto turistico in
particolare;
- i lavori di ampliamento dello scalo aereo regionale hanno
subito negli anni passati gravi ritardi per le difficoltà di
definire un progetto condiviso a livello politico e
istituzionale;
- la legge finanziaria regionale - n. 21 del 15 dicembre 2003
- ha stabilito un percorso di massima allo sviluppo della struttura
aeroportuale, individuando nella costituzione di una società di
capitali a partecipazione mista pubblico-privato lo strumento
operativo per la gestione e l'ampliamento del "Corrado Gex"; e
demandando la realizzazione degli interventi individuati in linea
di principio alla preliminare approvazione da parte del Consiglio
regionale di un programma di investimenti e sviluppo, contenente
anche gli assetti societari della costituenda società di
capitali;
Rilevato che:
- la Giunta con delibera n. 1759 del 31 maggio 2004 ha
approvato la documentazione e l'indizione di gara per la ricerca
del socio privato di maggioranza cui assegnare il 51% della società
cui sarà affidata in concessione trentennale la struttura
aeroportuale di Saint-Christophe;
- la deliberazione adottata dalla Giunta, approvando tra
l'altro l'atto costitutivo della società, lo statuto societario, i
patti parasociali e il regolamento del consiglio di
amministrazione, viola il disposto dell'articolo 48 L.R. 21/03
espropriando il Consiglio di competenze attribuite per
legge;
Il Consiglio regionale
Impegna
la Giunta regionale a revocare la propria deliberazione n.
1759/03 e a portare la materia all'esame dell'Assemblea, così come
sancito dall'articolo 48 L.R. 23/03.
F.to: Frassy - Tibaldi - Lattanzi
Presidente - La parola al Consigliere Frassy.
Frassy (CdL) - Penso che questo Consiglio abbia avuto un filo
conduttore che ha accomunato parecchie iniziative sia ispettive
della giornata di ieri, sia legislative della giornata di oggi. Con
il problema che portiamo all'attenzione di questa Assemblea si
consuma l'ennesima espropriazione di funzioni, di competenze e di
poteri da parte del Consiglio regionale. Ricorderanno i colleghi
l'estenuante maratona notturna che ha accompagnato l'approvazione
del bilancio 2004 e della legge finanziaria; in quella estenuante
maratona avevamo tutti concordato che vi era un elemento innovativo
e positivo, ossia che per la prima volta quest'aula si era
riappropriata della materia di programmazione massima per
antonomasia: il bilancio, cioè l'assegnazione delle risorse, la
legge finanziaria, la ripartizione delle scelte di indirizzo su cui
fare le scelte finanziarie. Nell'ambito degli emendamenti che il
nostro gruppo aveva presentato ce n'era uno che in maniera
specifica riguardava la vicenda dell'aeroporto. Quell'emendamento
era stato presentato a fronte di un articolo contenuto in quella
legge finanziaria, che andava con un "blitz" ad espropriare la
competenza del Consiglio sulla materia relativa alla futura
gestione, al futuro sviluppo e al futuro programma di investimenti
dell'aeroporto. Come è successo con il progetto di legge n. 21, si
individuava in una società che sarebbe stata costituita dalla
Giunta - e nulla più veniva detto - il nuovo gestore del complesso
aeroportuale di Saint-Christophe. In quella occasione l'Assessore
Caveri dimostrò con piacevole ragionevolezza di riconoscere come
forse quella procedura era una forzatura e accolse il nostro
emendamento, che venne riscritto e cofirmato da me e
dall'Assessore. Quell'emendamento, che oggi costituisce parte
integrante della legge finanziaria regionale, la n. 21/2003, è
stato inserito al comma 3 dell'articolo 48, articolo che è
interamente dedicato allo sviluppo dell'aeroporto regionale Corrado
Gex.
Nell'abilitare la Giunta a procedere alla costituzione di questa
società, nell'individuare alcuni punti fermi che dovranno essere
oggetto dell'attività della società, il comma 3 innovava dicendo
che quegli interventi sono realizzati previa approvazione da parte
del Consiglio regionale di un programma di investimenti e sviluppo
- che dovrà essere predisposto ovviamente dalla Giunta - che
contenga anche la definizione degli assetti societari della società
di capitali, che veniva individuato dal comma 1 dell'articolo 48
come gestore ordinario dell'aeroporto. Noi, esaminando le
deliberazioni adottate dalla Giunta, abbiamo appreso che, nella
seduta del 31 maggio, con una corposa deliberazione, la n. 1759, è
stata approvata la documentazione dell'indizione della gara per la
ricerca del socio privato di maggioranza a cui assegnare il 51%
della società che avrà in concessione la gestione.
Al di là di quello che lascia intuire il sintetico articolato
della deliberazione approvata il 31 maggio dalla Giunta, penso sia
importante soffermarsi a leggere ancora il contenuto di pagina 2,
dove veniamo a sapere che la Giunta ha approvato anche l'atto
costitutivo, lo statuto societario, i patti parasociali, il
regolamento del consiglio di amministrazione e, come non vi sarà
sfuggito dall'oggetto che sintetizza il contenuto della
deliberazione, ha anche individuato nel 51% il socio privato, che
andrà con una procedura europea a costituire la parte privata di
questa società. So che l'Assessore mi dirà che vi sono delle norme
di riferimento nazionali, europee che prevedono dei paletti e che
dicono che questo tipo di gestione deve essere assegnata ad una
società, che abbia almeno la maggioranza del capitale privato, di
questo non possiamo che essere d'accordo ed essere entusiasti, il
problema è di capire se quel capitale privato debba fermarsi alla
soglia minima del 51% o se possa andare ad una soglia diversa.
Ribadisco qui la suggestione che era stata individuata anche
discutendo della "Casino S.p.A.", del progetto di legge n. 21 di
questo primo pomeriggio, cioè noi riteniamo che tutte queste
società devono essere innovative rispetto all'abitudine
consolidata, predisponendo l'azionariato diffuso; previsione che
fra l'altro è resa possibile dalle normative nazionali ed europee
di riferimento. Evidenziamo anche che l'Assessore ha già
individuato la concessione in un periodo di 30 anni, mentre le
norme di legge di riferimento danno una forbice che va da 20 a 40,
e che ha anche evidenziato dei meccanismi relativi agli
investimenti superiori ai 100.000 euro. Di conseguenza riteniamo
che con questa deliberazione - che sicuramente è nata più per una
distrazione politica dell'Assessore Caveri, salvo che non soffra di
disturbi della personalità, per cui a fine anno vedeva la vicenda
in una maniera e ad inizio anno la vede in una maniera diversa, ma
ciò tutto sommato è legittimo, avete la maggioranza, avete i
numeri, lo fate abitudinariamente, venite in aula dove presentate
la solita legge monoarticolo, modificate quello che avevate
accettato magari per uscire da "un'impasse", di conseguenza agite
operando nel rispetto della legge - abbiate operato in violazione
della legge e qui faccio appello non tanto alla Giunta e al suo
incarico in Esecutivo, ma agli altri colleghi di Consiglio che non
ricoprono ruoli in Giunta, perché qui si tratta di difendere il
ruolo di questa Assemblea e di evitare che esso venga svuotato in
una maniera che è in violazione delle leggi che lo stesso Consiglio
approva.
Vorrei richiamare - mi dispiace non vederlo in aula - le
affermazioni fatte dal Presidente Perron quando all'atto
dell'Ufficio di Presidenza del Consiglio ha ribadito la necessità
di riportare i lavori di questo Consiglio al centro dell'attività
politica. Qui non solo non abbiamo portato il Consiglio al centro
dei lavori amministrativi e politici, ma addirittura espropriamo in
maniera surrettizia ed illegittima il Consiglio di competenze
riconosciute per legge regionale.
Non voglio fare valutazioni nel merito della procedura che gli
uffici hanno mal consigliato all'Assessore Caveri, perché di questo
si tratta ed è evidente - e già conosciamo come quegli uffici
abbiano creato ai suoi predecessori situazioni di forte imbarazzo e
non solo politico; tutti i suoi predecessori recenti (il collega
Lavoyer, l'Assessore Cerise) hanno avuto modo di prendere pesanti e
violente "nasate" sui consigli che promanavano da quegli uffici -,
però, con il meccanismo della legge n. 45, con il meccanismo
fiduciario, i coordinatori ve li scegliete, di conseguenza gli
errori dei coordinatori e dei dirigenti fiduciari sono errori che
ricadono sulla vostra responsabilità politica.
Dicevo, non entro nel merito della materia perché lo abbiamo
scritto a premessa della risoluzione: siamo favorevoli allo
sviluppo dell'aeroporto, lo riteniamo essenziale nell'economia
della Regione in generale e del recupero del "gap" che investe il
turismo di questa Regione, ma non per questo siamo disposti ad
accettare qualsiasi scelta. Abbiamo un mandato che gli elettori ci
hanno conferito e un mandato che ci porta al diritto-dovere di
approfondire le tematiche che per legge regionale ci sono
assegnate. Penso, arrivando alla conclusione dell'illustrazione,
che si potrà essere favorevoli all'aeroporto - e noi lo siamo -, si
potrà essere contrari - come qualcuno dei gruppi politici qui
dentro in passato si era espresso -, si potrà condividere o meno
questa procedura, ma non si può condividere che la Giunta ancora
una volta in maniera surrettizia espropri il Consiglio delle sue
competenze.
Presidente - La parola all'Assessore al turismo, sport,
commercio, trasporti e affari europei, Caveri.
Caveri (UV) - Guardi, Consigliere Frassy, lei avrà modo in
questi anni che resteremo colleghi in quest'aula di capire quanto,
sulla base delle mie precedenti esperienze, io sia rispettoso delle
assemblee. Se e nel caso in cui il vostro documento mi avesse
convinto che ci si trovava di fronte a un qualche tipo di errore,
non avrei avuto il benché minimo dubbio di ritirare la
deliberazione che ho sottoposto all'approvazione della Giunta. Lei
si riferisce al comma 3 dell'articolo 48, che si riferisce al comma
2 e non al comma 1, l'applicazione di questa deliberazione è legata
al comma 1, cioè l'individuazione secondo le direttive europee del
socio privato che gestirà la maggioranza della società, che si
troverà ad occuparsi dell'aeroporto Corrado Gex. Quando arriveremo
a quanto contenuto nel comma 3, cioè la realizzazione dell'insieme
delle opere aeroportuali, dovremo, legittimamente, come previsto
dalla norma, presentare tutto ciò all'attenzione del Consiglio
regionale. Oggi siamo in una fase che precede l'aggiudicazione, non
sappiamo ancora chi saranno i concorrenti e quanto il concorrente
sarà disposto ad investire, quindi è del tutto prematuro entrare
nella logica della realizzazione concreta di tutte le opere
aeroportuali. La rassicuro quindi, così come rassicuro l'intero
Consiglio del fatto che la vicenda dell'aeroporto, con la medesima
trasparenza che è presente nella deliberazione di Giunta, sarà
passo dopo passo condivisa con il Consiglio nel rispetto del comma
3 dell'articolo 48.
Presidente - La parola al Consigliere Riccarand.
Riccarand (Arc-VA) - A noi pare che la risoluzione presentata
dal gruppo della "Casa delle Libertà" sia fondata, perché la
deliberazione della Giunta del 31 maggio non si limita ad avviare
una procedura di gara per individuare il socio di maggioranza della
società che gestirà l'aeroporto, ma dice anche che questa società
dovrà realizzare una serie di interventi per lo sviluppo e
l'ampliamento dell'aeroporto che derivano dal "masterplan", anzi è
indicato fra gli allegati un allegato del "masterplan" alla
deliberazione di Giunta; questo significa che alla base della
deliberazione di quella gara vi è il "masterplan", ma questo
"masterplan", che poi è il programma di investimenti di sviluppo di
cui al comma 3 dell'articolo 48, né il Consiglio regionale, né le
commissioni lo hanno mai discusso...
(interruzione dell'Assessore Caveri, fuori microfono)
... no, ho visto la deliberazione, ho capito da essa che la
società che concorre a gestire l'aeroporto per 30 anni... e si
sceglie un arco di tempo così ampio, perché questa società non
dovrà gestire solo l'aeroporto, ma dovrà realizzare anche gli
interventi di sviluppo dell'aeroporto. Nell'offerta non vi è solo
l'indicazione economica di quanto può costare la gestione, ma vi
sono anche delle indicazioni rispetto a tutti gli interventi da
fare. Ora, se noi avviamo quel tipo di procedura, sarà l'esito di
quella procedura a dire che interventi verranno fatti, del resto si
basa sul "masterplan", su un programma di interventi che lì è
indicato, ma il problema è che qui è mancato un passaggio, cioè
quella deliberazione di Giunta è prematura rispetto alla
discussione che deve essere fatta in Consiglio su quale tipo di
sviluppo vogliamo dare all'aeroporto e quali sono le scelte di
fondo, quindi i soliti problemi, l'allungamento della pista, che
tipo, dimensioni, radioassistenza. Penso che tutti questi elementi
siano contenuti nel "masterplan", altrimenti non so cosa sia il
"masterplan"; questi elementi sono posti alla base della gara di
appalto, ma non sono conosciuti ad oggi dal Consiglio regionale,
quindi è mancato un passaggio; allora meglio sarebbe dire:
"fermiamo la "macchina", veniamo in Consiglio, definiamo se il
Consiglio è d'accordo o meno con questo fantomatico "masterplan"",
dopodiché si farà la gara, ma non si può fare la gara che si basa
sul "masterplan" mai discusso dal Consiglio, anche se non esistesse
questa legge regionale, ma tanto più che esiste una normativa della
legge finanziaria che andava in quel senso! Questa risoluzione mi
sembra totalmente fondata, quindi invitiamo la Giunta a rivedere
questa deliberazione di Giunta.
Presidente - La parola al Consigliere Frassy.
Frassy (CdL) - Ormai siamo consapevoli che, al di là delle
battute politiche che sono determinate dall'appartenenza politica,
la maggioranza di questo Consiglio - "l'Union", maggioranza
assoluta, i "Democratici di Sinistra", maggioranza supina e mi
fermo - ci hanno delegato la rappresentanza e la difesa del ruolo
di questo Consiglio, perché su una questione del genere quanto meno
collega Borre, Capogruppo del partito di maggioranza relativa, lei
aveva il diritto di alzarsi e dire:
"caro collega, tu travisi la
norma, il nostro gruppo ritiene che non sia stata fatta nessuna
violazione e, in considerazione di questi argomenti, respingiamo la
vostra risoluzione"
; invece assisteremo come sempre a dei voti
unanimi nell'ambito della maggioranza, non supportati da
motivazioni, che non sono in questo caso motivazioni politiche, ma
sono motivazioni sull'essenza di questo Consiglio.
Assessore, lei è bravissimo nell'eloquio, è apprezzato e
conosciuto per come è riuscito a Roma ad abbindolare i vari
governi, dicendo di volta in volta che eravate amici della Sinistra
e dicendo adesso che siete amici del Centro Destra. Devo dire che
in molti sono cascati in questo "fumus" che lei, ma anche i suoi
successori, sono abilissimi nel vendere in quel di Roma, piuttosto
che in quel di Bruxelles, ma qui è l'analisi testuale delle
parole...
(interruzione dell'Assessore Caveri, fuori microfono)
... sugli elettori, caro Caveri, quando si parla di "par
condicio", si evidenzia un sistema che non è applicato in Valle
d'Aosta, che in Valle non esiste e apro una parentesi penosa: la
presunzione di pensare che l'Italia sia come la Valle d'Aosta, che
fuori dalla nostra Regione i possessori di seconde case possano
ritenere avvincente una proposta come quella della lista che
sostiene la candidatura di Grimod è veramente aberrante, vi fa
porre fuori dalla realtà politica. Fuori dalla Valle d'Aosta la
prevalenza dell'elettorato sta su posizioni di Centro Destra o di
Centro Sinistra; fuori dalla Valle d'Aosta per voi non vi è spazio
e ben lo sa il vostro Assessore Caveri, tant'è che, in virtù di
quel detto, che poggia sulla saggezza comune: "i miracoli si
verificano una sola volta", l'Europa l'ha lasciata ed è venuto ad
occupare un ruolo politico più comodo e più certo in una Regione,
che fino adesso ha dato a voi grandi soddisfazioni e a noi grandi
preoccupazioni. Chiudo questo inciso.
Il comma 3 dell'articolo 48 dice che gli interventi di cui al
comma 2 sono realizzati previa approvazione da parte del Consiglio
regionale di un programma di investimenti di sviluppo; caro
Assessore, il programma di investimenti è il piano finanziario
nell'ambito...
(nuova interruzione dell'Assessore Caveri, fuori
microfono)
... ma come non avete i progetti! Ma allora sono solo gli uffici
che lo hanno scritto, non lo avete neppure esaminato in Giunta! Qui
siamo alla follia: ma voi pensate di poter mettere in piedi una
procedura europea con un privato che entra in una società in
assenza di un piano finanziario?
(nuova interruzione dell'Assessore Caveri, fuori
microfono)
... allora vi è il piano finanziario! È quello che stiamo
dicendo, il piano finanziario lo avete approvato in Giunta, è il
programma di investimenti - chiamiamo con due termini diversi la
stessa cosa, è la ricchezza della lingua italiana rispetto
all'aridità della lingua inglese - e il programma di sviluppo,
Assessore, è il "masterplan" che lei presenterà la settimana
prossima nella riesumata celebrazione della festa dell'aria. Il
"masterplan" è il piano maestro, di conseguenza è il programma di
sviluppo, anche perché, in assenza di questi presupposti, non ci
sarebbe alcun imprenditore così pazzo in Europa, piuttosto che in
Italia, ad entrare al 51% in una società di capitali. Quando
comunque - prescindendo dal fatto che il programma di investimenti
per voi non è il piano finanziario, dal fatto che il programma di
sviluppo per voi non è il "masterplan", ma la definizione degli
assetti societari - voi parlate del 51% - e non è una
giustificazione, Assessore, sostenere che la legge dice che almeno
il 51%, perché io le dico che potrebbe essere il 62% -, la scelta
politica l'avete fatta e, sulla base di quella scelta politica, si
apre un ventaglio di concorrenti e se ne schiude un altro.
Assessore, capisco il suo imbarazzo, mi dispiace che lei non
riconosca che gli uffici le hanno fatto prendere una strada che
rischierà di creare ulteriori ritardi sullo sviluppo dell'aeroporto
regionale; mi dispiace che questo Consiglio non sia più in grado di
difendere le competenze che gli spettano per legge regionale.
Questo Consiglio, Presidente Perrin, lo può chiudere questa sera,
perché l'insieme delle norme che questa sera sono passate in questo
Consiglio hanno contribuito all'ennesima spoliazione di quelle
funzioni che la maggioranza degli elettori ha conferito a voi, ma
che in quote minori ha conferito anche a noi. Non ci stiamo a
venire qui a recitare la parte delle "belle statuine"; se voi,
colleghi di maggioranza, siete disposti a giustificare di fronte al
vostro elettorato il vostro ruolo di "statue di sale" in questo
Consiglio, noi non siamo disposti e lo rivendicheremo finché avremo
voce, fino alla fine della legislatura e metteremo in atto delle
iniziative che vi renderanno eterno governare! Vi promettiamo che
da oggi cambieremo atteggiamento: da un atteggiamento di
disponibilità al dialogo e al confronto inizieremo a cambiare
atteggiamento e ad impedirvi di espropriare il Consiglio e di
gestire con quelle scelte che l'Assessore Marguerettaz definisce
"di economia", ma che nulla hanno a che fare con l'economia in
quanto è la politica travestita da economia! Stasera non succederà
niente, ma abbiamo la convinzione che questa sera non finirà questa
vicenda, abbiamo la consapevolezza che non finirà il nostro impegno
su questa battaglia di principio.
Assessore, le chiedevamo di rimandare di un mese un progetto di
sviluppo che in 10 anni non è decollato; la responsabilità del
ritardo nella realizzazione, nello sviluppo, nel completamento
dell'aeroporto è vostra, delle vostre maggioranze, che nel tempo
hanno sostenuto le varie Giunte, i vari Assessori e sono state
complici di quelle parole, di quei convegni, di quei "masterplan"
che avete sempre "venduto" alla vigilia di momenti elettorali senza
portare a casa nulla. Vi faremo l'elenco dei soldi spesi, "vi è da
mettersi le mani nei capelli": avete speso miliardi di vecchie lire
per fare niente in questo aeroporto, avete speso miliardi in
consulenze che hanno smentito quelle precedenti! Questa è la strada
politica che avete percorso, questo è il servizio che fate alla
Regione Valle d'Aosta! Questo va detto forte e chiaro perché noi in
questa condivisione di responsabilità non siamo più disposti a
starci neppure per un secondo!
Presidente - La parola al Consigliere Sandri.
Sandri (GV-DS-PSE) - Cari colleghi, vorrei fare anzitutto una
riflessione sull'opportunità - e apprezzo la presenza in aula del
Presidente del Consiglio - di mettere un Consiglio regionale nella
settimana prima delle elezioni, direi di fare una riflessione per
il prossimo anno, quando vi saranno le elezioni comunali, di
evitare questo accoppiamento con il Consiglio regionale i giorni
immediatamente precedenti le elezioni, perché vediamo con rammarico
che non vi è rispetto delle istituzioni e vi è un uso strumentale
del Consiglio regionale a fini propagandistici. Le prese di
posizione in particolare della "Casa delle Libertà", cioè la
libertà di fare sempre quello che piace a loro e non rispettare le
regole, sono testimonianza di questa difficoltà e penso che il
Presidente del Consiglio e noi tutti dovremo essere in grado
prossimamente di prendere atto che, per evitare
strumentalizzazioni, nelle due settimane precedenti le elezioni
forse è bene non avere la riunione del Consiglio regionale.
Siamo, a detta del gruppo della "Casa delle Libertà", un gruppo
di maggioranza supina; questo è già un apprezzamento perché avevo
paura che fossimo proni, che è già una posizione più difficile. Mi
consentirete però di fare qualche riflessione sul contenuto
dell'attacco che la "Casa delle Libertà" ha fatto alla maggioranza
regionale. La sostanza della disquisizione è stata sui rapporti fra
il Parlamento regionale e il Governo regionale, che starebbe
esautorando il Consiglio delle sue competenze, in particolare sulla
questione dell'aeroporto, sulla quale tornerò dopo, ma su questo
punto vorrei essere molto preciso. Mai come in questo caso da che
pulpito viene la predica, sant'Iddio! Laddove hanno potuto
governare come a Roma, al Parlamento, abbiamo visto scippare il
Parlamento sistematicamente con la legge delega su pensioni e altre
cose importanti. Allora, delle due l'una: o dobbiamo credere ai
loro "capoccioni di Roma" quando ci dicono: "ma per l'efficienza,
per la rapidità, per essere precisi voi dateci gli indirizzi di
massima, poi facciamo noi", oppure dobbiamo credere a questo
gruppetto che ci insegna come si deve fare. La presenza in questo
Consiglio di tutti noi è stata legittimata dagli elettori, ma è
stata legittimata anche da come ci siamo comportati in questi
mesi.
Abbiamo un programma chiaro letto dal Presidente della Regione
che abbiamo condiviso in parte, un'altra parte non lo ha condiviso,
ce ne dispiace, però non possiamo prendere atto che esiste
un'opposizione. Può essere fastidioso essere all'opposizione, però
è un ruolo importante in democrazia; diverso è quando
l'opposizione, senza avere i numeri, vuole fare il prepotente e
comandare la maggioranza. Credo che fin qui ci siano stati tutti
passaggi correttissimi e ci saranno tutti i confronti possibili ed
immaginabili; non mi ricordo vi sia stato da nessuno dei
rappresentanti della Giunta regionale il rifiuto di confrontarsi in
commissione o in Consiglio su qualunque tema. Sfiderei di andare a
vedere cosa dicono le forze di opposizione al Parlamento italiano
rispetto al Governo di Centro Destra.
Sul caso dell'aeroporto è facile... una delle caratteristiche
del Centro Destra è quella del pressappochismo, del dire che non si
è fatto niente; il "sempre", il "mai" sono tutti tipici avverbi
usati dal Centro Destra perché non analizza le cose con serietà.
Chi avesse un po' di memoria - credo che ce l'abbiamo tutti - si
ricorderebbe cos'era l'aeroporto 10 anni fa. Oggi siamo nel 2004,
nel 1994 all'aeroporto non c'era la possibilità di partire per
nessun volo di linea; oggi invece tutti i giorni parte un aereo per
Roma, credo che lo abbia utilizzato anche il Consigliere Frassy, o
forse il Consigliere Lattanzi, o il Consigliere Tibaldi, è un aereo
comodo, in un'ora si arriva a Roma e si torna in giornata. Vi sono
stati periodi in cui si andava anche a Parigi, adesso no, vi sono
dei periodi dove, oltre che a Roma, puoi andare ad Olbia, con un
piccolo scalo a Cuneo. Al di là delle strutture che stiamo tentando
di potenziare, 10 anni fa a "Air Vallée" lavoravano 15 persone con
scarsissima professionalità, cioè vi era un pilota o due che
facevano voli privati con il "jet" a domanda - diciamo l'aerotaxi
-; oggi questa è un'azienda di svariate decine di persone, che ha
portato alla nostra Regione lavoro e capacità professionali. "Air
Vallée" è, per quanto in difficoltà in questo momento, una realtà
che è conosciuta a livello nazionale come una piccola società di
nicchia, ma che ha alta professionalità e sicuramente dobbiamo
essere in grado di supportare, di migliorare questo sviluppo
affinché queste capacità non siano perse; stiamo operando in questa
direzione e non credo che possa dar fastidio al Centro Destra che
la maggioranza faccia le cose, non solo fa le funivie e le
ferrovie, ma fa anche questioni dell'aeroporto. Credo vi siano
passaggi interessanti e probabilmente dà fastidio subito prima
delle elezioni dover ammettere che le cose vengono fatte e vengono
fatte secondo i dettami della Comunità europea, secondo i dettami
di quello che voi amate tanto, ossia la garanzia della libera
concorrenza. Su questo avrei qualcosa da ridire, ma mi prono alle
volontà della Comunità europea e dico che si sta facendo
questo.
Vogliamo perdere altro tempo? Ne abbiamo già perso abbastanza
stasera a sentire queste "sviolinate" da comizio elettorale, penso
che dobbiamo continuare su questa strada che abbiamo intrapreso con
serietà, anche perché - mi consenta anche l'altro "pezzo"
dell'opposizione - se abbiamo perso 5 anni nel potenziamento
dell'aeroporto dal punto di vista strutturale, non è certo distante
il sospetto che un qualche Assessore oggi nei banchi
dell'opposizione per 5 anni fermò la volontà del Consiglio e non
fece dell'aeroporto assolutamente niente.
Si dà atto che dalle ore 21,08 riassume la presidenza il
Presidente Perron.
Président - La parole au Conseiller Lattanzi.
Lattanzi (CdL) - Lo so che è dura, ma abbiate pazienza; lo so
che è dura, ma con quello che ci pagano credo che sia il minimo che
dobbiamo fare: rispettare la democrazia e quindi anche ascoltare
cose che non ci interessano o che magari ci danno fastidio. La
battuta finale sui "Verdi" era dovuta da parte del Consigliere
Sandri, altrimenti non si sarebbe chiamato "Sandri", ma vorrei
evidenziare un passaggio su alcune riflessioni che ha fatto. La
prima, il Consiglio regionale non dovrebbe essere convocato
nell'imminenza delle elezioni; qui vorrei rassicurarlo che nessuna
elezione più di questa è stata zittita dalla comunicazione ed è
talmente vero che nell'ultima riunione della I Commissione abbiamo
chiesto conto al Presidente del Consiglio del come mai il Consiglio
regionale ha sospeso la comunicazione dell'espressione della sua
democrazia semplicemente perché il nostro sito "Web" è stato
oscurato. Ci è stato risposto che è stata "l'Authority" da Roma che
ha dato questa indicazione e tutte le Presidenze del Consiglio
hanno supinamente - qui lo dico io - accettato questa regola. Io mi
sarei ribellato, in quanto non è accettabile che, durante le
elezioni, i governi possano governare e i consigli debbano stare
zitti o magari imbavagliati, è scorretto per la democrazia. È
giusto che i candidati abbiano i tempi più o meno uguali... ma non
un consiglio regionale perché ci sono le elezioni europee. Se
invece fossimo stati in diretta, avrei capito la riflessione del
Consigliere Sandri, ma così non è. Consigliere Sandri, non sei
stato in diretta, non ti ha sentito nessuno, solo noi 35, stai
sereno e nessuno scriverà domani del tuo intervento e neanche del
mio, quindi sereno!
Abbiamo cercato di fare il punto della situazione su quello che
fate nei 15 giorni che non ci vediamo perché, mentre è evidente che
in Consiglio è un anno che non venite, perché questa Giunta non ha
portato un solo provvedimento degno di nota... quindi il Consiglio
regionale sta in piedi grazie alle iniziative ispettive
dell'opposizione. Presidente Perrin, le ribadisco la preoccupazione
di una Giunta che sta andando con un programma di amministrazione
di continuità in un momento in cui - alla Sinistra questa parola
dovrebbe essere nota - ci vorrebbe una svolta in Valle d'Aosta
sotto l'aspetto della governabilità. Voi provvedimenti non ne avete
presi ancora, state attuando il programma, ognuno per il proprio
settore e per conto proprio, con un'allegra brigata, e infatti
vediamo i quotidiani bollettini del vostro risultato politico.
Sull'esautoramento del Parlamento, Consigliere Sandri, mi
permetta di dirlo, forse le sfuggono le regole della democrazia;
può anche essere fastidioso che il Governo chieda al Parlamento di
dare delega su certe tipologie di problemi, ma è il Parlamento che
a maggioranza dà la delega, quindi non è stato esautorato
nessuno.
In secondo luogo credo che la Sinistra sia sicuramente molto più
dura di quanto non riesca a fare questo "piccolo gruppetto", come
lei ci ha chiamato e sono convinto che lo ha fatto perché le ha
dato fastidio sentirsi definire "supino" rispetto "all'Union", lo
so, però ognuno recita il ruolo che la democrazia gli ha offerto. A
lei hanno offerto di fare la maggioranza, prendiamo atto, quanto al
consenso e alla democrazia in Valle d'Aosta soprassediamo
altrimenti andiamo fuori tema.
L'aeroporto: possiamo raccontarci tutte le favole del mondo, ma
che si venga qui a dire che oggi con questa richiesta di
coinvolgere il Consiglio sul "masterplan" si voglia bloccare la
gestione efficiente ed efficace dell'aeroporto... è veramente la
banalità del secolo! Assessore Caveri, non esordisca con questa
fesseria politica galattica, perché sarebbe uno scendere di stile
che non le riconosco! Oltre alla simpatia, le riconosco anche la
capacità, però non scenda a questi livelli!Lei si è percorso una
bella strada, qualcuno l'ha mal consigliata, le ha detto che lo può
fare, ma non lo può fare, Assessore, lei deve venire qui e il
"masterplan" lo discutiamo insieme, ai voti anche per farselo
approvare, ma noi abbiamo il diritto e il dovere di poterlo
discutere. Lei poi può fare quello che vuole, perché ha i numeri
per poterlo fare, quindi che problema c'è? Lo porti qui, se lo
faccia approvare dalla sua maggioranza, ma parliamone, perché
quella procedura è sbagliata ed illegittima; dopodiché non è
fermare l'aeroporto, l'aeroporto lo avete tenuto fermo voi per 15
anni! Non so la responsabilità del Consigliere Riccarand, però
certamente voi avete contato più di lui in questi ultimi 15 anni,
quindi non raccontiamoci le favole dicendo che gli aerei non
volano! Vi ricordo che il piano di sviluppo di "Air Vallée"
comprendeva l'acquisto di 4 trimotori, avete sospeso le ordinazioni
perché eravate nel "profondo rosso" e avete dovuto metterci pure i
capitali, quindi non andiamo a ricordare le nefandezze
dell'aeroporto perché ne abbiamo viste abbastanza! Tutti gli
Assessori che si sono avvicendati sulla poltrona dei trasporti sono
venuti qui ad inizio legislatura con il programma dicendo: "faremo
decollare gli aerei". Decolla forse ancora un aereo - non so per
quanto tempo - per Roma, certamente non decolla più per Parigi e
certamente non decolla più il quadrimotore che avevate previsto!
L'aeroporto quindi decollerà, se vi date da fare, rispettando le
regole!
Presidente - La parola al Consigliere Riccarand.
Riccarand (Arc-VA) - A me non dispiace che vi sia una
discussione che va anche a rivangare sul passato dell'aeroporto,
perché questo permette di puntualizzare alcuni aspetti e di
chiarire i dati e le informazioni a chi confonde le legislature, le
responsabilità, gli operati; fra l'altro, il Consigliere Sandri ha
fatto un discorso che è tutta una contraddizione, basta seguire le
cose che ha detto per rendersi conto che non sta in piedi. Ha detto
che dal 1994 l'aeroporto ha cambiato fisionomia e funzione, ha
avuto uno sviluppo seppure limitato; nel 1994, credo vi fosse il
sottoscritto come Assessore e, in effetti, nella legislatura
1993-1998 l'aeroporto ha fatto grossi passi avanti, perché vorrei
ricordare la situazione che ho trovato nel 1993 - il Consigliere
Nicco può essere buon testimone, lui mi ha preceduto e ha potuto
rendersi conto -: l'aeroporto stava per chiudere, non era in regola
neanche con le autorizzazioni, era una situazione disastrosa, vi
era un contenzioso anche rispetto alla gestione "dell'Air Vallée",
i rapporti con la Regione... era mostruoso! La situazione quindi
era che si rischiava la chiusura e l'unico servizio effettuato era
l'aerotaxi, che era un servizio esclusivamente per il Palazzo, nel
senso che vi era un "jet" che serviva semplicemente agli
amministratori regionali, perché funzionava su commissione e la
Regione pagava tanti soldi per questo unico servizio; quindi non vi
era un servizio aperto agli utenti.
In quegli anni quali sono state le scelte? Credo non sia inutile
ricordarle, anche rispetto al dibattito che facciamo oggi, al
"masterplan", al programma di sviluppo. Le scelte sono state quelle
di trasformare quello che era un servizio per il Palazzo, cioè
l'aerotaxi, in un servizio aperto ai cittadini e quello che era un
servizio di cui potevano usufruire solo i dipendenti regionali, gli
assessori e i consiglieri è diventato un servizio di linea
Aosta-Roma al quale qualsiasi cittadino poteva accedere; per fare
questo è stato necessario un passaggio - che sembra una cosa
banale, ma vi assicuro è stato molto complicato per i tempi che ha
l'amministrazione -: fare un'aerostazione precaria, che è quella
che esiste ancora adesso, ma senza la quale non si poteva fare un
servizio aperto al pubblico. Questa cosa è stata fatta, si sono
fatti i nuovi "hangar", si è trasformato il servizio in un servizio
aperto ai cittadini, non solo, ma si è definito quello che adesso
si chiama il "programma di sviluppo", che va rivisto, ma vi è stata
una riflessione, vi è stato uno studio e vi sono state delle
decisioni su quale sviluppo dare all'aeroporto.
La conclusione di questo esame è stata una deliberazione di
Giunta, che ha concluso una procedura di evidenza pubblica sulla
valutazione di impatto ambientale dell'ampliamento dell'aeroporto,
che ha fatto scelte molto precise su tutta una serie di punti. Ci
si è pronunciati rispetto a 4 punti: l'illuminazione della pista,
la radioassistenza, la creazione di una nuova grande aerostazione e
l'allungamento della pista. Quali sono state le scelte? Sono state
due "sì" e due "no", sì all'illuminazione della pista e alla
radioassistenza, perché questo significava poter volare in
qualsiasi ora del giorno, poter atterrare in qualsiasi condizione
di tempo, poter usufruire dell'aeroporto; si è deciso invece di
rimandare una decisione sull'allungamento della pista perché vi era
un problema di costi-benefici e di impatto ambientale rilevante;
così come si è ritenuta improponibile la nuova aerostazione, perché
aveva dimensioni eccessive rispetto all'aeroporto che si voleva
realizzare. Dopodiché è vero, siamo arrivati al 1998 e non è
successo niente, nel senso che neanche le cose che erano state
decise sono andate avanti, questa è la realtà, ma gli orientamenti
che sono stati assunti allora, a nostro avviso, rimangono validi
ancora adesso: prima di imbarcarsi su un allungamento della pista,
prima di far arrivare aerei di certe dimensioni... sul fatto di far
passare di categoria l'aeroporto va fatta una valutazione sui
costi-benefici, perché un aeroporto di un certo tipo di livello ha
dei costi enormi in termini finanziari e di impatto ambientale.
Allora che tipo di aeroporto vogliamo? Che tipo di dimensioni
vogliamo dare? È questo il nodo che non è stato sciolto e su cui vi
sono visioni diverse fra noi e la "Casa delle Libertà", ma su
questo il Consiglio regionale dovrebbe decidere, mentre qui quello
che non funziona è che si fanno delle scelte di un appalto
trentennale in cui è previsto un certo tipo di sviluppo, indicato
da un "masterplan" su cui nessuno si è mai confrontato! Ma il
Consiglio regionale è d'accordo su un certo tipo di opera o no?
Bene sarebbe che il Consiglio lo dica, dopodiché si farà l'appalto,
si dirà qual è il socio, si dirà quali opere sono da fare, ma è
mancato questo passaggio e su questo condividiamo la risoluzione
che è stata presentata. Siamo d'accordo sulla questione di metodo
che è stata posta, ma poniamo un problema di contenuti, perché qui
stiamo andando in una direzione di cui non sono state bene valutate
le conseguenze.
Président - La parole à l'Assesseur au tourisme, aux sports, au
commerce, aux transports et aux affaires européennes, Caveri.
Caveri (UV) - L'Assessore Fosson mi chiede se sono prono o
supino, perché le posizioni soprattutto alle 21,30... io dovevo
andare a Sparone a fare un comizio, ma credo sia ormai
tragicamente... perderemo qualche voto nel Canavese...
(interruzione del Consigliere Lattanzi, fuori
microfono)
... non avendo le televisioni, dobbiamo fare le lettere, perché
non abbiamo alternative, non abbiamo neanche ostaggi da
liberare...
Vorrei molto brevemente in conclusione sdrammatizzare il tono.
Ci troviamo di fronte ad una serie di atti preparatori dello
sviluppo dell'aeroporto, il "masterplan", che esamineremo lunedì in
Giunta dopo un esame di tipo informale, è un "masterplan" che
contiene degli indirizzo di tipo generale, ben distanti dagli
aspetti realizzativi, che sono quelli che dobbiamo portare in
Consiglio regionale, cioè noi siamo in una fase in cui, a fronte di
una serie di scenari che ci sono stati presentati dai tecnici - e
che sono scenari che rientrano a questo punto perfettamente in
tutte le direttive europee -, sia dal punto di vista procedurale,
finanziario, societario, ma anche tecnico, assumeremo come Giunta
questo complesso di scelte, che porteranno a passare, di intesa
anche con il Comune di Saint-Christophe, alle fasi successive, le
cui tappe sono in sintesi: la realizzazione della radioassistenza,
ad aeroporto invariato il piccolo allungamento della pista che
porterà al massimo aeromobili da 70-80 posti, passando dai 10.000
passeggeri attuali al massimo a 40.000 passeggeri, avremo lo spazio
per l'aeroclub, si manterranno le attività tradizionali, sarà un
aeroporto radioassistito dove si situerà l'eliporto per tutte le
necessità.
Quello che voglio dire sia al collega Riccarand, sia agli amici
dell'opposizione di Centro Destra è che presenteremo al momento
opportuno... e non passerà molto perché assumeremo delle decisioni
definitive in tempi rapidi, il Consiglio sarà informato, prima di
passare a qualunque fase realizzativa esecutiva, le decisioni
topiche verranno assunte in un dialogo con il Consiglio. È per
questo che invito i colleghi a ritirare questa loro risoluzione,
sapendo che in tempi rapidi presenteremo quell'insieme di
documenti, ma solo nella fase in cui avremo assunto quelle
decisioni definitive. Oggi non siamo in grado di portare la parte
realizzativa della radioassistenza perché mancano i calcoli tecnici
condivisi con ENAC e ENAV; se li avessimo, avremo già portato la
radioassistenza, come faremo, perché la realtà è che, assieme al
disegno complessivo, bisognerà poi portare le parti realizzative.
Aosta resterà un piccolo aeroporto, la cui logica, che è presente
nel "masterplan", sarà quella di un aeroporto strettamente legato
ad una funzione di protezione civile; questa sarà la logica,
d'altra parte, l'orografia della Valle d'Aosta impedisce la
realizzazione di un grande aeroporto, è impossibile: mai potranno
arrivare degli aeromobili più grandi di 70-80 posti! Per questo
chiedo ai Consiglieri della "Casa delle Libertà" cortesemente di
ritirare il loro documento, nella certezza che le loro
preoccupazioni saranno soddisfatte.
Président - Je ferme la discussion générale.
La parole au Conseiller Frassy, pour déclaration de vote.
Frassy (CdL) - Sarò brevissimo, per cortesia do la risposta che
in maniera cortese l'Assessore ha chiesto al nostro gruppo. Non
voglio ripercorrere questa ampia discussione, mi dispiace che il
dibattito sia stato fatto sui principi e sulle forme e non sugli
aspetti sostanziali dell'aeroporto. Mi auguro che l'Assessore, che
è molto bravo a prendere impegni, si ricordi anche di portarli a
compimento ma, proprio perché questa è una vicenda che ha
l'aeroporto come elemento incidentale, qui ci troviamo ad esprimere
un giudizio negativo su una procedura che è innegabile: se non è il
"masterplan", se non è il piano di sviluppo, sicuramente sono gli
assetti societari che avete definito in quella deliberazione; lei
non lo vuole riconoscere, noi ne siamo convinti, i colleghi
esprimeranno la loro convinzione in sede di voto... ma riteniamo
che, a tutela del ruolo di questo Consiglio, questa risoluzione non
vada ritirata.
Président - Je soumets au vote la résolution:
Conseillers présents: 23
Votants: 5
Pour: 5
Abstentions: 18 (Borre, Caveri, Cerise, Cesal, Charles Teresa,
Ferraris, Fey, Fiou, Fosson, Isabellon, Maquignaz, Marguerettaz,
Nicco, Perrin, Perron, Rini, Sandri, Viérin Laurent)
Le Conseil n'approuve pas.
Président - Sur ce point nous terminons nos travaux.
La séance est levée.
---
La séance se termine à 21 heures 38.
