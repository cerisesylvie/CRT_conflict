Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 263 del 21 aprile 1983 - Resoconto
OGGETTO N. 263/VII - REGOLAMENTAZIONE DEL TRANSITO IN VALLE
D'AOSTA DI TRASPORTI AD ALTO RISCHIO. APPROVAZIONE DI ORDINE DEL
GIORNO.
PRESIDENTE
: Do lettura dell'ordine del giorno presentato
dal Consigliere De Grandis.
ORDINE DEL GIORNO
E' quasi un'ironia della sorte il fatto che proprio in questi
giorni, mentre infuria la polemica sulla "scomparsa" dei 41 fusti
contenenti la diossina di Seveso, si apra il processo per accertare
se l'incidente del 10 luglio 1976 nello stabilimento della "La
Roche Hoffmann" possa essere attribuito anche ad errore umano.
Quello che accadde in quella mattina di estate fu il più grave
incidente ecologico che la storia del nostro paese ricordi. I segni
di quel disastro sono ancora visibili a Seveso: delle tre zone di
rischio, oggi ne rimane una sola, quella più vicina allo
stabilimento, ma non per questo la vita in questa zona
dell'hinterland milanese può dirsi tornata a prima di quella
terribile ora "X"
Nessuno, tanto meno il processo, potrà ripagare Seveso della
tragedia, nessuno potrà mai rifondere i danni all'equilibrio
ambientale, e non certo solo a quello.
Oggi un altro problema, di dimensioni forse non inferiori alla
catastrofe di sette anni fa, aleggia sul "caso diossina", dove sono
finiti quei 41 barili di scorie? Nessuno pare saperlo, almeno
ufficialmente, e chi sa, tace, visto che fra le clausole
dell'accordo per lo smaltimento dell'inquinante carico pare ve ne
sia una che prevede il ritorno al luogo di provenienza qualora il
"nascondiglio" venisse scoperto. Dov'è mai ora la diossina? In
Germania Ovest o nella RDT, in Belgio, in Francia, in Olanda o
bruciata in un inceneritore o in fondo al mare? Il fantasma di
questo mostro diossina si aggira ancora, nonostante i cinque metri
di argilla sotto i quali sarebbe sepolta.
Tutto ciò considerato, non è superfluo fare un'ipotesi che
concerne direttamente la nostra Regione quale possibile via di
transito seguita dal mezzo di trasporto che ha provveduto
all'evacuazione del materiale incriminato fuori dal territorio
italiano.
E' ben vero che gli organi di informazione e le dichiarazioni
degli organizzatori del trasporto indicano il posto di frontiera di
Ventimiglia quale punto di passaggio dal territorio italiano a
quello francese. Ma il fatto stesso della contraddittorietà fra
diverse e troppo interessate dichiarazioni tese a sviare le
indagini ed a confondere le idee dovrebbe indurci a riflettere
seriamente sull'ipotesi di transito del carico di diossina in
territorio valdostano.
Tale ipotesi è plausibile, in considerazione delle notizie
riportate, per esempio, dal quotidiano "La Repubblica" di venerdì
15 aprile scorso: vi si apprende, infatti, che l'autista incaricato
della guida del mezzo di trasporto "ha precisato di aver lasciato
Seveso la mattina di venerdì. 10 settembre 1982." Ma in altra parte
dello stesso articolo si dice che i "barili con le scorie tossiche
della diossina sono rimasti incustoditi per due giorni e tre notti,
dalla sera di venerdì 10 settembre alla mattina di lunedì 13. E'
successo nel cortile dell'impresa francese Trajora a St. Martin du
Fresne, vicino a Nantua, nel dipartimento dell'Ain.
Orbene, come è concepibile che per un mezzo di trasporto pesante
e quindi lento, destinato al trasporto di materiale pericoloso e
perciò costretto a non suscitare sospetti con una velocità
eccessiva, sia stato scelto il tragitto più lungo per Ventimiglia
(almeno 900 km.) e non quello più breve e naturale per il Monte
Bianco (massimo 400 km.), interessante in territorio valdostano? La
lunga sosta da venerdì sera 10 settembre a lunedì mattina 13
settembre, chiaramente preordinata perchè un sicuro cortile
dell'impresa di trasporti responsabile in località vicino al
Nantua, non può essere stata preceduta da altra sosta in altra
località posta lungo il supposto tragitto Ventimiglia-Nantua,
perchè troppo insicura.
Sono quindi leciti diversi interrogativi, inerenti tutti alla
sicurezza passata presente e futura della nostra Regione, la quale
accoglie una grande via di transito internazionale, portatrice non
di soli vantaggi:
- è transitato o meno in Valle d'Aosta
- il mezzo di trasporto in questione?
- è frequente o meno in Valle d'Aosta il transito di mezzi di
trasporto recanti a bordo sostanze pericolose di ogni genere?
Se si tiene conto della conformazione fisica della Regione e
dell'alta densità degli abitanti sul fondo Valle non può sfuggire
la necessità di intervenire in questo settore, per cui il Consiglio
regionale
IMPEGNA
il Presidente della Giunta a prendere gli opportuni contatti con
le competenti autorità nazionali allo scopo di escludere o almeno
regolamentare il transito in Valle d'Aosta di trasporti ad alto
rischio.
PRESIDENTE:
Ha chiesto di parlare il Consigliere De
Grandis, ne ha facoltà.
DE GRANDIS - (P.R.I.):
Il motivo che mi ha indotto a
presentare questo ordine del giorno è la constatazione che in
questi ultimi tempi il nostro mondo subisce sempre più
inquinamenti, di dimensioni tali che non possono non preoccuparci.
Il caso di Seveso, che ci ha toccato in maniera abbastanza
drammatica e molto da vicino, si ripresenta oggi, con il fantasma
di questi 41 bidoni di scorie inquinanti che stanno girando
l'Europa e di cui non si riesce a conoscere la destinazione. Fra i
rischi che possiamo correre a causa di queste scorie è stato messo
in evidenza dalla stampa quello a cui andremmo incontro se non
verranno distrutte o interrate in maniera corretta le scorie, in
modo da non fare danno neppure in un futuro lontano: non dobbiamo
certo lasciare eredità di questo genere. Vi è inoltre il grosso
rischio che nelle operazioni di trasporto si possano verificare
incidenti e quindi vengano colpite le zone in cui questo materiale
transita. Non è un caso d'altra parte che questi trasporti siano
stati fatti nella massima segretezza, con documentazioni non
realistiche, addirittura false, proprio per nascondere il carico
che veniva trasportato, ed è altrettanto impressionante il fatto
che molte frontiere siano state valicate da questo carico senza che
si sapesse che cosa transitava. Sul giornale "La Repubblica" del 15
aprile è apparso un articolo dal quale si apprende che l'autista
del camion, Marc Pellissier, intervistato da una televisione
tedesca, ha dichiarato di essere partito da Seveso la mattina di
venerdì 10 settembre e di essersi fermato la sera dello stesso
giorno a Nantua. Ha riferito inoltre che l'autocarro, sul quale
erano stati caricati questi 41 bidoni di cui lui non conosceva il
contenuto, era stato seguito in tutto il suo viaggio da una
autovettura sulla quale viaggiava il senatore italiano Luigi Noè.
Non si può credere a nulla di quello che ci viene detto perchè,
nella ridda di notizie che la stampa riporta, ce ne sarà forse
qualcuna vera, ma ce ne sono tante false perchè sono
contraddittorie.
E' proprio questo il fatto che mi preoccupa, quello di non poter
dare credito a tutte queste notizie che vengono date in modo
ufficiale o ufficioso, che stanno diventando incredibili. L'autista
dice inoltre di essere partito da Seveso la mattina di venerdì 10
settembre e di essere arrivato a Nantua la sera dello stesso
giorno: mi chiedo come ha fatto un autocarro pesante a partire da
Seveso e raggiungere Nantua, che è vicino a Ginevra, passando per
Ventimiglia con un percorso autostradale che è di circa 1000 km.,
impiegandoci una sola giornata. Non è assolutamente pensabile.
Invece la strada più naturale per andare da Seveso a Nantua è
quella che passa dalla Valle d'Aosta e dal traforo del Monte
Bianco; sono ca. 400 km., tranquillamente percorribili da un
autotreno di questo tipo, che fra l'altro avrà ben dovuto fermarsi,
perchè non credo che l'autista abbia potuto fare 1000 km. senza
fare soste sia per necessità organiche, per mangiare, bere o per
fare rifornimento di carburante; inoltre si sarà dovuto fermare
alla frontiera per le operazioni doganali.
Evidentemente, in questa situazione, anche noi siamo esposti a
rischi. Non sono molto d'accordo con il Presidente della Giunta
quando mi dice che esiste già una regolamentazione che vieta il
transito, sotto il traforo del monte Bianco, dei carichi
pericolosi; esiste anche una direttiva comunitaria che è stata
richiamata in questi giorni dagli organi di stampa. Ma è stato
anche detto che questa direttiva comunitaria ha bisogno di essere
integrata con un'altra direttiva più severa, per evitare che
avvengano fatti come questi dei 41 bidoni di diossina. Credo che
abbiamo il dovere, come Amministratori di questa Regione, di
preoccuparci che le norme che regolamentano il traffico di carichi
pericolosi sotto il traforo del Monte Bianco vengano rispettate, se
queste esistono; abbiamo il dovere di intervenire in prima persona
con tutti i mezzi che abbiamo a disposizione. Quindi il nostro
Presidente della Giunta, che ha anche funzioni di Prefetto, credo
abbia il dovere di intervenire per fare tutto quanto è in suo
potere affinchè si possano evitare rischi di questo genere.
Pertanto chiedo al Consiglio di votare questo ordine del giorno,
che impegna il Presidente della Giunta in questo senso. Sono
convinto che abbiamo una necessità estrema di difendere il nostro
territorio da tutti i rischi di inquinamento.
Quello che non ho scritto nell'ordine del giorno, ma che attiene
a queste preoccupazioni, è che abbiamo appena discusso di un nuovo
stanziamento per completare la rete di collegamento radio per la
protezione civile; evidentemente questo è un problema che rientra
nel più grande quadro della protezione civile, ed è giunto, a mio
avviso, il momento di discutere seriamente se non sia il caso di
creare nella nostra Regione un Assessorato all'Ambiente ed alla
Protezione Civile.
Mi sembra che siano due elementi molto legati e interdipendenti
e che hanno bisogno di essere sviluppati. Certamente è una
preoccupazione che penso sia ormai abbastanza diffusa, per cui
rispondere con una struttura che sappia far capo ai problemi che
riguardano cioè la difesa dell'ambiente, che per noi è fondamentale
proprio per le caratteristiche della nostra Regione, e quella della
protezione civile, può essere un modo di risolvere un problema che
sta diventando veramente pericoloso.
Si dà atto che dalle ore 10,53 presiede il Vice - Presidente
Faval.
PRESIDENTE:
Ha chiesto di parlare il Consigliere Tamone,
ne ha facoltà.
TAMONE - (U.V.):
Je me déclare d'accord avec l'ordre du
jour proposé par M. De Grandis; je pense que si ce T.I.R. a
traversé la Vallée d'Aoste, le problème est très grave et délicat.
J'ai lu l'autre jour, sur un journal italien, que la dioxine ne
peut pas être éliminée dans la forme où elle se trouvait à Seveso,
car elle n'est pas biodégradable, c'est-à-dire on ne peut pas la
détruire avec aucun agent biologique ou bactérée connu à ce
moment.
Moi, je comprends la préoccupation de M. De Grandis, mais à ce
point il s'agit de savoir où ces fûts de dioxine ont été placés. La
dioxine dont nous parlons maintenant, restera toujours dangereuse
pour l'humanité; dans n'importe quel pays du monde seront placés
ces fûts, le problème ne sera pas résolu. Dans ce sens, c'est créé
un petit roman noir parce que tout le monde cherche à savoir où la
dioxine est placée.
Quant à M. Noè, qui a été mentionné par M. De Grandis, au cours
d'un débat à ce sujet à T.F. 1 la force publique a dû intervenir,
parce que tout le monde voulait le battre.
Je voterai très volontiers cet ordre du jour, mais je suis
convaincu que le problème qui concerne la dioxine de Seveso est
beaucoup plus complexe et grave que son passage en Vallée
d'Aoste.
PRESIDENTE:
Ha chiesto di parlare il Consigliere Mafrica,
ne ha facoltà.
MAFRICA - (P.C.I.):
Anche in nostro gruppo voterà a
favore dell'ordine del giorno, condividendo la preoccupazione per
questo tipo di problemi. In effetti esiste un problema delle scorie
pericolose, in primo luogo quelle nucleari. Condivido quindi
l'opinione del Consigliere Tamone, che la questione sia quella di
sapere dove andranno a finire questi fusti di diossina e cosa
avviene delle scorie nucleari; si tratta di materiali i cui
passaggi e destinazioni sono sempre sconosciuti alla
popolazione.
La parte più interessante dell'intervento del Consigliere De
Grandis è stata però quella relativa alla possibilità di istituire
un Assessorato all'ecologia e all'ambiente. Per la Valle d'Aosta,
certamente, se c'è stato questo passaggio, può esserci stato un
certo livello di rischio; ma ci sono altri fatti, che dipendono dal
Consiglio regionale, i quali intaccano l'ambiente e che sono
visibili a tutti, e sono quelli relativi all'aggressione a cui il
territorio valdostano è sottoposto dalla speculazione edilizia.
Sono i problemi gravi dello spopolamento delle montagne, per cui
credo che possa essere utile prestare attenzione ai problemi
dell'ambiente in Valle d'Aosta attraverso un Assessorato apposito,
che possa consentire di affrontare problemi che sono a dimensione
di Consiglio regionale.
Se il Consigliere De Grandis mi permette, devo rilevare una
contraddizione nel suo comportamento rispetto a questo problema.
Quando si è discusso della mozione presentata dal nostro Gruppo
contro l'insediamento ed il passaggio di armi nucleari in Valle
d'Aosta, il Consigliere De Grandis ha votato contro, dicendo che
non si può tenere la Valle d'Aosta fuori del contesto
internazionale rispetto a questi problemi, facendone una zona
franca per quanto riguarda l'insediamento di armi nucleari o il
loro passaggio. Oggi invece, si preoccupa del passaggio della
diossina in Valle: mi fa piacere, vuol dire che ha sbagliato la
volta scorsa a non votare la nostra mozione.
PRESIDENTE:
Metto in approvazione l'ordine del giorno
presentato dal Consigliere De Grandis:
ESITO DELLA VOTAZIONE
Presenti, votanti e favorevoli: 25
Il Consiglio approva all'unanimità.
