Classificazione
ASSISTENZA SOCIALE
Invalidi civili


Resoconto integrale del dibattito dell'aula
Oggetto del Consiglio n. 2469 del 19 marzo 1997 - Resoconto
SEDUTA ANTIMERIDIANA DEL 19 MARZO 1997
OGGETTO N. 2469/X Iniziative sul problema delle rendite INAIL
per infortuni e malattie professionali. (Approvazione di
risoluzione)
Risoluzione Il Consiglio regionale
Preso atto del riacutizzarsi della problematica legata alla
vertenza tra la sede INAIL di Aosta e i titolari di rendite per
infortuni e malattie professionali;
Considerato che le organizzazioni sindacali, i Patronati di
Assistenza e la Delegazione regionale dell'Associazione Mutilati e
Invalidi del Lavoro, hanno dato mandato all'Assessore alla Sanità
ed Assistenza Sociale di sottoporre all'attenzione del Consiglio
regionale la questione in essere relativa alle revisioni delle
rendite INAIL;
Constatato che si rende utile ed opportuno ricondurre nel giusto
ambito la controversia al fine di fare chiarezza e di riportare le
relazioni tra le parti in un clima diverso e migliore di quello
attuale;
Ritenuto che atteggiamenti demagogici e fine a sé stessi non
solo non giovano a definire positivamente la vertenza
nell'interesse di tutti gli assistiti, ma creano tensioni inutili e
controproducenti;
Impegna
la Giunta regionale
- ad attivarsi, congiuntamente ai Parlamentari della Valle
d'Aosta, affinché venga presa in esame ed approvata la modifica
dell'articolo 55 della legge 9 marzo 1989, n. 88, già depositata
alla Camera dei Deputati con la proposta di legge n. 224 del 9
maggio 1996;
- a sollecitare la sede regionale INAIL a dare corso al
protocollo d'intesa siglato con i patronati in data 23 dicembre
1996 nonché all'applicazione della circolare guida della Direzione
Generale INAIL con la quale si invita a soprassedere alle revisioni
attive nei confronti dei soggetti ultrasettantenni;
- ad intervenire nei confronti del Governo affinché lo stesso
attivi la procedura per il rispetto dell'ordine del giorno
approvato in sede di esame della legge finanziaria che prevede
l'esclusione delle revisioni degli invalidi del lavoro
ultrasettantenni;
- ad organizzare con modalità e procedure da esaminare con gli
Enti Locali e previa verifica delle disponibilità finanziarie, la
possibilità di effettuare soggiorni climatici per le persone
affette da silicosi o malattia professionale;
- a sollecitare l'incontro con la Direzione Generale
dell'INAIL.
F.to: Perrin G.C. - Piccolo - Collé - Lanivi - Florio - Parisi -
Ferraris - Linty
Presidente Colleghi consiglieri, per oggi pomeriggio alle 15,00
era stata convocata la riunione dei Capigruppo, pregherei... chiedo
scusa a Parisi, non ho visto che lei aveva chiesto la parola. Ha
chiesto la parola il Consigliere Parisi.
Parisi (RV) Non vorrei essere la causa di una permanenza di
dieci minuti in più al Consiglio però... ma non è una polemica
rivolta alla Presidenza... ritenevo che su un ordine del giorno di
questo tipo, anche perché sono avvenuti dei fatti ultimamente che
hanno un po' scosso non solo l'opinione pubblica, ma anche coloro
che subiscono questi provvedimenti, si potesse dire qualcosa di più
della mera presentazione. Pertanto mi permetto di fare una breve
dichiarazione in merito all'oggetto all'ordine del giorno.
Sono anni che riappare puntualmente il problema della silicosi e
diventa cassa di risonanza in prossimità di scadenze elettorali. Si
fa rumore, si genera confusione e spesso si è in malafede, non
contemplando il danno o i danni che si sono creati o che si
continuano a creare ai titolari di rendita, siano essi in età
pensionabile o ancora inseriti nel mondo del lavoro.
Non si può escludere che errori di valutazione possano essere
stati commessi, ma non si può continuare a far finta di niente come
se la legge n. 88 del marzo del 1989 non esistesse, dimenticando
che l'articolo 55 della stessa legge sancisce la possibilità,
previo accertamento medico, di rettificare le prestazioni a
qualunque titolo erogate e che riguardano rendite per infortuni o
malattie professionali: silicosi, abstosi, eczema, sordità,
eccetera.
Mi permetto di rammentare che la silicosi in particolare è
definita malattia professionale potenzialmente irreversibile, dalla
quale non si può guarire. Allora visto l'andamento delle revisioni
si può ragionevolmente ipotizzare che potremmo essere in presenza
di valutazioni errate.
Qualche dato potrebbe confermare questa tendenza. Nel periodo
'90-'93 sono state azzerate o ridotte 600 rendite circa, e circa
450 nel periodo '94-'97, quando è scoppiato l'ultimo sollevamento
di polvere.
Questi provvedimenti hanno inciso in modo notevole e creato
anche aspetti sociali da non sottovalutare nell'ambito familiare
dei titolari delle rendite. Ragionevolmente si può quantificare da
1 milione, minimo, a 3 milioni, massimo, la riduzione di entrate
finanziarie che erano considerate certe da parte dei titolari delle
rendite.
Il risultato che si cerca di raggiungere con quest'ordine del
giorno è quello di ritrovare elementi di normalità pur nel rispetto
dell'operato della Magistratura. Nella ricerca di ritrovare gli
elementi di normalità anche e soprattutto nei confronti degli
assistiti, alcune considerazioni vanno fatte alla luce di quanto si
è sviluppato nel corso di questi anni.
La prima considerazione riguarda l'azione condotta da qualche
esponente politico che tende a delegittimare gli enti di patronato,
dimenticando che in passato e quando lo stesso occupava la
posizione di decisione politica - perché questo personaggio nel '90
era Assessore alla sanità, per cui questo problema poteva essere
affrontato in maniera concreta e risolutiva in quel periodo -,
questo fatto non è avvenuto. Non voglio fare polemica, vorrei
soltanto ricordare che l'articolo 55 della legge n. 88 risale
all'anno '89 e quello che mi pare strano è che dal '91 ad oggi
anche chi è stato sensibile qualche mese fa, non si è più sentito
dal 1989 o dal '91 al '96 o al '97, per cui mi sorge qualche
dubbio.
Il fatto poi di sollevare continuamente polveroni o di andare a
rimescolare la minestra può creare dei danni irreversibili verso
coloro che ne subiscono le conseguenze.
Termino dicendo che, di fronte a problemi che hanno una
rilevanza di carattere sociale enorme, bisognerebbe andare con i
piedi di piombo e tenere conto di quelle che sono le norme o le
iniziative che da più parti vengono prese perché mi risulta che vi
sono stati interventi sia da parte dei nostri Parlamentari, sia da
parte dei patronati, sia da parte di tutti coloro che giornalmente
seguono questi aspetti.
Ci auguriamo che l'iniziativa contenuta nell'ordine del giorno,
la cui attuazione farà fare un passo avanti nell'affrontare il
problema in maniera molto più tranquilla perché creerà condizioni
di maggiore tranquillità e normalità per tutti coloro che subiscono
i provvedimenti di questi giorni, si rifletta anche sulla
possibilità di creare un centro di assistenza unico medico-legale,
che rappresenti tutti gli enti di patrocinio in modo tale che, nel
momento in cui vi dovessero essere delle forti discordanze di
pareri, l'azione che si svilupperà sia molto più forte.
Questo era quanto volevo dire e mi auguro che quest'ordine del
giorno tenda a dare una risposta a tutti coloro che in questo
momento subiscono le conseguenze del sollevamento di polvere. Mi
auguro che la Magistratura, nella sua piena autonomia, faccia il
suo corso, però credo che anche da parte nostra si debba affrontare
il problema in maniera molto più concreta.
Presidente Ha chiesto la parola il Consigliere Chiarello.
Chiarello (RC) Mi va bene la risoluzione, sono disposto a
votarla; voglio solo fare una precisazione.
Qui ci sono tanti richiami a leggi, protocolli e quant'altro.
Quello che ho capito, anche sentendo ieri sera il Procuratore che
ha parlato, è che queste persone in gran parte vengono riconosciute
non silicotiche; la mia preoccupazione è che quasi sicuramente nel
caso in cui non ci sia stato dolo nel riconoscimento della
silicosi..., perché conosco delle persone che o durante o al
termine del periodo lavorativo si vedevano riconosciuta la silicosi
nel corso di una visita, non c'era dolo, non era..., cioè non si
può riconoscere, secondo me, è un falso..., queste persone però,
corrono il rischio di vedersi richiedere i danni per anni di
pensione ricevuta. Secondo me questa è la cosa più grave, se può
succedere.
Chiedo a chi ha scritto la risoluzione, se la possibilità
prevista al penultimo punto dove si dice: "- ad organizzare con
modalità e procedure da esaminare con gli Enti Locali e previa
verifica delle disponibilità finanziarie, la possibilità di
effettuare soggiorni climatici per le persone affette da silicosi o
malattia professionale;" richiede di sottoporsi ad una visita per
vedere chi è affetto da silicosi oppure no. Perché se anche noi
richiediamo una visita, addio....
Presidente Dichiaro chiusa la discussione generale. Ha chiesto
la parola l'Assessore alla sanità ed assistenza sociale,
Vicquéry.
Vicquéry (UV) Nous avons déjà eu l'occasion d'examiner au sein
du Conseil le thème des invalides du travail et donc, ne voulant
pas me répéter, je fais référence à l'intervention faite lors de la
séance même.
La résolution présentée, bien loin d'entrer dans le mérite des
polémiques stériles alimentées par un parti politique à la
recherche du consensus électoral - comme l'a bien dit Monsieur
Parisi - vise à demander un engagement politique concret de la part
de toutes les forces politiques présentes sur le scénario régional
à soutenir le projet de loi Caveri, présenté à la Chambre des
députés en date 9 mai '96.
Deuxièmement la résolution demande au Gouvernement italien de
respecter l'engagement pris lors de l'examen de la loi de finance
'97, d'exclure la révision pour les invalides du travail âgés de
plus de 70 ans.
Je souhaite vivement que les mêmes forces politiques, qui sont
présentes en Vallée d'Aoste, soutiennent cette initiative aussi au
Parlement italien.
Président On peut passer à la votation. Les conseillers sont
invités à s'exprimer:
Presenti, votanti e favorevoli: 28
Il Consiglio approva all'unanimità
Président Merci pour le travail accompli ce matin, nous allons
nous réunir dans la salle à côté. Je rappelle encore une fois que
demain est la fête de la francophonie, tout le monde doit
participer et qu'aujourd'hui c'est Saint-Joseph.
La seduta è tolta.
