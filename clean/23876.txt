Classificazione
ASSISTENZA SANITARIA E OSPEDALIERA
Presidio ospedaliero



Oggetto del Consiglio n. 2880 del 11 luglio 2007 - Resoconto
OGGETTO N. 2880/XII - Realizzazione di una struttura
sanitaria privata di riabilitazione ospedaliera in Comune di
Saint-Pierre e motivazioni della partecipazione azionaria di
Finaosta. (Interrogazioni e interpellanza)
Interrogazione
Preso atto della deliberazione di Giunta n. 1623 del 15
giugno 2007 che autorizza l'ISAV S.p.a. di Saint-Christophe a
realizzare una struttura sanitaria di riabilitazione ospedaliera in
Comune di Saint-Pierre, per ottanta posti letto;
Venuti a conoscenza che in tale Società per Azioni è presente
l'Amministrazione regionale, tramite la sua controllata Finaosta
S.p.a., con un 15% di quote;
Constatato inoltre che nella VALSAN S.r.l., proprietaria del
41% dell'ISAV S.p.a., una parte delle quote è in carico a singoli
privati;
Evidenziato come tale iniziativa rischi di mettere in crisi
le infrastrutture pubbliche sanitarie regionali, in quanto potrebbe
sottrarre personale specializzato, medico, tecnico e
infermieristico;
il sottoscritto Consigliere regionale
Interroga
il Governo regionale per conoscere:
1) quando e come Finaosta S.p.a. è stata autorizzata ad
acquisire quote nell'ISAV S.p.a., per quale percentuale del
capitale sociale e per quale importo;
2) quale sia l'effettiva disponibilità in capo all'ISAV
S.p.a. dei terreni in Comune di Saint-Pierre, indicati come
possibile sede di tale infrastruttura;
3) quali valutazioni siano state approntate
dall'Amministrazione regionale per valutare l'impatto di tale
struttura sul mercato delle professioni sanitarie valdostane, già
notoriamente carenti in più settori;
4) le motivazioni per cui l'Amministrazione regionale, anche
tramite Finaosta, non abbia valorizzato ipotesi pubbliche di
strutture riabilitative, ad esempio, utilizzando immobili
demaniali, quindi gratuiti, come l'Albergo ex-Enpaia ad
Etroubles.
F.to: Sandri
Interrogazione
Preso atto della DG n. 1623 del 15 giugno 2007 con cui si
autorizza l'Istituto Sanitario Valdostano (ISAV) S.p.a. di
Saint-Christophe, che ha presentato istanza in tal senso il 19
febbraio, a realizzare una struttura residenziale sanitaria
destinata all'assistenza riabilitativa ospedaliera, per 80 posti
letto, con la precisazione che tale autorizzazione "non pregiudica
la successiva realizzazione di strutture pubbliche prevista dalla
pianificazione regionale";
Viste la DG n. 2340/2006, con la quale si definisce in 80
posti letto il fabbisogno della politica sanitaria e si individua
in n. 30 posti quelli a copertura pubblica, e la successiva DG n.
597 del 9 marzo 2007 in cui si eleva la copertura pubblica in posti
50;
Considerato che, secondo il Piano della Salute e del
Benessere Sociale "saranno da favorire le strutture dedicate alle
patologie riabilitative, specie dell'apparato muscolo-scheletrico,
a quelle cardiovascolari, nonché ai disturbi del metabolismo
nutrizionale";
Vista infine la composizione dell'ISAV S.p.a. di
Saint-Christophe e il capitale sociale di cui dispone;
i sottoscritti Consiglieri regionali
Interrogano
l'Assessore competente per sapere:
1) per quali motivi la Giunta ha deciso di aumentare i posti
a copertura pubblica da 30 a 50 e su quale previsione è stata fatta
l'istanza dell'ISAV;
2) quali sono le "successive strutture pubbliche" di cui
l'attuale autorizzazione non "pregiudica la realizzazione";
3) se nel corso dell'istruttoria che ha preceduto l'atto di
autorizzazione all'ISAV della realizzazione della struttura
sanitaria a Saint-Pierre si è analizzata la consistenza del
patrimonio societario e la sua congruità rispetto ai costi della
struttura;
4) sulla base di quale mandato politico Finaosta ha quote
nell'ISAV, una società che opera nel settore sanitario
privato.
F.to: Squarzino Secondina - Bortot
Interpellanza
Premesso che:
- la Giunta regionale ha dato il proprio assenso
all'insediamento di una struttura sanitaria privata destinata alla
riabilitazione, il cui assetto societario vede la compartecipazione
nel capitale sociale di Finaosta per il 15%;
ciò premesso, i sottoscritti Consiglieri regionali
Interpellano
Il Presidente della Regione e l'Assessore delegato per
conoscere:
1) se la partecipazione societaria di Finaosta è in gestione
ordinaria o speciale;
2) quali sono le motivazioni della partecipazione azionaria
di Finaosta;
3) se esistono patti di sindacato con Finaosta e comunque
quale è la rappresentanza della finanziaria regionale negli organi
societari;
4) se la realizzazione della struttura sanitaria comporta
l'erogazione di finanziamenti o contributi regionali e in caso
affermativo per quali importi, con quali modalità e
caratteristiche.
F.to: Frassy - Tibaldi - Lattanzi
Presidente
- La parola al Consigliere Frassy.
Frassy (CdL)
- Il destino dei lavori consiliari e la
prassi dei lavori consiliari vuole che iniziative che abbiano ad
oggetto il medesimo argomento, seppure con punti di vista diversi,
siano affrontati con un'unica discussione. Per sgombrare il dubbio
da ogni sorta di equivoco, penso sia chiara la posizione del nostro
gruppo su questo argomento, tanto che quel Piano della salute
portato all'approvazione in Consiglio qualche tempo fa venne
giudicato positivamente dal nostro gruppo, anzi fra le questioni
sulle quali avremmo voluto che lei avesse più coraggio vi era la
necessità di introdurre elementi di ulteriore liberalizzazione,
dunque privatizzazione nella sanità valdostana. Sicuramente perciò
le premesse alla nostra interpellanza non partono da una censura al
fatto che finalmente nel panorama della sanità valdostana si dia
spazio ai privati, anzi riteniamo che per troppo tempo si sia
ignorata l'esigenza di far entrare nel territorio regionale delle
strutture private che servono al pubblico per metterlo a sprone
nella condizione di dare le migliori e più efficaci risposte.
Questa interpellanza parte da un dato che però, per nostra
considerazione, rischia di falsare un'apertura ai privati stessi.
Mi tocca ogni volta citare l'Assessore La Torre per quel suo
esordio all'atto del suo insediamento in Giunta, quando esordì con
"più mercato e meno pubblico"
. Il primo a contraddirsi è
stato l'Assessore La Torre stesso, quando in un'operazione di
politica industriale ha acconsentito a che "Finaosta" entrasse nel
capitale sociale in azienda della quale avremo modo, dopo averne
già parlato, di riparlarne prossimamente. Notiamo con qualche
preoccupazione che questo insediamento di sanità privata
autorizzato dal Comune di Saint-Pierre... e non sto qui a entrare
nel dettaglio e in alcuni rilievi che sono stati fatti nel
Consiglio comunale di Saint-Pierre rispetto all'opportunità di
quella ubicazione, perché alcune perplessità sono fondate per chi
conosce il luogo destinato ad ospitare la clinica e per chi ha
memoria di quel reperto di residuato turistico che è l'ex "Hôtel
Lanterna", che fa bella mostra del suo stato di abbandono, seppure
abbandonato dal Governo in quanto acquisito, dopo le note vicende
fallimentari, dal Ministero degli interni.
Senza affrontare le tematiche sull'ottimale localizzazione della
struttura, riteniamo che, quando si fa del privato, si deve fare
con i privati, nel senso che non crediamo a quel privato che ha la
partecipazione del capitale pubblico. Questo passaggio è anche un
po' in contrasto con un principio che lei, Assessore, condivide:
quello della sussidiarietà e, quando parliamo di sussidiarietà e
diciamo che ciò che possono fare gli operatori privati non lo
devono fare gli enti pubblici, sottintendiamo anche che, se lo fa
l'ente pubblico, non lo fa il privato e, quando ci rendiamo conto
che "Finaosta" ha una partecipazione del 15%, qualche perplessità
la nutriamo. Riservandomi allora di fare ulteriori
valutazioni...
(interruzione dell'Assessore Fosson, fuori microfono)
... sulla partecipazione del 15% del capitale sociale
dell'"Istituto sanitario valdostano" di "Finaosta"... non la
vorremmo "Finaosta", non capiamo... ormai "Finaosta" è diventato
questo mostro tentacolare che è onnisciente: dall'industria alla
sanità, alle consulenze, al casinò, "Finaosta" è l'ottavo
Assessorato, con buona pace dell'Assessore Pastoret, che vediamo
molto tranquillo e disoccupato rispetto alle preoccupazioni che
invece la Giunta condivide, nel senso che "Finaosta" si occupa di
tutto e di più. Auspichiamo che le motivazioni della partecipazione
azionaria non siano nate in "Finaosta", perché, Assessore
Marguerettaz, se così fosse, questo diventerebbe preoccupante.
Riteniamo che vi siano state delle motivazioni che non possono non
essere passate al vaglio di un ragionamento politico, pertanto
vorremmo capire se la partecipazione è in gestione ordinaria o
speciale e quali sono le motivazioni di questa partecipazione.
Immaginiamo poi, perché esperienze passate ci dicono che così è,
che le partecipazioni di "Finaosta" sottendono a quelli che una
volta venivano definiti patti di sindacato e che oggi forse vengono
definiti in maniera diversa con la riforma del diritto societario,
ma la sostanza è quella. Infine vorremmo capire dietro, a fianco,
sopra o sotto "Finaosta" che tipo di ragionamenti economici in tema
di erogazione di contributi a fondo perduto o di finanziamenti su
leggi regionali sono prevedibili, previsti o già richiesti, o in
fase di istruttoria.
Pensiamo che un parere favorevole su questa apertura ai privati
rischi di rimanere in un "cono d'ombra" per tale inserimento del
pubblico, perché "Finaosta" è emanazione diretta
dell'Amministrazione regionale; di conseguenza, rappresenta la
"longa manus" dell'amministrazione pubblica.
Le domande penso siano chiare, all'Assessore l'incombenza di
rispondere a domande che sono più di politica finanziaria e
societaria che non di politica sanitaria, ma chi della Giunta
risponde basta che dia puntuale risposta ai nostri quesiti e
dichiareremo la soddisfazione rispetto alla forma, sul contenuto ci
riserviamo di ascoltarlo.
Presidente
- La parola all'Assessore alla sanità, salute
e politiche sociali, Fosson.
Fosson (UV)
- Intanto spero di essere completo, di
rispondere alle interrogazioni e all'interpellanza in modo
esauriente. Rispondiamo - perché sul discorso economico
patrimoniale interverrà il collega Marguerettaz - volentieri perché
è una nostra esigenza, lo è stata da subito, dare a questa
operazione la massima trasparenza, anche la comunicazione in Giunta
è avvenuta attraverso un comunicato scritto affinché non vi fossero
strumentalizzazioni. Ci saranno lo stesso, probabilmente, ma
vogliamo che tale operazione sia nella massima trasparenza, poi
ognuno si esprimerà secondo le proprie sensibilità.
Parto da una premessa, ossia da dove siamo partiti: i dati sono
del 2005, la mobilità passiva per patologie osteo articolari è
stata di 330 dimessi da strutture fuori Valle, soprattutto
Piemonte, Lombardia, sono i casi più pesanti, per una
riabilitazione di 2° e 3° livello, che ha dato per il 2005 un costo
di 1,797 milioni di euro. Associati a questo i costi per la
convenzione che abbiamo con la clinica di Albenga, dove di solito
si mandano i primi e i secondi livelli riabilitativi, sempre nel
2005 per una convenzione i ricoveri sono stati 694 malati per
903.499 euro. A questo aggiungo che la mobilità ortopedica così
elevata forse ha nella carenza in Regione di una struttura
riabilitativa un motivo incentivante. Questo porta come conclusione
in tale ragionamento a vedere che nel 2005 per attività
riabilitative intensive (da ricovero) è stato praticato un esborso
elevato di 2,7 milioni di euro tutti fuori Valle. Questo porta
intanto, oltre all'esborso rilevante, a non "chiudere in casa" un
processo terapeutico in cui la riabilitazione ha e avrà sempre
un'importanza maggiore, l'ospedale per acuti prevede ricoveri
brevi, nel momento in cui però c'è la possibilità di una
riabilitazione. Questo comporta dei disagi, grandi spostamenti per
i pazienti e per le famiglie, sono in corso delle indagini di
qualità sulla soddisfazione di tali trattamenti fatti fuori Valle.
Mi permetto quindi di dire che il punto di partenza è un bisogno
non soddisfatto qui ora per i malati di servirsi di strutture
riabilitative fuori; la riabilitazione veniva fatta sempre verso
privati non valdostani accreditati fuori Valle, per il sistema
dell'accreditamento nazionale.
La seconda premessa è che il procedimento di autorizzazione alla
costruzione di strutture, come ha ben ricordato il collega Frassy,
da noi non è libero, ma prevede dei vincoli che in altre Regioni
non esistono, vincoli che sono stati diminuiti nell'ultimo piano,
basta leggere l'obiettivo 25 del Piano del benessere per rendersi
conto di tale procedura di autorizzazione, che non prevede come
nelle altre Regioni solo dei requisiti strutturali, ma prevede
un'autorizzazione della Giunta dopo aver fatto uno studio sui
fabbisogni e questi sono verificati dalla V Commissione.
L'accreditamento successivo non è vincolato da questa
autorizzazione, quindi tutto un meccanismo, che nelle altre Regioni
non c'era per voler verificare opportunamente quali sono le
strutture e se corrispondono a un reale fabbisogno.
Per quel che riguarda la riabilitazione in particolare,
l'obiettivo 12 dice che l'indicazione del Ministero è di un letto
di riabilitazione ogni 1.000 malati, quindi noi dovremmo avere 120
posti letto di riabilitazione con una possibilità di aumentare
anche questa indicazione del Ministero a seconda della vocazione
della Valle d'Aosta. Come abbiamo detto, la Valle d'Aosta è una
Regione in cui la riabilitazione può avere un senso particolare per
le sue qualità. Di fronte a questa carenza dei posti di
riabilitazione, abbiamo agito come pubblico già da alcuni anni,
aprendo i 20 posti di riabilitazione ad Antey, che è sempre più
selettiva dopo aver aperto anche la RSA di Aosta, dove vanno invece
le lungodegenze respiratorie e la riabilitazione respiratoria. Ciò
non esclude che gli 80 posti letto di cui abbiamo bisogno non
possano essere in questo momento per vari problemi "costruiti" da
noi: per sede, costi molto elevati, per cui questo è un dato di
fatto: grande mobilità verso il privato fuori valle, assenza ancora
o carenza di posti di riabilitazione nella nostra Regione, per cui
tale procedimento di autorizzazione ha seguito tutto il suo corso
in modo corretto, ossia prima nell'agosto del 2006 è stato fatto
uno studio dei fabbisogni proposto e approvato dalla V Commissione,
che prevedeva l'esigenza in Valle di avere 80 posti di
riabilitazione, di cui in un primo tempo 30 in convenzione. Questi
30, come chiede la collega Squarzino, è vero, sono passati a 50 a
febbraio, perché intanto i fabbisogni non sono aumentati
significativamente in quei mesi, ma soprattutto, come ho spiegato
in V Commissione, gli accordi con il Piemonte siglati a livello
generale e che dovevano essere definiti a livello più concreto e
che sono ancora da definire, perché la malattia del collega
Valpreda pone in questo momento il Piemonte in una situazione di
assenza di Assessorato... comunque il Piemonte richiedeva un
accordo di mobilità, una cardiochirurgia valdostana portata in
Piemonte a fronte di posti di riabilitazione in Valle in cui
inviare tutti i malati piemontesi. La V Commissione quindi ha
votato a favore, collega Squarzino ha votato anche lei a favore,
proprio per questi 80 posti in generale e 50 in convenzione.
Tale procedimento porta il pubblico a una garanzia particolare,
nel senso che questo meccanismo di autorizzazione, a seconda dei
fabbisogni, mette il pubblico valdostano in un sistema garantito.
Nella nostra deliberazione - è un'altra richiesta della collega
Squarzino - è scritto in modo chiaro che nei nostri programmi la
riconversione dell'Ospedale Beauregard in riabilitazione prevede
non una definitività di rapporto con chi viene, ma un nostro
progetto futuro di risolvere questo con le nostre strutture; quindi
un'autorizzazione che per ora non vincola per sempre il sistema
delle autorizzazioni. Questo porta ad un rischio di impresa molto
alto per il privato - diceva bene il Consigliere Frassy -, per quel
che ne so io, anche se tale rischio, di fronte a una mobilità di
questo tipo, a un accordo di mobilità con il Piemonte... crede di
più a un'attrattiva... per questo elevato rischio di impresa il
privato ha richiesto una partecipazione di "Finaosta".
Un altro punto da sottolineare senza demagogia è che
l'Organizzazione sanitaria nazionale vede sempre più la presenza
del privato nella sanità. Una recente indagine della Commissione
sanità del Senato testimoniava che la Valle d'Aosta è per una
percentuale molto elevata la Regione che ha meno privato di tutti,
questo perché si è operato potenziando tutti i settori. Il settore
della riabilitazione è un settore, lo dico come dato di fatto, che
è sempre realizzato in tutta Italia da un privato convenzionato:
questo fa pensare, vi è anche un articolo del Ministro Turco, poi
ce l'ho a disposizione... che dice che i costi del pubblico sono
del 30% maggiori dei costi del privato, più agile; abbiamo parlato
gli altri giorni di flessibilità e sicuramente fa pensare - io ho
lavorato 26 anni solo nel pubblico - che il pubblico in questo
momento abbia dei costi più elevati del privato e su questo bisogna
agire. In tutta Italia soprattutto il post acuto è svolto a carico
del privato convenzionato, il Piemonte è una Regione sicuramente di
un taglio politico preciso, non solo il riabilitativo, ma anche
molto dell'acuto... a Novara vi sono 2 Cardiochirurgie, ad Ivrea vi
è una clinica: penso questo che non sia un percorso percorribile da
noi, ma va sottolineato. Abbiamo delle presenze di privato che
gestisce servizi psichiatrici in Valle con grande
soddisfazione.
A maggior ragione per i nostri numeri non potevamo affrontare da
soli un problema di strutture riabilitative che sono strutture
costose, con piscina... non possiamo costruire 80 posti, un minimo
di struttura riabilitativa che possa avere dei riscontri al di
sopra degli 80 posti letto... allora cosa si faceva? Li mandavamo
verso strutture private di altre Regioni e qui non sarebbero venuti
finché non vi fosse stato un accordo di mobilità o un grande
"partner" come l'"Humanitas", il quale ha 10 Cardiochirurgie in
Piemonte e in Lombardia, che cercava una sede per costruire una
struttura riabilitativa, la voleva fare nel Biellese e, per
fortuna, con un accordo con un privato che si occupa già di
riabilitazione in Valle, ha deciso di trasportare le sue iniziative
qui.
Altro punto richiesto dal Consigliere Sandri è che siamo
sguarniti sul personale... intanto bisogna sottolineare che questa
è una grande occasione di lavoro per la Regione, la vocazione a un
turismo sanitario, a una riabilitazione, alla possibilità di
riprendersi meglio che a Torino e Milano è nella nostra natura. Non
siamo sguarniti perché la figura del fisioterapista è attualmente
in eccesso, negli ultimi anni avevamo messo in formazione 40
fisioterapisti, ossia 10 per 4 anni successivi presso la scuola di
Novara, adesso viene opportuno che anche l'ultimo anno di scuola di
questi fisioterapisti sia concluso, per cui noi abbiamo sul mercato
valdostano diverse figure di giovani fisioterapisti che cercavano
lavoro e non lo avrebbero trovato in una nostra struttura in questo
momento. Anche per quanto riguarda le OSS si è svolto un concorso,
erano 160 domande per 25 operatori, quindi cresce nei Valdostani
l'indirizzo verso una professione sanitaria; così per gli
infermieri professionali siamo la Regione che ha un deficit
rispetto ai parametri, ma molto più contenuto rispetto alle altre
Regioni. Se questa iniziativa va avanti, si può pensare ad
aumentare gli accessi nella scuola infermieri che negli ultimi anni
sono più numerosi. Per quanto riguarda la professionalità dei
medici, ricordo che l'"Humanitas" è sede di formazione
universitaria del secondo triennio presso l'Università di Milano e
questo può essere un aiuto alla professionalità dei medici
valdostani.
Perché a Saint-Pierre? Non abbiamo scelto noi, al privato quando
viene in Valle gli lasciamo la libertà di scegliere dove vuole fare
e il Comune di Saint-Pierre ha già un piano regolatore che prevede
il posto per una struttura sanitaria, ha fatto un accordo con
queste strutture, anche perché la localizzazione in tale zona
sembra particolarmente idonea per quanto riguarda una struttura
riabilitativa, è un accordo di cui non sappiamo molto di più, mi
permetto di dire. Questa è una struttura solo riabilitativa, non ha
alcuna sala operatoria, né nulla di mascherato.
Concludo prima di dare la parola all'Assessore Marguerettaz
dicendo che mi sembra una grande opportunità per il sistema
sanitario valdostano, lo dice chi ha sempre affermato come sia
importante potenziare il pubblico che abbia la preminenza su tutto,
ma questa è una grande occasione per curare qui dei malati e non
mandarli presso un privato e fuori valle, per concludere un
percorso, per richiamare malati da fuori con accordi di mobilità,
per essere anche un traino in quanto confronto per la struttura
pubblica. In tutta Italia la riabilitazione è gestita da un privato
convenzionato, sottolineo con molto affetto che il collega
Valpreda, a cui facciamo tutti gli auguri, è in questo momento
ricoverato per la riabilitazione a San Maurizio Canavese in una
struttura privata convenzionata in modo molto adeguato, quindi
bisogna accettare che quello che curava il privato fuori valle...
che sia possibile, con tutte le garanzie che vanno richieste, farsi
curare oggi qui.
Mi permetto di sottolineare un articolo di "Mondo e salute" del
mese di giugno di quest'anno, in cui il Ministro Turco, a cui viene
chiesto come mai il 30% dei costi in più nel sistema pubblico,
risponde dicendo:
"la mia posizione è chiara: nel sistema
sanitario italiano pubblico e privato hanno la pari dignità"
.
Mi sembra in conclusione che questa sia un'opportunità importante
per la Valle d'Aosta, da seguire nelle sue varie evoluzioni, ma che
questo venga a chiudere un fabbisogno che avevamo che non era
soddisfatto, senza penalizzare assolutamente il pubblico.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Cercando di dare quegli elementi ad
integrazione dell'illustrazione del collega Fosson, si pongono
alcuni quesiti rispetto all'attività di "Finaosta". In
un'interrogazione si chiede quando è stata autorizzata "Finaosta" e
nell'interpellanza si chiede se è gestione ordinaria o speciale.
Questa è un'operazione che viene fatta in gestione ordinaria,
quindi non vi è nessuna autorizzazione da fare a "Finaosta";
"Finaosta" in gestione ordinaria ha un Consiglio di amministrazione
che ha facoltà di analizzare le proposte che gli vengono fatte e,
rispetto a queste, fa delle valutazioni. Ricordo che noi abbiamo
una legge di riferimento rispetto alla finanziaria regionale e fra
le attività che possono essere effettuate in gestione ordinaria vi
sono quelle che, rispetto a delle partecipazioni temporanee,
possono sostenere delle "start up" rispetto ad attività che vengono
ritenute meritevoli e sostenibili dal punto di vista finanziario
all'interno del quadro di riferimento della Valle d'Aosta. Questo
ragionamento ha governato le valutazioni di "Finaosta", perché le
motivazioni che sono state ritrovate da parte del "CdA" risiedono
in una valutazione positiva del progetto di impresa, in particolare
rispetto sia alla forma imprenditoriale, allo "standing" dei soci,
quelli che sono stati testé indicati, all'equilibrio della
struttura finanziaria, al settore di riferimento, ai fabbisogni
della Valle d'Aosta che oggi vengono soddisfatti con delle
strutture che risiedono fuori Valle, facendo venir meno dei flussi
economici, ma anche non valorizzando delle professionalità e
un'occupazione che può essere valorizzata in Valle d'Aosta.
A questo riguardo, collega Frassy, è opportuna la sua terza
questione che introduce un argomento che è finalizzato rispetto
alla rappresentanza, ma in realtà i patti parasociali sono patti
molto più ampi, quindi al loro interno non solo vi è un accordo per
la rappresentanza, ma vi è un discorso più ampio, tanto che i soci
hanno sottoscritto dei patti parasociali che ne disciplinano i
rapporti. In particolare vi è una negoziazione sulla logica della
tutela dell'azionista di minoranza e la disciplina tecnica
dell'uscita del socio di minoranza al quinto anno, quindi in questa
situazione vi è un obbligo di riscatto da parte degli altri soci al
valore di mercato della partecipazione. Ecco che siamo nel pieno
degli intendimenti che il Consiglio regionale ha voluto dare a
"Finaosta", ossia come soggetto facilitatore, come soggetto che
contribuisce a far crescere un certo tessuto produttivo, senza per
questo sostituirsi all'imprenditore. È stata proprio questa la
logica del patto parasociale, dove è stata disciplinata quella che
in termini tecnici viene definita la via di uscita. "Finaosta" con
una partecipazione del 15% designa 1 dei 6 membri del "CdA" e 1
sindaco effettivo del collegio. Nell'ambito di queste attività sono
inoltre previsti per "Finaosta" dei poteri supplementari che
consistono, coerentemente con l'attività di presidio e di controllo
che abbiamo constatato in tali accordi, nella possibilità di avere
un diritto di veto su alcune materie, ovvero poter avere un parere
vincolante su una serie di materie.
Io posso poi venire in Commissione, perché qui più si conosce
della questione e più diventerà difficile opporsi a questo tipo di
impostazione, anzi nel confronto troveremo modo per apprezzare
questo tipo di iniziativa.
Abbiamo ancora un ragionamento rispetto al piano finanziario.
Qui abbiamo un "business plan" importante, che, da un lato, prevede
un apporto di capitale sociale in 2 "tranche", un'operazione
importante che è un'operazione di "leasing", ma non comporta
l'erogazione di finanziamenti o contributi regionali obbligatori.
Vi è una proposta, quindi non vi è un impegno da parte di
"Finaosta"; vi è, rispetto al mutuo previsto nel "business plan",
un'offerta di 1,2 milioni di euro da parte di "Finaosta", per
quanto attiene alla parte addebito, vi è una disponibilità da parte
di "Finaosta" da sottoporre al proprio "CdA" per un mutuo di 1,2
milioni, che è un intervento da fare alle condizioni abitualmente
applicate per tali operazioni. Non vi è quindi un intervento
propriamente pubblico, ma un intervento di finanza di 1,2 milioni
da offrire alle condizioni abituali (condizioni di mercato). Vi è
quindi una situazione che ha un capitale sociale che in 2 "tranche"
vedrà "Finaosta" impegnarsi nella misura del 15%, vi è
un'operazione importante di "leasing" per la struttura, vi sono
tutte le condizioni per dare una valutazione.
Il collega Sandri pone delle domande, non so se lo ha fatto per
omaggiare la mia valle, dice: "ma perché non farlo nell'ex "Enpaia"
a Etroubles?". Sono sempre contento quando si cerca di valorizzare
una delle valli più belle della Regione, ma nell'individuare
correttamente una valle adeguata per tanti motivi credo che vada
"fuori tiro", perché che l'ex "Enpaia" a Etroubles sia una
struttura pubblica lo apprendo dal Consigliere Sandri, io dico
quello che so io, poi, siccome lei è molto vivace, sa molto più di
me. L'"Enpaia" era un ente di previdenza degli agricoltori che nel
1990 ha ceduto quell'immobile a una società che si chiama "Regina
S.r.l.", la quale successivamente si è trasformata in una società
che si chiama "G4 S.r.l.", che, nonostante questa valle così
simpatica e interessante, purtroppo è fallita. Tale società "G4" in
fallimento con sede ad Anzio, è amministrata da una procedura
fallimentare, nel 2005 casualmente avevo visto un'esecuzione
fallimentare, quindi forse l'ex "Enpaia" con il pubblico l'ha visto
solo il Consigliere Sandri in una delle sue escursioni, ma lo dico
perché il pubblico ovviamente, se ha dei locali interessanti, li
deve valorizzare, altrimenti li vende e, da questo punto di vista,
l'"Enpaia" lo ha fatto nel 1990. Forse il Consigliere Sandri è
arrivato in ritardo per dare tale tipo di notizia, ma comunque mi
fa piacere che lui guardi sempre con simpatia la mia valle. Credo
che quanto scritto nel Piano sanitario, che ha individuato il
"Beauregard" come zona per fare una serie di attività, mantenga la
sua validità. Il privato credo nell'individuare degli spazi
pubblici quali Saint-Pierre, per poter creare una serie di
attività, abbia valorizzato delle importanti proprietà pubbliche,
quindi spero di aver dato tutti gli elementi ma, essendo molto
articolato, se vogliamo confrontarci in Commissione, sarò ben lieto
di venire.
Presidente
-La parola alla consigliera Squarzino
Secondina.
Squarzino (Arc-VA)
- Non sono soddisfatta delle
informazioni avute, perché apparentemente si sono rispettati tutti
i vari passaggi, in realtà vi è qualcosa che non funziona nella
procedura e cerchiamo di capire perché. Tutto si basa sul fatto che
la Regione ha stabilito in 120 posti letto il proprio fabbisogno
per la riabilitazione facendo questo ragionamento: se ne sono già
una quarantina fra Antey e Aosta, ne rimangono 80. Ho bisogno di 80
posti letto e sarebbero i famosi 120 posti letto che, secondo il
piano, dovrebbero andare al "Beauregard". Mi chiedo allora: al
"Beauregard" ci saranno, nella logica del progetto che la Giunta
sta portando avanti, i 120 posti letto per la riabilitazione? Non
più, perché dovrei chiudere Antey, i posti letto qui... e dovrei
chiudere Saint-Pierre, perché, se sono quelli, non li posso
cambiare, ma devo aumentare gli indici, ma in base a cosa? Seconda
cosa: dapprima si dice 80 posti letto li lasciamo a Saint-Pierre;
intanto non è vero così, perché, quando è stato approvato sia il
piano, sia la deliberazione, si era detto che saranno da favorire
le strutture dedicate alle patologie riabilitative, specie
dell'apparato muscolo scheletrico, a quelle cardiovascolari, nonché
ai disturbi del metabolismo nutrizionale. Per tutte tali patologie
riabilitative sarà possibile ancora aprire posti se sono tutti
stati conglobati in questi 120 posti e quindi in 80 posti a
Saint-Pierre? Non veniamo allora a dire che erano previste diverse
patologie riabilitative e poi solo una viene favorita.
Seconda osservazione. Si dice nella deliberazione del 2006 che
di 80 posti letto 30 saranno a copertura pubblica e si spiega il
perché: 30 posti a copertura pubblica pari a circa 0,25 per 1.000
abitanti. Su 100mila abitanti 25, 120mila 30 posti letto e qui c'è
un criterio e viene indicato, ma questa scelta è fatta nell'agosto
2006. A febbraio 2007 poi arriva la domanda, l'"ISAV" presenta
istanza per essere autorizzata in data 19 febbraio e qui ho posto
una domanda precisa a cui non è stato risposto, dicevo fa una
domanda sulla base della deliberazione precedente in cui avrebbe
dovuto poter costruire 80 posti letto, di cui 30 a copertura
pubblica e 50 a copertura privata. Il 9 marzo vi è una
deliberazione di Giunta che stabilisce senza nessuna motivazione
che i posti sono a copertura pubblica 50 e non più 30, addirittura
facendo un falso, perché si dice a giugno 2007, dopo che è stata
presentata la domanda a febbraio:
"richiamata la deliberazione
di Giunta del 9 marzo 2007 recante ulteriori determinazioni, che
individua in 80 posti complessivi elevandone la copertura pubblica
in 50 posti"
. Non è vero! La deliberazione a cui si fa
riferimento, la deliberazione precedente, non eleva a 50 posti
letto quelli a copertura pubblica, ma si arriva solo a giugno
2007... In base a quali motivazioni, in base a quali dati allora è
stata fatta l'istanza di autorizzazione? L'"ISAV" quindi ha fatto
istanza di autorizzazione quando erano previsti solo 30 posti letto
a copertura pubblica, poi, nel momento in cui invece dovrebbe
essere autorizzato, i posti diventano 50, all'improvviso e senza
nessuna motivazione, io mi chiedo...
(interruzione dell'Assessore Fosson, fuori microfono)
... io mi chiedo cosa c'è sotto...
Presidente
- ... può concludere, per cortesia...
Squarzino (Arc-VA)
- ... sì, concludo... perché, se
andiamo agli anni '90, c'era già un progetto preciso di fare
qualcosa a Saint-Pierre e, guarda caso, il suo promotore era
Rollandin, lo stesso che attualmente in qualche modo...
Presidente
- ... adesso concluda, grazie...
Squarzino (Arc-VA)
- ... c'è dietro all'IRV che gestirà
questa cosa.
Presidente
- Consigliere Sandri, intende intervenire,
perché spetterebbe a lei? Per prassi, prima rispondono gli
interroganti e poi gli interpellanti.
La parola al Consigliere Sandri.
Sandri (GV-DS-PSE)
- Grazie, Presidente, anche se
ritenevo più opportuno, per il buon andamento dei lavori, poter
rinviare al pomeriggio la risposta alle interrogazioni e
interpellanze da parte dei Consiglieri, sarebbe stato più utile per
tutti; prendiamo atto.
Su tale questione credo vi siano poche cose da dire, ma che si è
aperta una falla molto grave nel sistema sanitario valdostano ed
era uno dei settori in cui non eravamo comparsi sul libro "La
Casta", di Gian Antonio Stella, che invece descrive diffusamente
commistioni politiche e sanità, citando Daniela di Sotto in Fini e
Francesco Proietti Cosimi, Deputato di "AN", con le strutture
sanitarie romane, ampiamente beneficate, la moglie di Totò Cuffaro,
"Forza Italia"... e le convenzioni per quanto riguarda svariate
cliniche in Sicilia, parliamo del Forzista Guglielmo Scammacca
della Bruca, già Assessore regionale ai lavori pubblici, quote
nella casa di cura "Musumeci", Istituto oncologico e quant'altro,
centinaia di milioni di euro di sprechi in tutta Italia legati alla
commistione fra politica e sanità. Questa è l'apertura di quel
percorso dove arriviamo e non è un caso che "Forza Italia", "La
Casa delle Libertà della Valle d'Aosta", sia così interessato per
motivi opposti ai nostri a questo interessamento e non è un caso,
ovviamente, che sentiremo continuamente lodi dell'attività
dell'Assessore, che oggi ha ammesso davanti a tutti, e ci scusiamo
se abbiamo fatto un'interrogazione troppo complicata e
specialistica, forse la prossima volta scriveremo in maniera più
semplice per lei, che non è specialista in materia. Abbiamo una
situazione per cui su questo "terreno" apriamo la porta ai privati
con i soldi del pubblico, perché oggi cosa abbiamo scoperto? Che
non c'è solo la partecipazione, ma gli abbiamo promesso i posti in
più, gli abbiamo promesso il "leasing", il mutuo, di tutto!
Ci stiamo preparando ad entrare nella prossima edizione del
libro "La Casta" anche dal punto di vista della sanità e questo è
un vecchio progetto ed è vero! Perché come mai chiedo sui
terreni... e sono a disposizione dell'"ISAV"? Sono a disposizione
da 15 anni quei terreni perché vi sono stati interi Consigli
comunali di Saint-Pierre che si sono dedicati all'acquisizione di
un terreno sufficientemente grande per fare questa "roba", 15 anni
che è fermo là! Adesso finalmente, tramite i propri rappresentanti
nella Giunta regionale, il grande "vecchio" della politica
valdostana è riuscito a far partire il progetto e quello viene
rifatto ripartire: questa è la verità! L'Assessore oggi ha
dimostrato davanti a tutti che è colpevole, perché ha detto: "qui è
un sacco di tempo che mancano 120 posti e io mi sono rifiutato di
far qualunque cosa per far vedere che il debito verso l'esterno era
enorme per poter giustificare che adesso lo diamo ai
privati"...
(interruzione dell'Assessore Fosson, fuori microfono)
... io non l'ho interrotta... allora, "lo diamo ai privati...",
ma scusi, in tutti questi anni... ma lei pensa che la clinica
domattina sarà aperta? Ci vorrà il suo bel tempo, i lavori... e in
tutti questi anni cosa ha fatto lei? Quale progetto? Non fa un
ospedale, non ristruttura quello vecchio, non fa la riabilitazione,
non si fa niente da questo punto di vista! Perché? Il perché lo
abbiamo scoperto oggi: perché bisogna dare lo spazio ai privati.
Chi se ne frega poi se mancano le infermiere professionali, se ci
sono pochi fisioterapisti, se delle OSS ce ne saranno 100, spero
sia così come ha detto lei, ma su questo faremo delle verifiche.
Chi se ne frega: l'importante è mandare avanti i progetti, per cui
uno è stato messo lì come Assessore... perché lei è stato messo lì
per fare queste cose, per fare la ristrutturazione dell'Ospedale ad
est e per aprire la strada alla sanità privata ed è quello che sta
facendo!
Siamo poi arrivati quasi al ridicolo, perché, quando si parla
del privato, vi sono dei costi che sono bassissimi: 80 posti letto,
poche decine di milioni di euro, quando invece si parla del
pubblico... e oggi ci siamo sentiti di nuovo dire: "ma, se lo
facessimo noi, avremmo dei costi molto elevati!". Per quale motivo
vi sono dei costi molto elevati nel pubblico? Perché il pubblico
oggi è gestito in modo tale, per cui, quando si ristruttura
qualcosa, si pagano cifre che sono fuori da ogni limite. Non voglio
riprendere l'esempio delle rotonde, ma vale anche per la sanità,
per quel "buco" clamoroso che è l'Ospedale che serve non alla
sanità pubblica, ma a fare avere soldi e soldi attraverso gli
appalti. In quei 55 milioni di euro che lei ha rivendicato tante
volte non c'erano 10 milioni di euro per fare la
riabilitazione?
Per quanto riguarda le strutture della valle che si potevano
utilizzare nella valle dell'Assessore Marguerettaz, ringrazio per
l'attenzione che ho sempre avuto per quella piccola valle, ma le
informazioni che abbiamo su dati forniti dal demanio statale ci
dicono che fa ancora riferimento al Ministero dell'agricoltura.
Magari sono falliti proprio perché non avevano la disponibilità di
quella struttura, quindi è un dato da verificare, però era in un
elenco del Demanio ed erano intestate al Ministero
dell'agricoltura...
(interruzione dell'Assessore Marguerettaz, fuori
microfono)
... può essere, però il Demanio non può cedere niente, quindi
bisogna capire anche se gli atti che sono stati fatti erano validi
o meno. Erano del Demanio e del Ministero dell'agricoltura. Dico
che comunque vi sono delle strutture in Valle che si possono
rapidamente mettere in piedi molto prima di quanto non facciano i
privati a Saint-Pierre, il problema è la volontà politica: qui la
volontà politica è asservita a degli interessi che con il Consiglio
regionale non c'entrano niente! Il nome e cognome è stato fatto e
non c'è bisogno di ripeterlo.
Presidente
- La parola al Consigliere Frassy.
Frassy (CdL)
- Voglio dare soddisfazione al collega
Sandri esordendo con un complimento all'Assessore Fosson, ma il
complimento all'Assessore riguarda la tempistica con cui è riuscito
a dare una risposta rispetto ai tempi con i quali è pervenuta una
domanda, ossia fra febbraio e giugno una risposta in termini di
atto amministrativo c'è stata ed è un dato da record rispetto alla
"vicenda Multibox", alla vicenda del "Pala-Ayas", rispetto al tiro
a volo di Saint-Vincent, rispetto all'aeroporto, dove sono passate
legislature senza che venissero date delle risposte.
Qui però mi fermo con i complimenti, perché la parte
finanziaria, Assessore Marguerettaz, non ci soddisfa affatto e non
ci convince neppure quella ingenuità da "verginella della politica"
con cui lei ha detto che è gestione ordinaria, "Finaosta" è una
s.p.a., e in gestione ordinaria "Finaosta" fa quello che ritiene
opportuno fare. Assessore, su "Finaosta" nulla si muove che la
politica non voglia e la gestione ordinaria e la gestione speciale
sono 2 "escamotage" di natura finanziaria. Lei non può venire a
raccontare in questo Consiglio... perché non è credibile, ma non è
soltanto non credibile la sua risposta, non diventa più credibile
lei, Assessore! Perché o lei non sta facendo quello che dovrebbe
fare, o viene qui a raccontarci un sacco di panzane e nell'una,
nell'altra delle 2 ipotesi è grave tale atteggiamento in questo
Consiglio! Non può venire a dire qui che la gestione ordinaria fa
quello che vuole e che, di conseguenza, non vi sono motivazioni di
carattere politico, fatte salve quelle che... non so se lei ha
suggerito all'Assessore Fosson o se l'Assessore Fosson le ha
attinte strada facendo fra qui e "Finaosta", o fra qui o non so
dove... perché testualmente ha detto - o forse lo ha detto lei -:
"la partecipazione di Finaosta è dovuta al particolare rischio
imprenditoriale". Ma scusate il rischio di impresa è connaturato
all'attività imprenditoriale privata, che ha per sua stessa
definizione quale componente importante il rischio di impresa! E
voi venite a dire che c'è un rischio di impresa particolare in una
società neocostituita, che vede il 43% del capitale sociale in capo
alla "Humanitas S.p.a.", che ha 10 cliniche fra il Piemonte e la
Lombardia, che è sede di formazione universitaria e che, di
conseguenza, è "partner" affidabile e competente in campo
sanitario... meno sappiamo della "Valsan S.r.l.", per la quale
chiederemo con un'altra iniziativa alcuni lumi.
"Finaosta" dunque entrerebbe per questo motivo? No, Assessore
Fosson, non è possibile, né credibile! Il punto debole di tale
operazione allora è ancora una volta "Finaosta". "Finaosta" si
mette a finanziare chi fa gelati e yogurt a Pont-Saint-Martin, e
poi vedremo quanti gelati e yogurt verranno fatti e per quanto
tempo soprattutto, "Finaosta" entra nel capitale sociale di quella
che dovrebbe essere l'apertura ai privati in Valle d'Aosta. Lei ci
dice che c'è un patto di sindacato ma, visto che noi non le abbiamo
chiesto in maniera esplicita quali ne siano i contenuti, ci dice
solo i punti principali: previsione di uscita di "Finaosta" al
quinto anno, faremo in modo di essere presenti nella prossima
legislatura per verificare cosa accadrà al quinto anno, anche se
auspichiamo di non farle l'interpellanza... dice "parere vincolante
di "Finaosta" su alcune materie", allora io dico che queste materie
non possono essere materie di politica sanitaria, perché? Perché
non vorrà convincerci che "Finaosta" possa esprimere dei pareri
vincolanti sulla materia sanitaria? Sulla materia sanitaria perciò
"Finaosta", che non è "partner" tecnico, non penso possa esprimere
dei pareri vincolanti. Pareri vincolanti su cosa? Sulla logistica
della costruzione e della disposizione di ambienti? Non penso,
perché l'edilizia sanitaria necessita di tecnici e non mi sembra
che "Finaosta" abbia queste capacità, tant'è che il gruppo messo in
piedi da "Finaosta" sulla "vicenda Ospedale" ha fatto confluire
nella struttura creata tecnici esterni. Probabilmente allora il
parere vincolante di "Finaosta" non può che essere su quelle
materie che definirei di tipo amministrativo e, quando dico questo,
faccio riferimento alla gestione di tale struttura sanitaria.
Facendo riferimento alla gestione, la prima problematica riguarda
le assunzioni, la seconda i vari contratti che chi gestisce una
struttura deve stipulare: forniture, contratti di servizio,
consulenze... rapporti forse anche con l'Amministrazione
regionale.
Non vorremmo che qui la chiave di lettura sia un'altra e non
sia... Assessore Fosson, con buona pace dell'ingenuità con cui lei
sostiene che "Finaosta" è lì per l'importante rischio di impresa,
"Finaosta" è lì in quanto è il prezzo politico - il "pizzo
politico" se vogliamo essere più chiari - di questa operazione.
Tale operazione, che da 15 anni o più si mormorava nei corridoi dei
palazzi, è stata realizzata solo mettendo il controllo della
politica in quella che doveva essere una libera iniziativa privata.
Se così è, quello che poteva essere un modo di cambiare la
filosofia di gestire la sanità in Valle d'Aosta rischia di essere
inficiato dal fatto che ancora una volta la politica vuol mettere
il suo "zampino". Mi sembra la vicenda della casa da gioco, mi
sembra la vicenda di tutte quelle grandi opere che hanno sempre
visto la "mano" fallimentare dell'Amministrazione regionale a
condizionare e a gestire.
Il mutuo poi: è vero che "Finaosta" può fare tante cose rispetto
alla legge - che abbiamo non votato - del marzo 2006, ma le
partecipazioni temporanee - articolo 5, gestione ordinaria -
dovrebbero essere finalizzate al conseguimento di obiettivi di
interesse per il contesto economico regionale e penso che
l'interesse del contesto economico regionale sia secondario
rispetto a un altro interesse: quello ossia di dare delle risposte
che oggi non riusciamo a dare. Questo perché i dati forniti
dall'Assessore sono chiari: la mobilità passiva più le convenzioni
con strutture esterne fanno sì che più di 1.000 persone all'anno
vadano fuori Valle per risolvere le loro patologie riabilitative e
che la Regione spenda quasi 3 milioni di euro in questo campo. Cosa
c'entrino qui gli obiettivi di interesse per il contesto economico?
Sono gli 80 posti, sono i nomi che stanno dietro agli 80 posti?
Penso di no, anche perché non è o non dovrebbe essere questo
l'obiettivo che si prefigge "Finaosta".
È vero poi che "Finaosta" ha una sua autonomia finanziaria, ma
deve smettere di fare la banca e di fare concorrenza alle banche,
anche perché spesso la fa male la concorrenza alle banche, perché
le banche si prendono delle garanzie che riescono spesso ad essere
sufficienti per garantire le operazioni finanziarie, "Finaosta"
spesso prende dei grandi abbagli. Non sarà il caso di tale vicenda,
perché ci sembra che alcuni di questi "partner" siano seri e
affidabili, che però "Finaosta" faccia concorrenza alle banche solo
per quelli che possono essere più o meno politicamente
raccomandabili o raccomandati ci sembra un sistema che esula dalle
finalità di "Finaosta".
In conclusione di tale replica, Assessore Marguerettaz,
soprattutto, non crediamo che "Finaosta" sia lì per un caso, sia lì
in quanto il privato ha chiesto in ostaggio "Finaosta" perché non
si fida dell'Amministrazione regionale, perché questa potrebbe
essere l'unica chiave di lettura: "a fronte di un'Amministrazione
di banditi pretendiamo che l'Amministrazione pubblica si impegni
direttamente attraverso la sua finanziaria" e non vi farebbe
neppure onore questo tipo di lettura. Di conseguenza, rimane solo
la terza ipotesi: che ancora una volta la politica ha voluto
mettere il suo "cappello" sull'iniziativa privata e ancora una
volta l'iniziativa privata "alla valdostana" viene fatta con i
denari pubblici.
Presidente
- Vista l'ora, dichiaro chiusi i lavori del
Consiglio regionale, che riprenderanno nel pomeriggio alle
15,30.
La seduta è tolta.
---
La séance se termine à 13 heures 32.
