Classificazione
FINANZA REGIONALE E LOCALE
Partecipazioni azionarie regionali



Oggetto del Consiglio n. 3329 del 27 marzo 2018 - Resoconto
OGGETTO N. 3329/XIV - Interpellanza: "Mancata pubblicazione
da parte delle società controllate dalla Regione sul proprio sito
istituzionale degli esiti delle acquisizioni di beni e
servizi".
Farcoz (Président)
- Point n° 15 de l'ordre du jour. La
parole au collègue Chatrian pour l'illustration.
Chatrian (ALPE) -
La volontà del nostro gruppo su questo
tema è quella di sollecitare l'Assessore competente per avere un
quadro completo a seguito della modifica effettuata nel mese di
novembre in quest'aula. A novembre abbiamo scritto meglio
l'articolo 7 della legge n. 20/2016 e abbiamo cercato di declinare
in legge, in maniera molto semplice, cosa il Consiglio regionale
chiedeva a tutti gli Amministratori della società. L'obiettivo era
il seguente: più trasparenza, far avere delle informazioni agli
artigiani, agli imprenditori e a tutta la comunità, quindi avevamo
modificato
in toto
l'articolo 7 cercando di semplificare al
massimo la pubblicazione legata agli esiti degli affidamenti delle
gare. L'articolo 7 obbliga pertanto tutte le società a pubblicare
in apposita sezione del loro sito istituzionale, nonché della
Regione o di Finaosta - quindi questo è l'obbligo normativo: o sul
sito della Regione o su quello di Finaosta - gli esiti delle gare.
Oltre a questo, in merito agli esiti delle acquisizioni di
forniture, servizi, lavori e opere di importo superiore a 5 mila
euro, c'è anche l'obbligo di indicare per ciascuna di esse la
procedura utilizzata, il numero delle ditte invitate o
interpellate, il criterio di aggiudicazione, il contraente e
l'importo del contratto. È un articolo semplice ma chiaro, che non
dà adito ad altre interpretazioni, e questo era l'intento,
oltretutto votato dal Consiglio regionale nella sua interezza. Due
mesi fa abbiamo sollecitato l'Assessore segnalando che le società
non stavano alimentando tali informazioni chiedendogli di obbligare
le stesse ad uniformarsi alla norma. Oggi volevamo pertanto fare il
punto della situazione con l'Assessore competente.
Le anticipo le anomalie che abbiamo verificato in queste
settimane, così avrà modo di verificarle. Sono principalmente tre
gli elementi da mettere a posto e io penso che in poche settimane
si possa comunque fare. Alcune società ad oggi non hanno ancora
proceduto alla pubblicazione sul proprio sito di quanto previsto
dall'articolo 7, e principalmente proprio Vallée d'Aoste Structure
(non so se abbia avuto modo di verificarlo). Tale società, sulla
quale probabilmente andremo a discutere oggi pomeriggio o domani
mattina, non riporta ancora il
file
delle acquisizioni di
forniture e servizi del 2017, è ferma ancora al 2016; altre hanno
pubblicato alcuni dati, ma non integrali rispetto alle sette
caratteristiche previste dall'articolo 7; di numerose società
indirettamente controllate manca invece il
link
nella pagina
Finaosta o Regione, per cui sul portale della Regione o di Finaosta
di tali aziende non viene riportato il link della legge n. 20,
articolo 7, cioè questo obbligo di pubblicare i vari criteri di
aggiudicazione, di oggetto, di fornitura e gli importi. Per ultimo,
collega, le informazioni richieste dall'articolo 7 - numerosi sono
gli artigiani e le imprese che ci hanno sollecitato anche su tali
criticità - sono riportate in maniera differente dalle diverse
controllate. Porto qualche esempio: vi sono prevalentemente tabelle
tra loro molto eterogenee quanto a strutture e tipologie di dati
riportati che ne rendono veramente difficoltosa la lettura,
costituendo di fatto un ostacolo alla trasparenza.
L'obiettivo è di fare una cosa semplice: si fa una griglia con i
sei criteri
standard
per tutti, pubblicato sul sito della
Regione nel portale "Opportunità partecipate"; stessa cosa su
Finaosta, così ogni cittadino può liberamente cliccare e
verificare. Come dicevo l'obiettivo è la trasparenza, che la
normativa intende tutelare, nonché il controllo necessario ad
assicurarne il rispetto. Secondo noi sarebbe opportuno che la
Regione e Finaosta predisponessero un formato standard da
utilizzare per tutte le loro controllate che riporti tutte le
informazioni richieste dall'articolo 7 della legge n. 20/2016,
ovvero il tipo di procedura utilizzata, il numero delle ditte
invitate o interpellate, i criteri di aggiudicazione, il contraente
e l'importo del contratto, in modo da assicurare al cittadino la
fruizione immediata e agevole dei dati.
Queste sono un po' le principali criticità che abbiamo
verificato in queste settimane. Non so se lei ne è a conoscenza, ma
probabilmente con un suo sollecito, una sua lettera o un suo invito
a tali società noi pensiamo che, nel giro di poche settimane, si
possa fare una
mise à jour
molto semplice, chiara,
intuitiva, leggibile, per avere quei dati e quelle informazioni che
io penso la comunità valdostana debba avere. Dei passi avanti sono
comunque stati fatti rispetto alla nostra ultima iniziativa e alla
modifica che abbiamo fatto insieme in questo Consiglio nel mese di
novembre, quindi ascolteremo attentamente la risposta del
collega.
Président -
La parole à l'Assesseur Testolin pour la
réponse.
Testolin (UV) -
Per rispondere ai due quesiti posti,
riprenderò brevemente l'
excursus
che il collega ha già
evidenziato della genesi di questa necessità e del percorso seguito
fino ad oggi.
La legge regionale n. 20 del 13 dicembre 2017, pubblicata sul
BUR n. 58 del 27 dicembre 2017, ha modificato l'articolo 7 relativo
alle acquisizioni di servizi, lavori ed opere, che è stato così
riformulato: "Fermi restando, ove applicabili, gli obblighi
derivanti dal decreto legislativo 18 aprile 2016, n. 50 (Codice dei
contratti pubblici), al fine di garantire il rispetto dei principi
di pubblicità e di trasparenza, le società controllate direttamente
o indirettamente dalla Regione sono, in ogni caso, tenute a
pubblicare in apposita sezione del sito istituzionale della
società, nonché della Regione o di Finaosta S.p.A., gli esiti delle
acquisizioni di forniture, servizi, lavori e opere di importo
superiore a euro 5.000, IVA esclusa, indicando per ciascuna di esse
la procedura utilizzata, il numero delle ditte invitate o
interpellate, il criterio di aggiudicazione, il contraente e
l'importo del contratto", quindi i dati elencati prima, oggetto di
questa griglia che dovrebbe rendere trasparenti queste
informazioni.
Proprio a seguito dell'interrogazione del 6 febbraio scorso, su
mia richiesta e a seguito dell'impegno che avevo assunto in
quest'aula, gli uffici avevano sollecitato
in primis
per le
vie brevi le società all'adeguamento di questi siti e poi, nelle
ultime settimane, è stata inviata una lettera a tutte le società
controllate direttamente o indirettamente dalla Regione nella quale
sono state segnalate le principali novità e modifiche apportate
proprio con la legge n. 20/2017. Si è pertanto richiesto alle
stesse società, laddove non vi avessero ancora provveduto, ad
attivarsi per l'aggiornamento della pubblicazione di queste
informazioni.
Si precisa inoltre, come è già stato parzialmente accennato dal
collega Chatrian, che nella
home page
del sito istituzionale
della Regione è stata tempestivamente predisposta la sezione
Opportunità dalle società partecipate
e la sottoscrizione
all'
Elenco operatori economici ed esiti procedure
, dove sono
presenti i collegamenti alle pagine istituzionali dei siti
web
delle società direttamente controllate nelle quali sono
elencati gli esiti dei bandi di gara e i contratti. Nella home page
invece del sito istituzionale di Finaosta è stata creata
un'apposita sezione
Legge regionale n. 20/2016 - Forniture -
Articolo 7
, dove sono costantemente aggiornati i collegamenti
ai siti istituzionali delle società indirettamente controllate.
Dalla ricognizione dei siti emerge effettivamente una situazione
già rappresentata, quindi non andiamo ulteriormente a significarla,
il quadro è stato complessivamente rappresentato.
Per quanto riguarda il secondo punto, "quali possono essere le
iniziative", evidentemente l'Assessorato lavora per accelerare la
corretta applicazione della norma approvata recentemente e si
sottolinea che gli uffici continueranno a monitorare i siti delle
società con la programmazione a cadenza trimestrale della verifica
dello stato di attuazione degli obblighi previsti dalla normativa
n. 20 all'interno dei diversi siti istituzionali delle società
controllate. Prendiamo buona nota del suggerimento anche in
aggiunta alle indicazioni che sono già state fornite eventualmente
per proporre ai più ritardatari una grafica
standard
, che
possa agevolarli nell'allestimento, anche se penso non sia quello
il tema principale, ma tutto può aiutare. Laddove verrà ravvisato
il mancato rispetto delle disposizioni si provvederà a sollecitare
la piena attuazione della normativa in essere. Questo è quanto, non
essendo peraltro indicate in norma altre indicazioni specifiche da
mettersi in atto nel periodo di aggiornamento.
Possiamo assicurare che l'attenzione degli uffici e la
tempestività nel sollecitare sarà assolutamente prioritaria.
Président -
La parole au collègue Chatrian pour la
réplique.
Chatrian (ALPE) -
Ho colto nella risposta dell'Assessore
la volontà di migliorare laddove ci sono ancora delle criticità.
Come ha potuto constatare, l'obiettivo è quello di perfezionare,
soprattutto di creare le condizioni alla comunità valdostana per
poter avere tutta una serie di informazioni. Secondo noi, se nei
prossimi giorni avrà voglia di fare una comunicazione come ha
poc'anzi detto, sarebbe opportuno predisporre per tutte le società
un formato
standard
, sia sul sito della Regione dove c'è
l'opportuna finestra, sia su quello di Finaosta, in modo da
uniformare, affinché sia più semplice la leggibilità con
l'integrazione poi di quei dati e di quelle informazioni che alcune
società non hanno ancora caricato. Questo era l'obiettivo della
nostra iniziativa. Se gentilmente nei prossimi giorni riesce ad
invitarle, io penso sia più semplice avere queste informazioni sia
per noi eletti, ma soprattutto per le imprese e gli artigiani.
L'obiettivo finale è infatti quello di dare pari opportunità a chi
ha imprese e aziende che possono partecipare alle forniture di
servizi delle società partecipate.
