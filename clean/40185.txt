Classificazione
EDILIZIA
Edilizia residenziale



Oggetto del Consiglio n. 3046 del 5 dicembre 2017 - Resoconto
OGGETTO N. 3046/XIV - Interrogazione a risposta immediata:
"Notizie in merito alla presentazione di una istanza di accesso ai
benefici di cui alla legge regionale 3/2013".
Rosset (Presidente) -
Punto n. 3.01 all'ordine del
giorno. Per l'illustrazione ha chiesto la parola il consigliere
Roscio, ne ha facoltà.
Roscio (ALPE) -
L'argomento di questa interrogazione
riguarda i mutui e una misura che è stata ampiamente condivisa,
perché volta a rilanciare il settore edilizio in crisi, come ormai
è noto e arcinoto. La misura era già stata presentata a settembre e
prevedeva un cambiamento tra le norme del passato e quelle del
futuro. Non vi era un tetto di ISEE per accedere al beneficio, il
principio era basato sull'imparzialità dell'azione
dell'Amministrazione e l'intento era quello di rilanciare questo
importante settore produttivo.
La nuova Giunta regionale a ottobre ha introdotto alcune
modifiche, sulle quali la minoranza si era già espressa con forti
perplessità già in sede di Commissione. Le misure introdotte erano
quelle della retroattività, per cui si poteva accedere anche per
immobili che in quel momento non avrebbero potuto avere il
beneficio; vi era la richiesta di un tetto ISEE, importante ma che
comunque esclude una parte della popolazione. In questi giorni ci è
giunta la notizia che è stata presentata una domanda per ottenere
un mutuo e ci risulta - tutto da confermare - si tratti di un
immobile di proprietà dell'assessore Baccega. Guarda caso, dalle
notizie che noi abbiamo, sembra che l'immobile risponda esattamente
a tutte le caratteristiche introdotte con quest'ultima modifica. È
vero che un indizio non fa una prova, ma quando gli indizi
cominciano a essere molti, le nostre preoccupazioni crescono.
Sembra quasi che si tratti di un caso di sartoria, di un abito
cucito su misura: la proprietà, la retroattività, l'ISEE. Noi
chiediamo conferma di questo, perché, se così fosse, di fatto ci
sembrerebbe perlomeno imbarazzante.
Presidente -
Per la risposta, ha chiesto la parola
l'assessore Baccega, ne ha facoltà.
Baccega (EPAV) -
Devo dire che mi fa sorridere, ma non mi
stupisce questo particolare interesse da parte del gruppo di ALPE
nei confronti miei e del mio nucleo familiare. Sorrido, ma
dall'altra parte sono anche molto preoccupato, perché il fatto che
informazioni coperte dalla
privacy
, che non sono ancora
state pubblicate, che non sono state divulgate dagli uffici
preposti e ancor prima che questa domanda presentata dalla mia
compagna fosse valutata dagli uffici ed eventualmente ammessa ai
benefici (quello è il momento unico in cui una parvenza di
visibilità si può avere in un atto), rendano pubblica una richiesta
di mutuo. Dite ai vostri informatori che sono quantomeno
inopportuni e devono stare più attenti.
Ovviamente questa cosa sarà inevitabilmente verificata. Per
quanto mi riguarda non è un problema, perché ovviamente quando
sarebbe arrivato in Giunta il provvedimento, sarebbe diventato
pubblico. Il problema è per gli altri: per tutti i cittadini,
dirigenti e non, impiegati, operai, sindaci, ex assessori e
consiglieri regionali che potranno avere accesso al mutuo
regionale!
Comunque per soddisfare la vostra curiosità - ovviamente
approfondiremo questo percorso in Assessorato - confermo che la mia
compagna ha presentato una domanda di mutuo per un'unità
immobiliare che abbiamo ristrutturato e che ho con lei in
comproprietà al 50 percento. Dobbiamo mettere in piazza tutto
quello che abbiamo, ma tanto pubblichiamo sul sito della Regione le
nostre proprietà. Ora la pratica è in istruttoria, quindi
valuteremo se sarà ammessa ai benefici. Ma credo che sia un diritto
di tutti i valdostani, che siano sindaci, assessori, consiglieri
regionali, dirigenti, impiegati, semplici operai, poter accedere,
nell'ambito delle norme previste, al mutuo.
Lei palesa perplessità in Commissione. Ribadisco che la
Commissione ha votato all'unanimità e che molti consiglieri della
Commissione andavano proprio in quella direzione, anche consiglieri
di opposizione. Il voto è stato all'unanimità!
Presidente -
Per la replica, ha chiesto la parola il
consigliere Roscio, ne ha facoltà.
Roscio (ALPE) -
Credo che un minuto per ribattere sia
assolutamente insufficiente. Giusto due questioni. Noi siamo
personaggi pubblici e, come tali, siamo sottoposti al giudizio
degli elettori. Per carità, la norma era stata approvata
all'unanimità con queste perplessità e apprendiamo che c'è la
conferma di questo. È quanto meno inopportuno, nel senso che se
fossero rimaste inalterate le norme, questa possibilità non ci
sarebbe stata. Il sospetto che venga fatta la modifica di una norma
proprio
pro domo sua
, diventa ormai abbastanza evidente.
