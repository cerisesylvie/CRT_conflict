Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 351 del 22 febbraio 1989 - Resoconto
OGGETTO N. 351/IX - AVVIO DELL'ATTUAZIONE DELLA LEGGE
REGIONALE RECANTE AGEVOLAZIONI A FAVORE DEGLI ANZIANI PER I
TRASPORTI PUBBLICI. (Interrogazione).
PRESIDENTE:
Do lettura dell'interrogazione presentata dal
Consigliere Riccarand:
INTERROGAZIONE
PRESO ATTO, con soddisfazione, che è finalmente stata avviata la
fase di attuazione della legge regionale 16 giugno 1988, n. 49 che
prevede la gratuità del trasporto su pullman e autobus per gli
anziani e la semigratuità per le persone fra i 60 e i 65 anni;
AL FINE di avere notizie sull'informazione data alla
cittadinanza in merito alla possibilità di usufruire dei benefici
previsti dalla citata legge regionale e sulle sedi in cui è
possibile presentare domanda;
il sottoscritto Consigliere regionale
INTERROGA
l'Assessore regionale all'Industria, Commercio, Artigianato e
Trasporti per sapere:
1) in che modo è stata informata la cittadinanza sulla
possibilità di usufruire dei benefici di cui alla legge regionale
16 giugno 1988, n. 49;
2) quali disposizioni sono state date in modo da garantire in
tutti i Comuni la sollecita presentazione e raccolta delle
domande;
3) quali sono i primi dati sulla utilizzazione dei benefici
previsti dalla citata legge regionale.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Lanivi, ne ha
facoltà.
LANIVI (ADP):
In relazione alle domande poste
dall'interrogante, devo dire quanto segue circa le informazioni.
Con circolari (di cui ho l'allegato e posso darne copia al
Consigliere interrogante) trasmesse a tutti i Comuni, ai Sindacati,
alle associazioni dei pensionati, al comando militare per quanto
poteva concernere il trasporto dei militari, ecc., sono stati
inviati i moduli necessari alla richiesta da parte degli
interessati dei titoli di gratuità e di semigratuità. I moduli
contengono le informazioni necessarie ai fini della documentazione
occorrente.
Nella circolare invece sono stati forniti tutti gli elementi
necessari ai Comuni e agli enti sindacali e di categoria per la
compilazione e la presentazione delle domande da parte degli
interessati. L'ulteriore già prevista campagna di informazione è
stata rinviata in accordo anche con le associazioni sindacali di
categoria, per permettere l'acquisizione in questa fase
sperimentale di avvio di tutti gli elementi che permettono una
spedita proceduta.
Bisogna infatti tenere conto che né la distribuzione dei moduli
da parte degli interessati né la distribuzione del biglietto
esauriscono il lavoro dell'ufficio; i biglietti compilati dagli
interessati e utilizzati vengono ritirati e contabilizzati dalle
imprese di trasporto e queste li trasmettono ogni fine mese insieme
alle fatture. Questa è la complicazione che abbiamo ed anche i
ritardi che possono determinarsi nel pagamento delle società che
gestiscono il trasporto pubblico con questo meccanismo; ma per
poter procedere al pagamento delle fatture, ogni biglietto deve
essere controllato in rapporto alla tariffa prevista per il
tragitto percorso.
Che l'informazione finora abbia raggiunto un notevole numero di
interessati, è provato dalla grande quantità di persone presenti
ogni giorno all'ufficio trasporti, non atto in questo momento a
contenere le centinaia di persone.
C'è un piccolo incidente che abbiamo avuto ed è legato alla
acquisizione degli immobili, una vicenda che avete conosciuto, e
che dovrebbe sbloccarsi con il prossimo Consiglio. Impreviste
difficoltà nella procedura di trasferimento dell'ufficio trasporti
in locali più ampi per contenere non solo il pubblico ma le
migliaia di dossier e dei biglietti relativi ha consigliato di
attuare un avvio sperimentale e graduale. Sapete che il servizio
trasporti avrebbe dovuto essere trasferito in zona America, in
locali più ampi e idonei a contenere la quantità di persone che
attualmente non possono essere certamente ben ospitate in uffici
che sono provvisori e in affitto da parte della Regione.
Le disposizioni date ai Comuni sono state quelle intese a
favorire la distribuzione dei moduli e le autenticazioni
necessarie; disposizioni relative alla raccolta delle domande e
alla successiva spedizione a carico dei Comuni delle stesse non
sono state date, poiché in questo caso si tratta di porre a carico
dei Comuni un compito oneroso in fatto di competenze,
responsabilità, spese, ecc., oggetto questo di una procedura che
potrà essere eventualmente adottata in accordo con i Comuni stessi
a seguito delle acquisizioni maturate nell'attuale fase
sperimentale.
Per quanto concerne i dati di utenza attuali possiamo dire
questo: i possibili utenti della legge sono circa ventimila; finora
millecinquecento domande sono già state consegnate o sono pervenute
per posta, operazione che è possibile fare se la firma del
richiedente è stata autenticata. E' opportuno infatti ricordare che
gli interessati possono presentare personalmente il modulo per
l'autenticazione all'ufficio trasporti; se invece ottengono
l'autenticazione presso i Comuni o altri uffici abilitati, invece
di recarsi personalmente all'ufficio dei trasporti possono far
pervenire il modulo della richiesta anche a mezzo posta o a mezzo
di altre persone, associazioni o sindacati stessi. Questo vuol dire
che le persone non necessariamente devono recarsi all'ufficio
trasporti, ma se hanno compilato il modulo e autenticato la firma
possono o trasmetterlo per posta o farlo consegnare tramite le
organizzazioni sindacali o le associazioni.
Comunque, per fare fronte a questa situazione transitoria che
potrà essere decisamente migliorata con il trasferimento degli
uffici in locali più idonei, so che in mattinata è avvenuto anche
un incontro con i Capigruppo e dato che è interesse comune superare
questa che è la fase iniziale, più delicata, nel senso che
successivamente con il rilascio delle tessere questi problemi
dovrebbero essere ampiamente superati, dichiaro la mia
disponibilità a un eventuale incontro con il responsabile
dell'ufficio e con i Capigruppo per studiare ogni disposizione che
possa, nei limiti della regolare gestione di questa legge,
consentire il massimo di snellezza e il minimo di disagio per gli
aventi diritto.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND (NS):
Devo dichiarare la nostra totale
insoddisfazione rispetto all'applicazione di questa legge del
giugno 1988. C'erano già stati ritardi notevoli nell'avviare la
fase applicativa, cioè nell'avviare la fase in cui si potevano
presentare le domande, ma speravamo che una volta iniziata la fase
della presentazione delle domande i problemi si sarebbero esauriti,
che sarebbe stata studiata una organizzazione adeguata rispetto a
questo meccanismo, invece ci siamo accorti che non è stato affatto
studiato un meccanismo funzionante.
Intanto non c'è stata assolutamente una informazione da parte
della pubblica amministrazione rivolta ai cittadini, agli utenti
sui benefici della legge e su come potevano accedere a questi
benefici. Le uniche informazioni partite dall'Amministrazione sono
state rivolte agli enti istituzionali, cioè - come diceva
l'Assessore - i Comuni, i Sindacati di categoria, ecc., ma non c'è
stata (e secondo me senza motivazioni valida) una informazione, o
anche soltanto un comunicato-stampa ufficiale dell'Amministrazione,
un manifesto, un avviso pubblico che dicesse a tutti gli
interessati che potevano fare domanda in un certo modo per ricevere
i titoli di viaggio. Questa è una cosa che va fatta al più presto
perché finora non è stata fatta e quindi le informazioni che
circolano non sono di carattere ufficiale.
Per quanto riguarda poi l'organizzazione della raccolta dei
moduli, c'è una disorganizzazione estremamente negativa; era stata
espressa la disponibilità da parte dei sindacati dei pensionati e
da parte dei loro patronati (e abbiamo fatto ancora un incontro
stamattina con i rappresentanti delle quattro confederazioni) a
svolgere loro un lavoro di preparazione delle pratiche, cioè di
raccolta e di autenticazione delle domande; i patronati sono anche
enti di diritto pubblico...
(Interviene fuori microfono l'Assessore Lanivi)
.... però ci è stato detto stamattina che sia l'Assessore sia il
funzionario dell'ufficio hanno concordato questa strada in un primo
tempo con i patronati, strada che poi non è stata seguita. Allora
bisogna chiarire con i sindacati e con i patronati un
atteggiamento, perché è stata detta una cosa e ne è stata fatta
un'altra.
Per quanto riguarda i Comuni, non si capisce per quale motivo
non si possa dare una indicazione precisa ai Comuni per cui essi
sono autorizzati a raccogliere le domande, autenticare le firme e
trasmettere loro direttamente le domande. Se l'abitante di Perloz
deve andare in Comune a farsi autenticare la domanda, poi deve
venire ad Aosta a portarla... è vero, basta che la spedisca, ma
intanto sono cose che non si sanno e poi la spedizione non tutti
sanno come devono farla, a chi inviarla. Ci sembra che la strada
sia quella di individuare sul territorio delle sedi decentrate, che
secondo noi sono i Comuni, in cui il cittadino presenta la domanda.
Questi penseranno poi a trasmettere le domande all'Assessorato. Non
c'è nessun aggravio di lavoro particolare. Secondo noi va
verificata ed attuata anche questa possibilità di affidare questo
compito ai patronati, che raccolgono la documentazione e la
trasmettono all'ufficio regionale; dopo di che l'ufficio provvederà
a trasmettere i biglietti, verificare, contabilizzare, rimborsare,
ecc.. Ma nella fase della raccolta delle domande non si può pensare
che ventimila persone devono venire a presentare domanda
all'ufficio di Via Losanna, e del resto tutti i giorni c'è gente
anziana che sta lì un'ora e mezzo in piedi per poter presentare una
domanda. Questa è una cosa insostenibile.
Sollecito la Giunta a predisporre un meccanismo diverso per
rendere effettivo questo diritto, anche perché adesso è iniziata la
presentazione delle domande, ma nessuno ancora ha usufruito di
questi biglietti. Bisognerà vedere quanto tempo passerà, se i ritmi
sono questi, prima che vengano mandati agli utenti i biglietti.
Abbiamo l'impressione che qui ci sia un livello di
disorganizzazione e non ci sembra assolutamente credibile la tesi
che bisogna aspettare i nuovi locali per poter attivare migliore
dei modi questo meccanismo tratta, usufruendo dei locali come sono
adesso, ma attivando una serie di sedi periferiche e di enti di
supporto, di attuare questa possibilità di una raccolta decentrata
delle domande e poi di una spedizione centralizzata dei biglietti.
Ci sembra una cosa semplice, ma non sempre le cose semplici si
attuano con facilità.
Visto che c'è questa disponibilità dell'Assessore ad una
verifica con i Capigruppo e con i funzionari responsabili
dell'applicazione della legge, chiedo che l'Assessore si faccia
promotore di questo incontro in modo da verificare queste
difficoltà e trovare una soluzione, perché c'è una richiesta, c'è
un diritto previsto da una legge che deve trovare una applicazione
celere.
