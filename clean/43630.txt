Classificazione
TRASPORTI E VIABILITÀ
Impianti a fune



Oggetto del Consiglio n. 851 del 22 settembre 2021 - Resoconto
OGGETTO N. 851/XVI - Interrogazione a risposta immediata:
"Notizie in merito alla realizzazione di tracce a forma di croce
nel Vallone delle Cime Bianche."
Bertin (Presidente) -
Punto n. 8.01 all'ordine del
giorno. Per l'illustrazione si è prenotata la consigliera Minelli,
ne ha facoltà.
Minelli (PCP) -
Abbiamo presentato questa interrogazione
a risposta immediata in seguito alle evidenti segnalazioni che ci
sono state anche sugli organi di stampa. Mi riallaccio al
comunicato che era stato fatto dopo l'interpellanza sulla
fattibilità del collegamento intervallivo di Cime Bianche. In
quella occasione il presidente aveva informato che la società Monte
Rosa aveva affidato l'incarico e che i servizi previsti erano in
corso di esecuzione. Nel disciplinare di gara dello stesso bando
per il nuovo studio di fattibilità c'è scritto, all'articolo 1.2
che "Le attività oggetto della presente procedura selettiva
dovranno essere svolte nel rispetto della normativa europea
nazionale e regionale vigente in materia", quindi dovrebbe essere
anche nel rispetto della vigente normativa sulla tutela
ambientale.
Sono state individuate varie vistose croci nel Vallone di Cime
Bianche e anche più in basso tracciate con vernice, dentro e fuori
l'area protetta: sono una quindicina e sembrano seguire un
itinerario abbastanza preciso. Quello che vorremmo sapere dal
Governo è se questi segni, se queste croci, sono state realizzate
nell'ambito di questo studio di fattibilità che è in corso, da
parte della società aggiudicataria, con delle vernici
ecocompatibili e in seguito soprattutto a una specifica
autorizzazione da parte della struttura biodiversità, sostenibilità
e aree naturali protette, o del Corpo forestale valdostano. Oppure,
se invece non fosse così, se è in corso un'indagine per appurare
l'origine e la motivazione di questi segni che si vedono nel
vallone.
Presidente -
Per il Governo risponde l'assessore
Bertschy, ne ha facoltà.
Bertschy (AV-SA) -
Grazie dell'iniziativa. Le croci che
sono state rinvenute sono oggetto del lavoro di studio del rilievo
topografico che si sta realizzando da parte della società che ha
visto assegnata l'attività di studio. La società si era mossa a
inizio settembre per chiedere informazioni e rispetto a questo sono
state fornite da parte del professionista incaricato le
informazioni necessarie, che sono comunque oggetto di valutazione
da parte delle autorità competenti, come giusto che sia.
Sono particolarmente sorpresi, perché sono professionisti che
operano da più di trenta anni attraverso queste modalità, insieme
anche ad altri, quindi, sotto questo aspetto si apre anche una
valutazione che probabilmente è ancora più ampia, perché di vernice
in montagna se ne usa, se ne usa tanta, se ne usa per segnare i
sentieri, per segnalare nei boschi, se ne usa per segnalare
l'attività topografica degli studi professionali. In questo caso le
croci, che non sono in grado di giudicare, perché non ho le
competenze, se potevano essere fatte più piccole o meno piccole,
servivano per un rilievo che era di tipo aereo. Non hanno nessun
significato in termini di tracciati o di altre interpretazioni,
fanno però parte di questo studio e quindi si faranno le
valutazioni del caso, anche perché è qualche cosa probabilmente di
nuovo che andrà verificato. Avete sollevato un problema che è
corretto che venga valutato. Ripeto, quella società aveva chiesto
già dai primi di settembre informazioni al riguardo.
Io colgo l'occasione per fare gli auguri al nuovo Sindaco di
Ayas e alla sua amministrazione comunale. Sottolineo in maniera
positiva, vedendo nel proseguimento dello studio di fattibilità un
obiettivo da verificare, il fatto che nel programma elettorale
della nuova amministrazione sia ben evidenziato che essa è a favore
del progetto intervallivo e ritiene corretto completare l'analisi
del documento. Si è appena espressa la comunità di riferimento,
direi anche con una buona partecipazione al voto. È un buon
risultato e questo è un segnale che la comunità crede in questo
progetto.
Presidente -
Per la replica la consigliera Minelli.
Minelli (PCP) -
Quindi le croci, da quello che ho capito,
sono oggetto del lavoro topografico, ma non riguardano un
tracciato, quindi è un po' difficile capire, in un lavoro
topografico, delle croci a che cosa si riferiscano, a che cosa
siano propedeutiche, sostanzialmente. A me pare di ravvisare che
c'è una modalità irrispettosa dell'ambiente e della zona protetta
fin dalla fase di studio.
Mi associo agli auguri all'amministrazione comunale di Ayas.
Faccio notare che ho letto il programma della lista unica che ha
vinto le elezioni e per quanto riguarda il progetto del
collegamento intervallivo, c'è una frasetta in un pezzettino del
programma, segno forse che anche lì qualche problema e qualche
mediazione sia necessaria.
