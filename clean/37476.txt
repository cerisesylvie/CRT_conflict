Classificazione
AGRICOLTURA
SANITÀ VETERINARIA E ZOOTECNIA
Sanità veterinaria



Oggetto del Consiglio n. 1236 del 20 maggio 2015 - Resoconto
OGGETTO N. 1236/XIV - Interpellanza: "Interventi per il
contenimento del randagismo e per l'introduzione di misure di
compensazione per i danni arrecati agli agricoltori".
Presidente
- Per l'illustrazione, chiede la parola il
Consigliere Donzel, ne ha la facoltà.
Donzel (PD-SIN.VDA)
- Grazie Presidente.
L'argomento ritorna in Consiglio regionale dopo alcuni anni. Il
tema è stato fortemente discusso nella passata legislatura, ha
avuto l'attenzione e la disponibilità dell'Assessore di allora, il
collega Isabellon, di incontrare la commissione competente e di
cercare di capire come evolve la situazione riguardante ormai il
fatto abbastanza assodato della presenza del lupo in Valle d'Aosta
in rapporto con l'allevamento, in particolare quello ovicaprino -
poi spiegherò meglio perché -, e anche la presenza di fenomeni di
randagismo, cioè di cani che sono abbandonati e che alle volte
hanno dei comportamenti molto aggressivi. È un fenomeno di cui non
mi sono più occupato in Consiglio regionale semplicemente perché
nell'anno passato ha coinvolto anche la mia famiglia, quindi, per
evitare di venire accusati di conflitti di interesse, non ci siamo
occupati di questo, ma il fenomeno continua e quindi è bene che
qualcuno se ne occupi e che porti la voce di questi piccoli
allevatori in Consiglio regionale.
È un fenomeno che non riguarda soltanto la Valle d'Aosta,
proprio praticamente in coincidenza quasi con le vicende avvenute a
Saint-Marcel si sono svolti fatti analoghi, per esempio, nella
provincia di Siena in Toscana, dove il gruppo è molto diffuso, e mi
hanno molto colpito le parole che i rappresentanti degli allevatori
della Toscana con molta forza...qui in Valle d'Aosta, per fortuna,
anche qualche associazione ha cominciato a muoversi: è il caso
della CIA di Gianni Champion, in Toscana l'hanno fatto anche altre
associazioni, in particolare gli allevatori, che hanno espresso con
chiarezza che in queste condizioni davvero non si può lavorare, non
è possibile svolgere la propria attività. In Toscana, come in Valle
d'Aosta, come in Piemonte, i redditi sono bassissimi, pressoché non
esistono e quindi, quando questi allevamenti sono colpiti da questi
attacchi, c'è addirittura una perdita gravissima che in alcuni casi
comporta la soppressione dell'azienda, viene messa a rischio
l'esistenza stessa di questo tipo di azienda. Allora, nessuno ce
l'ha con il lupo, anzi il lupo va protetto, difeso, tutelato, però
dall'altra parte bisogna cercare di capire che cosa succede, se è
utile o meno che ci siano certi tipi di allevamento oppure no e la
cosa molto delicata che mi sta preoccupando in questi anni è che
alle volte non c'è una chiara identificazione relativamente al
fatto se il predatore sia il lupo o se il predatore sia un cane
randagio. Questo è un fatto molto delicato, perché nel caso della
predazione del lupo probabilmente ci sono determinate regole,
determinate norme, differentemente, rispetto al cane randagio,
secondo me, le preoccupazioni sono ancora superiori, perché vuol
dire che ci sono fenomeni nelle nostre valli che vanno in qualche
modo contrastati, intanto attraverso una più corretta informazione
alle persone che hanno questi cani. Qui non parlo ovviamente del
pechinese e del chihuahua, che, insomma, non si allontanano da casa
e non creano nessun problema, ma ci sono delle persone che si
trovano ad allevare dei cani che sono dei giganti, sono dei cani
enormi e, se cominciano a diventare semi-inselvatichiti o se
praticano una forma di randagismo, possono creare dei problemi. Qui
non siamo neanche semplicemente a chi lascia scorrazzare un po'
libero il proprio cane alla sera e poi lo vede tornare, perché in
quel caso lì si accorgerà se il proprio cane è completamente sporco
di sangue, se è un appassionato di animali, se alleva gli animali,
dovrà interrogarsi sul perché il cane torna conciato in quelle
condizioni e se non sia il caso di non lasciarlo più scorrazzare
così la notte, ma siamo di fronte anche a fenomeni di vero e
proprio abbandono e questo personalmente mi preoccupa molto, perché
noi siamo una regione turistica in cui il lupo è un'attrattiva e
quindi magari il fenomeno del lupo può interessare anche ai
naturalisti e quant'altro, il cane randagio può diventare cioè un
pericolo per il turista che risale un sentiero e può fare dei
brutti incontri nei casi di questi cani randagi. Ci vuole quindi la
massima allerta dal punto di vista della Forestale, dalle
informazioni che ho - che non sono certamente quelle che ha
l'Assessore e che spero vorrà fornire qui -, so che la Forestale si
è molto allertata nel caso di Saint-Marcel, ha svolto...sta
svolgendo delle puntuali indagini, ha cercato in qualche modo di
capire di che tipo di animale si tratta...
Presidente -
Chiedo un po' di silenzio per
gentilezza...
Donzel (PD-SIN.VDA)
- ...e quindi, da questo punto di
vista, è davvero necessario capire se siamo di fronte alla presenza
del lupo o se siamo di fronte a presenza di cani...
Presidente -
Scusate ma c'è difficoltà a seguire
l'intervento del Consigliere! Per cortesia!
Donzel (PD-SIN.VDA)
- ...grazie Presidente. Stavo dicendo
che è molto importante identificare la tipologia di animale. Penso
che su questo, dalle informazioni che ho io, ci si sia
attivati.
Vi è poi l'altro aspetto. Allora faccio un esempio: nella
provincia di Firenze...la Provincia si è attivata, siccome sono
molto costosi i cani pastore che fanno i cani da guardiania, per
esempio, ha offerto lei i cani agli allevatori, quindi si può
intervenire anche economicamente a sostegno degli allevatori. È
difficile ragionare rispetto alla questione del contenimento
attraverso recinzione, perché questo dipende dalla natura del
gregge, ma nel caso di Saint-Marcel quello che colpisce è che qui
siamo di fronte ad un piccolo gregge che viene praticamente
distrutto, annientato. Allora, è vero che, dal punto di vista della
percezione del pubblico, il valore di una pecora è di 200-250 euro,
uno dice: "sono state abbattute, aggredite 11 pecore, cosa volete
che sia, si parla di 3 o 4 mila euro di valore di animale", però
per questi piccoli allevatori è veramente parte enorme del loro
investimento. Se noi sottraiamo queste risorse a delle persone che
hanno dei redditi bassissimi...
Presidente -
Io vi chiedo una cortesia, scusate...scusi
Consigliere Donzel...
Donzel (PD-SIN.VDA)
- ...sì, ma mi disturba più lei,
Presidente...decidetevi, io non ho problemi a parlare, l'importante
è che mi si lasci parlare...allora, stavo dicendo che il danno
arrecato è nell'ordine di 4.000 euro, non è un danno...è una cifra
che presentata all'esterno uno dice: "cosa vuoi mai che sia
successo", se uno però ha investito la sua passione, anni e anni di
attività in un allevamento - stiamo parlando di un gregge di una
ventina di pecore, che ha un valore complessivo inferiore a 10.000
euro - e si vede annientato completamente il suo lavoro...io credo
che questa sia una cosa che merita forse di tornare a pensarci un
attimo su. Qui non siamo di fronte ad animali che non sono
custoditi bene, perché ci sono le recinzioni: qui siamo di fronte
ad animali che, messi in un contesto contemporaneo di pascolo, cioè
non può un gregge di 20 pecore consentire di avere una presenza
umana, fisica, perché è troppo oneroso, non ce la fanno neanche i
greggi piemontesi che hanno centinaia di pecore, per cui si dotano,
per esempio, anche di asini, perché l'asino è un deterrente del
lupo e quant'altro, figuriamoci noi in Valle d'Aosta con i nostri
piccoli allevamenti, dove per forza l'allevatore non può essere
sempre lì presente a fare custodia, ma la perdita di queste
aziende, lei lo sa bene, Assessore, sta portando ad un arretramento
complessivo della nostra zootecnia. È bene che si sostengano le
grandi aziende ed è bene che queste aziende siano autonome e
abbiano capacità di produrre, però il fatto che si continuino a
perdere le piccole aziende sta creando quel fenomeno dell'abbandono
di alcuni terreni che sono quelli magari meno accessibili per la
coltivazione attraverso macchinari. Stiamo quindi veramente
assistendo ad un fenomeno dove se quei pochi allevatori che sono
rimasti e lottano per presidiare il territorio vengono lasciati un
po' in beata solitudine di fronte a questi fatti, ecco, io penso
che si faccia un grosso errore. In passato una delle risposte
classiche è stata: "ma basta assicurarsi e l'assicurazione
risponde", io sono andato a verificare anche questa cosa, il valore
di un animale, come dicevo, è di 200-250 euro, quindi tu ti
assicuri, se tutto va bene, hai speso dei soldi e li hai spesi come
succede...ci auguriamo sempre che tutto vada bene; se tutto va
male, l'assicurazione risponde fino a 120 euro di valore
dell'animale e, scusate, l'assicurazione neanche ci copre. Allora,
se io devo spendere più soldi di quello che guadagno
nell'assicurazione per avere indietro neanche la metà del valore di
questa cosa qui, che razza di consiglio è ad un piccolo allevatore:
"assicurati"? L'assicurazione diventa un onere insostenibile. Da
questo punto di vista, quindi, secondo me, bisogna un attimo
riflettere e soprattutto qui ci vuole un'ispezione maggiore
rispetto al fatto...se si tratta di lupo, è interesse della
collettività avere il lupo e quindi tutta la collettività mette il
suo obolo a sostegno dell'allevatore che aveva fatto le recinzioni,
aveva fatto la custodia corretta del suo gregge, non dico chi
abbandona le pecore che non merita assolutamente nulla, non
vogliamo proteggere le persone che non fanno bene il lavoro, ma se
si tratta di lupo, chi fa bene il suo lavoro deve essere risarcito
in
toto
, perché anche risarcendolo
in toto
non
avrà comunque ripagato tutto il lavoro di selezione di anni di
passione che ha messo, ci rimette comunque. Se si tratta di cane
randagio, è qui che però ci vuole un'azione più incisiva del
servizio del Corpo forestale. Io ho parlato di cattura di questi
animali non nel senso che bisogna abbatterli, ma nel senso che si
catturano come si cattura l'animale selvatico e poi bisogna in
qualche modo risalire a chi è il proprietario e queste persone
devono pagare un danno, perché non è possibile che causino dei
danni enormi così. A tutti fa piacere...non so... agli appassionati
di cani può far piacere avere il pitbull, il molosso, il cane
gigantesco, magari un danese, come potrebbe essere nel caso di
Saint-Marcel. Sì, però se poi questo cane lo lasci scorrazzare e mi
distrugge greggi e mi fa dei danni e mi crea un potenziale pericolo
per la popolazione in località turistiche, beh, queste persone
devono pagare anche delle sanzioni molto forti, perché questo non è
l'amore per gli animali, non è l'amore per i cani: questo è fare un
danno e creare un pericolo per la sicurezza della propria comunità.
Da questo punto di vista, quindi io vorrei delle rassicurazioni nei
due versanti. Grazie.
Presidente
- Ha chiesto la parola l'Assessore Testolin,
ne ha la facoltà.
Testolin (UV)
- Grazie Presidente.
Prima di rispondere puntualmente ai due quesiti che ha posto il
collega Donzel, ci tenevo a confermare tutto l'impegno da parte del
Corpo forestale, l'attenzione verso questo tipo di azioni che
effettivamente possono causare un problema non solo per le aziende
agricole, ma in generale un po' per la popolazione che può venire
coinvolta da questi fenomeni. Vi è quindi un'attenzione puntuale
che un'intensificazione così come si evincerà anche da quello che
si...ci saranno le risposte verso questo tipo di atteggiamento di
gestione anche dei cani che sovente non sono veramente cani
randagi, ma sono...quindi delle dovute attenzioni da parte dei
proprietari.
Per rispondere nel dettaglio alle due domande, cioè
"chiarire
chi ha eseguito i controlli sui capi aggrediti, con quali modalità
e con quali esiti"
, si segnala come i controlli siano stati
eseguiti sia in data 2 giugno che in data 16 giugno dagli agenti
del Corpo forestale della stazione di Nus intervenuti in entrambi i
casi a seguito di segnalazione dei proprietari delle pecore oggetto
di predazione a Seissogne nel comune di Saint-Marcel. A seguito a
sopralluogo del 2 maggio il personale del Corpo forestale ha
appurato la presenza di tre ovini morti e di uno ferito all'interno
del recinto ove era custodito il gregge, oltre alla mancanza di
ulteriori tre capi, di uno dei quali è stata successivamente
rinvenuta la carcassa da parte dei proprietari. Lo scorso 16 maggio
gli agenti del Corpo forestale sono nuovamente intervenuti
constatando la presenza di un ovino morto e di uno ferito e
collaborando nelle operazioni di recupero di ulteriori otto capi
del gregge che risultavano inizialmente dispersi. Si sottolinea
altresì il coinvolgimento del Servizio veterinario dell'Azienda USL
che in data 2 maggio a seguito della segnalazione dei proprietari
degli ovini...secondo quanto riportato dalle competenti strutture,
i proprietari hanno però successivamente dichiarato la totale
asportazione delle due carcasse rimanenti da parte dei predatori,
impedendo di fatto di effettuare ulteriori accertamenti. Si segnala
inoltre come gli esiti dei sopralluoghi e i verbali degli
interventi siano poi stati trasmessi agli uffici della struttura
Flora, fauna, caccia e pesca per le opportune determinazioni
relative all'accertamento dei danni da canidi, come previsto dalla
normativa.
Per quanto attiene al secondo punto:
"se si intenda
intervenire rispetto al contenimento del randagismo e
all'introduzione di misure di compensazione per gli allevatori che
subiscono i danni"
, occorre precisare in prima battuta come il
fenomeno dei cani vaganti sul territorio regionale in linea
generale non possa essere assimilato o sempre assimilato a quello
del randagismo. Nella gran parte dei casi si tratta infatti di cani
che solo temporaneamente eludono il controllo del proprietario e
non già di animali che ne siano privi e che sono regrediti ad uno
stato di vita semi-selvatico. Questo per dire che un'attenzione
maggiore ci vorrà da parte di tutti gli enti e le forze preposte al
controllo dei cani di...nel senso che ci sia una maggiore
attenzione anche da parte dei proprietari stessi nella gestione e
nella cura degli animali che dovrebbero essere, diciamo, più
seguiti e meno abbandonati a sé stessi e per poi incorrere in
questo tipo di problematiche. Nell'ottica di limitare tali episodi,
di contenere il fenomeno del randagismo, diversi soggetti coinvolti
operano congiuntamente, ognuno per quanto di propria competenza, su
tutto il territorio regionale. Nel dettaglio tra gli adempimenti
della Regione ci preme segnalare l'istituzione evidentemente
dell'anagrafe canina regionale; la realizzazione dei programmi di
prevenzione del randagismo con formazione, educazione e
informazione; la responsabilità tramite il Corpo forestale della
Valle d'Aosta delle attività di vigilanza, accertamento di
infrazioni e catture in ambito extraurbano e a volte anche in
ambito urbano in appoggio e/o in sostituzione alla Polizia
municipale, quindi...anche rendendosi disponibili ad una dovuta e
corretta collaborazione, il riconoscimento degli indennizzi agli
operatori agricoli per i danni causati dalle predazioni. Il
Servizio veterinario dell'USL della Valle d'Aosta è invece
responsabile degli interventi di vigilanza, controllo e
coordinamento in materia quali, ad esempio, la vigilanza su cani
morsicatori; la tenuta del registro dei cani ad elevato rischio di
aggressività; il coordinamento degli interventi di formazione
rivolti ai proprietari dei cani, in particolare al fine del
rilascio del patentino cani in collaborazione anche con altri
soggetti coinvolti; lo svolgimento di controlli su chiamate in caso
di aggressioni a mandrie e greggi da parte di animali vaganti, come
riportato sopra in riferimento ad episodi verificatisi a
Saint-Marcel; il supporto di operazioni di riconoscimento su
soggetti incustoditi ritrovati presso i comuni e il supporto delle
operazioni di ispezione in ambito rurale e nelle catture di animali
vaganti da parte del Corpo forestale. Altre competenze sono altresì
in carico ai Comuni, come, ad esempio, il controllo in ambito
urbano e la gestione dell'anagrafe canina. Da quanto esposto
risulta evidente che il coordinamento e il coinvolgimento di tutti
i soggetti coinvolti, non ultimi i padroni, i proprietari dei cani,
sono indispensabili al fine della prevenzione del randagismo,
soprattutto del contenimento di fenomeni di cani vaganti, ancora
purtroppo troppo presenti all'interno delle nostre realtà comunali
soprattutto rurali o marginali. A seguito delle recenti
segnalazioni, al fine di meglio monitorare la situazione, è stata
assolutamente intensificata l'attività di vigilanza da parte del
Corpo forestale operante sul territorio anche tramite sorveglianza
notturna, in costante contatto e collaborazione con i Comuni
interessati e con la struttura complessa di Sanità animale della
locale USL.
Relativamente all'introduzione delle misure di compensazione di
cui si è fatto cenno sopra, si evidenzia come siano già attive,
oltre a specifiche misure preventive, apposite misure di sostegno
agli allevatori che subiscono danni da predazione. Tali misure sono
normate dalla legge regionale n. 17 del 2010 e garantiscono la
copertura dei danni causati da predatori, ivi compresi i cani
randagi che hanno assunto comportamenti selvatici con i quali non è
possibile risalire al legittimo proprietario, con l'obbligo di
utilizzare la somma percepita come indennizzo per la reintegrazione
dei capi perduti con capi della medesima razza con razze autoctone.
A margine di queste che sono le risposte puntuali c'è una relazione
che, se poi vuole, le posso fare avere in merito anche a quelle che
sono state le verifiche svolte durante quest'ultimo anno, le
catture che sono state effettuate dal Corpo forestale e alcuni
abbattimenti che in casi del tutto eccezionali sono stati attivati
da parte dello stesso Corpo forestale in caso di estrema
pericolosità degli animali coinvolti. Questo a dimostrazione del
fatto che l'attenzione sull'argomento è alta e che sicuramente ci
si mette a disposizione soprattutto con le amministrazioni locali,
che sono le più presenti sul territorio, che molte volte sono le
prime ad essere interessate da questo tipo di eventi per riuscire a
dare una risposta concreta al problema. Grazie.
Presidente
- Ha chiesto la parola il Consigliere Donzel,
ne ha facoltà.
Donzel (PD-SIN.VDA)
- Allora, il ragionamento è che siamo
perfettamente persuasi anche noi dell'attività che svolge il Corpo
forestale, nessun dubbio che ci sia un'intensa attività in atto e
tutta una serie di procedure e di normative che ci sono. Resta però
il fatto che noi stiamo vivendo una realtà in cui ogni singola
azienda diventa estremamente preziosa per il nostro sistema di
gestione del territorio. I dati che sono stati presentati
nell'ultima assemblea dell'ARER sono molto significativi, cioè la
maggior parte del territorio agricolo valdostano è gestito dagli
allevatori, poi sta crescendo un mondo di fuori...un mondo
che...stanno convergendo delle aree che storicamente erano
foraggere o a pascolo in altre attività, ma è residuale. Allora se
noi perdiamo l'attenzione sul mondo della zootecnia, rischiamo di
creare non sbocchi nuovi all'agricoltura, ma enormi spazi di
incolto e non so a che tipo di attività gioveranno, sicuramente non
a quella anche paesaggistica e turistica della Valle d'Aosta. Detto
questo in premessa e riconoscendo l'attività che viene svolta, io
penso che, quando vengano segnalati dei casi come questo,
meriterebbe che ci fosse una più intensa attività. Adesso non è per
dire, ma lo stesso gregge viene colpito due volte, cioè
probabilmente non si è individuato il predatore e non lo si è
neutralizzato. Se mi hai colpito due volte, vuol dire che,
nonostante si sia recati in quel posto...si è visto che sì, c'erano
le carcasse, "va beh, questa è andata così, vediamo...", poi al
secondo attacco allora poi si dice: "qui bisogna cominciare a
montare una telecamera, bisogna cominciare a cercare di capire
cos'è".
Torno a dire che, secondo me...come dire? fermo restando tutte
le norme, fermo restando l'enorme lavoro che viene fatto, e siamo
di nuovo al poco personale a disposizione, sulle norme...un vasto
territorio come la Valle d'Aosta...però qui in questo caso il
gregge viene colpito due volte a distanza di pochissimi giorni e
noi non sappiamo ancora se l'animale in questione, il canide...il
canide può voler dire tutto, cioè il cane è stato individuato,
catturato? Si pensa di catturarlo? Si pensa...cioè nel caso
specifico...che poi siano stati catturati tre cani nella
Valpelline, due a Ollomont non c'entra niente con il caso in
questione, cioè questo qui...che cosa si sta facendo? Che risposta
puntuale si è data? Perché altrimenti...come dire? in quella zona,
finché l'animale non è individuato, non è catturato...un animale
che ha fatto delle cose così, non è il cane come dice lei...se è un
cane, è tanto più grave che viene lasciato libero di tanto in tanto
dal padrone...beh, benissimo, ma allora questo padrone lo
individuiamo e gli diciamo: "miseria hai una belva in casa, vedi di
fare un percorso con lo psicologo canino e di ricondurre
quest'animale ad un comportamento normale", perché così va in giro
solo con una museruola gigantesca, non so se ho reso l'idea...cioè
non si può pensare di lasciar circolare un animale così perché esce
solo qualche volta, qualche sera della settimana: questo è il punto
e mi pare che questo punto su questa questione non si sia risolto.
Io quindi spero di leggere nei prossimi giorni nei giornali che si
è chiuso il caso e lo si è risolto, ma nel caso in cui non sia
risolto, o in casi nuovi che si vengono a creare ci sarà da parte
mia un'attenzione perché il fatto di trascurare la pericolosità di
questi animali, ripeto, è una cosa che può creare grave rischio al
di fuori del contesto solo zootecnico e la percezione che hanno gli
allevatori è che, quando succede questa cosa qui, non c'è quella
attenzione che meriterebbero in queste situazioni. Non devono
essere, dal mio punto di vista, lasciati soli e così nel dubbio
prima di riuscire a mettere in campo delle strategie per trovare
delle soluzioni.
Presidente
- Punto 16 all'ordine del giorno.
