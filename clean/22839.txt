Classificazione
CACCIA E PESCA



Oggetto del Consiglio n. 2272 del 9 novembre 2006 - Resoconto
OGGETTO N. 2272/XII - Rigetto della mozione: "Previsione del
divieto di caccia in prossimità di centri di interesse
turistico".
Mozione
Considerato che una delle principali risorse dell'economia
regionale è rappresentata dall'attività turistica e che negli
ultimi anni sta crescendo e acquistando importanza quella forma
particolare di turismo "dolce" detta
naturalistico-escursionistica;
Evidenziato che la nostra regione è dotata di numerose
infrastrutture di alta montagna, 51 rifugi e 58 bivacchi, per
accogliere alpinisti ed escursionisti, i quali scelgono il nostro
territorio per poterne apprezzare appieno il suo fascino;
Constatato che durante la stagione venatoria si presentano
casi emblematici nei quali, in prossimità di alcuni rifugi aperti e
frequentati da turisti, si esercita la caccia ancorché nel pieno
rispetto delle norme di cui all'articolo 32 della L.R. 64/1994
"Norme per la tutela e la gestione della fauna selvatica e per la
disciplina dell'attività venatoria";
Ritenuto inopportuno e insensato che, soprattutto durante i
giorni festivi, possano coesistere due attività così antitetiche
quali l'esercizio venatorio e il turismo escursionistico;
In forza anche delle disposizioni contenute nell'articolo 32
della legge regionale 64/94 le quali permettono alla Giunta
regionale di vietare temporaneamente l'esercizio venatorio nei
luoghi interessati da intenso fenomeno turistico;
Preso atto inoltre che è in via di definizione il nuovo Piano
regionale Faunistico Venatorio;
Il Consiglio regionale
Impegna
la Giunta regionale a porre in essere tutti gli atti
amministrativi, regolamentari e legislativi al fine di prevedere il
divieto di esercitare la caccia nelle aree comprese, per un raggio
di 500 metri, da centri di interesse turistico e di imporre il
silenzio venatorio anche nei giorni festivi.
F.to: Venturella - Squarzino Secondina - Bortot
Presidente
- La parola al Consigliere Venturella.
Venturella (Arc-VA)
- Questa mozione va incontro ad
un'esigenza che è ormai sul tavolo da un po' di tempo. Faccio due
casi concreti, così tutti possono apprezzarne l'estremo risvolto
pratico. Pensate a un qualsiasi rifugio posto naturalmente non in
un'area protetta, perché vi è il divieto di caccia, ma in un'area
definita a zona libera. Con la legge attuale, le leggi, i
regolamenti, il Piano faunistico venatorio e tutto quello che ne
consegue... non solo con la legge attuale... ma confermato da
gestori di rifugio, durante soprattutto i giorni festivi può
capitare - ed è capitato, mi creda, Assessore, è capitato - che a
100 metri dal rifugio... con i clienti del rifugio, gliutenti, e i
turisti si possa esercitare la caccia tranquillamente in ore che di
solito sono riservati alla frequenza di turisti. È capitato,
Assessore, è capitato, perché si rispettano i 100 metri dagli
immobili, si rispettano i 50 metri dalle vie di comunicazione o
strade carrozzabili - qui non ci sono neanche i 50 metri perché
fanno eccezioni le strade poderali, le piste -, per cui esiste una
concreta possibilità che due modi diversi di esercitare e di
apprezzare la montagna: uno l'esercizio venatorio e l'altro invece
il turismo cosiddetto "escursionistico", possano coesistere.
Quello che chiediamo, in virtù di una norma dell'articolo 32
della legge n. 64/1994, che dà alla Giunta regionale il potere di
vietare l'esercizio venatorio nei luoghi di interesse turistico, è
che questo sia non solo stabilito dalla Giunta, ma venga inserito
in quello che poi la Giunta crederà opportuno: regolamento, Piano
faunistico, cambiamento di legge regionale, qui abbiamo dato alla
Giunta ampia possibilità, per evitare appunto che vi sia la
coesistenza in certi momenti di questi due modi di approcciare la
montagna, che sono incompatibili almeno nel momento stesso
dell'esercizio venatorio.
Le faccio anche un altro esempio: tutti noi siamo andati a
visitare il "Parc animalier" di Introd dove a tardo autunno, inizio
inverno vi è la possibilità che gli esemplari femmina dei cervi che
sono lì ospitati siano in estro. Data la presenza di cervi anche
nel territorio libero attorno al parco, nulla impedisce che i
cacciatori, a 100 metri dalla casa del "Parc animalier", a 50 metri
dalla strada regionale, con il vivo di volata non in direzione del
recinto, possano all'avvicinarsi di un cervo maschio coronato
esercitare la caccia in quelle zone. Chiediamo quindi anche in
riferimento a queste situazioni che vi sia una particolare
attenzione rispetto sia a centri di interesse turistico che possono
essere rifugi e bivacchi, ma anche ad esempio, e questo potrebbe
capitare, al "Parc animalier"
stesso.
Circa la facoltà di imporre il silenzio venatorio anche nei
giorni festivi, tutti noi abbiamo saputo che in alcuni casi esiste
una pericolosa coesistenza fra questi due modi di approcciare la
montagna; chiediamo che in alcuni momenti particolari dell'anno e
almeno nei giorni festivi, che vedono la montagna frequentata sia
da turisti escursionisti, ma anche da cacciatori, si imponga il
silenzio venatorio.
Si dà atto che dalle ore 12,31 presiede il Vicepresidente
Lanièce.
Presidente
- È aperta la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Dall'illustrazione della mozione emerge
la necessità di chiarire certe situazioni in atto, perché non siamo
in assenza di regole. Ci sono delle regole, che sono delle regole
consolidate, applicate e noi dobbiamo ragionare nell'ipotesi che
esse vengano rispettate. Evidentemente non bisogna partire dalle
situazioni di ipotesi di scenari diversi da quelli che sono quelli
previsti dalle regole suddette. Credo che la proposta di vietare
l'esercizio della caccia nei giorni festivi sia già stata avanzata
probabilmente anche in varie occasioni e già negli anni scorsi e
naturalmente torna alla ribalta nel momento in cui purtroppo si
verificano a volte degli incidenti. Recentemente c'è stato un
incidente in località Les Combes di Arvier, dove un cacciatore ha
ferito fortunatamente in modo non grave un cacciatore di funghi. La
cronaca a volte riporta queste situazioni.
Analizzando però - poi entrerò nel merito degli scenari che il
collega Venturella ha illustrato - in maniera razionale la
problematica e lasciando da parte le spinte emozionali anche legate
a questi fatti, occorre precisare che l'esercizio della caccia
impone precise regole di comportamento, finalizzate alla sicurezza
propria e di terzi che devono costituire un necessario bagaglio
tecnico del cacciatore e che rappresentano una delle più importanti
materie di insegnamento ai vari corsi di formazione e anche di
aggiornamento in materia di caccia. Alcune di queste regole sono
norme elementari di buon senso, quali ad esempio: non sparare in
zona cespugliata senza sapere cosa vi è dietro, non sparare verso
un'abitazione o una strada aperta alla circolazione, non effettuare
tiri troppo lunghi... Vi darò poi anche degli elementi più precisi
in merito a delle misure. Se non rispettano tali precauzioni, si
possono creare le condizioni per il verificarsi di un incidente o
almeno aumentare queste probabilità, per fare un esempio, è come se
alla guida di un auto non si rispettassero gli "stop", i sensi
unici, i limiti di velocità ai semafori, con tutto quello che ne
può conseguire; quindi direi di non andare in questo tipo di
analisi. Statistiche alla mano, gli incidenti di caccia sono molto
pochi, segno che fortunatamente questa attività è praticata nelle
forme corrette e con comportamenti responsabili: in Valle d'Aosta
si segnalano 3 incidenti negli ultimi 10 anni...
(interruzione del Consigliere Venturella, fuori
microfono)
... un attimo, adesso arrivo anche agli scenari tragici, quelli
che si prospettano....
(nuova interruzione del Consigliere Venturella, fuori
microfono)
... non ho interrotto quando lei ha illustrato e chiedo di
arrivare alla conclusione.
Ai sensi della normativa sulla caccia, si fa presente che
l'esercizio venatorio ai fini della sicurezza pubblica è già
automaticamente vietato nelle situazioni che seguono: nei terreni
in attualità di coltivazione; nei giardini, parchi pubblici e
privati, parchi storici e archeologici e terreni adibiti ad
attività sportive; nelle zone militari o monumenti nazionali; negli
specchi d'acqua ove si eserciti l'industria della pesca e
dell'acquicoltura; nelle aie e nelle corti; nel raggio di 100 metri
da macchine operatrici agricole in funzione (quindi legate alla
coltivazione); nel raggio di 100 metri da immobili, fabbricati e
stabili (da qui i 100 metri citati anche dal proponente in merito
agli esempi riportati); nel raggio di 50 metri da vie di
comunicazione ferroviaria e da strade (altra misura citata). Qui
occorre richiamare l'esempio del "Parc animalier", 50 metri dalle
strade perché è stato omesso nell'analisi anche un altro aspetto
previsto dalle regole, che dice che è vietato sparare in direzione
di immobili, fabbricati e stabili adibiti ad abitazione o a posto
di lavoro, vie di comunicazione ferroviaria, strade carrozzabili,
funivie, filovie e altri impianti di trasporto, recinti e altre
aree destinate al ricovero e all'alimentazione del bestiame, e a
una distanza inferiore a quella considerata di sicurezza in
rapporto all'arma utilizzata; quindi, in una volta e mezzo la
gittata massima... c'è anche questo aspetto da prendere in
considerazione, oltre ai punti di sparo.
Come richiamato dal collega Venturella, la legge regionale in
materia di caccia prevede ulteriormente che l'esercizio venatorio
possa essere temporaneamente vietato nei luoghi interessati da
intenso fenomeno turistico, però questo non è da confondere con
l'esempio e la situazione citata durante l'esposizione, che parlava
genericamente di luoghi di interesse turistico, ma tutta la Valle
d'Aosta è un luogo di interesse turistico, allora dovremmo fare una
determinazione da parte della Giunta di bloccare la caccia
dappertutto se parliamo di interesse turistico. Questo passaggio
dell'articolo 32 si riferisce all'individuazione di situazioni
particolari, legate ad una manifestazione o alla situazione in cui
ci possa essere una situazione particolare riconosciuta, che è
comunque temporanea, perché se siamo in zona dove la caccia è
aperta, la caccia è aperta e non è che noi, perché sappiamo che ci
può essere un turista che va a passeggiare nei boschi, dobbiamo
impedire che la caccia venga fatta anche solo perché ci può essere
questa presenza, altrimenti blocchiamo tutta la Valle d'Aosta.
Queste situazioni quindi vanno evidenziate; per esempio, c'è una
manifestazione di grosso richiamo, dove in via straordinaria è
prevista la presenza - che in condizioni normali non c'è - di una
certa quantità di persone in più legate all'attività turistica e si
può prendere in considerazione: questo la legge prevede. Bisogna
anche tener conto che il nostro Piano faunistico prevede anche un
parere da parte dell'Istituto nazionale della fauna selvatica di
Bologna, preventivo all'approvazione, quindi c'è un ulteriore esame
anche scientifico per quel che riguarda il Piano faunistico.
Diciamo che ci sono tutte le premesse perché si possa ritenere non
accoglibile questa richiesta, in quanto il raggio di 500 metri,
vista la nostra particolare situazione, che prevede anche una larga
parte del territorio già di per sé bandita alla caccia, perché
oggetto di protezioni particolari, andrebbe a precludere questa
attività storica riconosciuta, degna di prosecuzione, che è quella
della caccia.
Il discorso della caccia nei giorni festivi, evidentemente, se
negli anni non è mai stata considerata la possibilità di divieto di
caccia nei giorni festivi è perché si è considerato che il periodo
della caccia non coincide con la massima affluenza turistica per i
periodi interessati. La proposta per quel che ci riguarda quindi è
quella di non accogliere questa mozione e di respingerla sia per il
discorso della caccia nei giorni festivi, che per il discorso di
aumentare la fascia di protezione per quel che riguarda
l'impossibilità di caccia nelle zone consentite.
Si dà atto che dalle ore 12,38 riassume la Presidenza il
Presidente Perron.
Presidente
- La parola al Consigliere Venturella, per
dichiarazione di voto.
Venturella (Arc-VA)
- Personalmente né nel testo della
mozione, né nell'illustrazione abbiamo mai fatto riferimento
all'incidente, perché non volevamo assolutamente parlarne; ecco
l'impostazione ideologica: lei si era già prima preparato tutto
l'intervento di risposta, pensando che noi vi facessimo
riferimento, invece le è andata male, non abbiamo fatto nessun
riferimento!
Facciamo invece riferimento a ciò che capita - e le posso dire
anche i nomi dei rifugi in cui capita - non con un'intensa presenza
turistica, ma con una normale presenza turistica di un bel sabato o
di una bella domenica di fine settembre; credo che un comunicato
stampa su questo da parte nostra dovrà essere fatto, perché lei
parlava di libertà di esercitare la caccia, d'accordissimo, ma vi è
anche una libertà di... nei giorni... ad esempio, non tutti i
giorni, quindi mi pare già complicato anche da pensare che in
alcuni itinerari frequentati da turisti, quando non vi è il
silenzio venatorio, si debba dire: "evitate quelle zone perché i
cacciatori devono liberamente esercitare il diritto a cacciare";
quindi qui già non ci siamo, Assessore.
In seconda battuta il suo riferimento ai limiti e alle
prescrizioni dell'articolo 32 della legge n. 64 è sbagliato,
perché, se vuole, le faccio anche il disegnino e lo abbiamo fatto
insieme a dei cacciatori. Ho detto:
"il vivo di volata non deve
essere in direzione del recinto"
, infatti c'è la dimostrazione
geometrica che un cacciatore che si pone a 100 metri dalla
biglietteria, a 50 metri dalla strada regionale e aspetta che
escano allo scoperto ad esempio i coronati può tranquillamente
tirare con...
(interruzione dell'Assessore Isabellon, fuori
microfono)
... non c'è l'obbligo di sparare, però ci deve essere un
provvedimento legislativo che lo impedisce. Se lei dice: "non
bisogna sparare in zona cespugliosa", ma lei sa benissimo che
qualche Presidente di qualche associazione venatoria un po' di anni
fa scambiò una mucca per una lepre; quindi non è che ci si affida
al buon senso e si dice che non si può, perché, in caso di
contestazione, il cacciatore dice: "ma io sono a 50 metri dalla
strada regionale, sono a 100 metri dal recinto, non ho tirato in
direzione del centro del "Parc animalier", quindi sono autorizzato
e posso farlo". Non vogliamo assolutamente far sì che la caccia
venga vietata, perché non è nel nostro modo di approcciare; vi sono
delle attività, ma queste attività legittime per qualcuno, non
opportune per altri, vanno regolamentate e noi le abbiamo portato
dei casi in cui la legge n. 64/1994 ha un "buco", perché potrebbe
capitare ciò che abbiamo dichiarato in Consiglio. Lei non ne vuole
sentir parlare, il suo intervento è marcatamente "inquinato" dal
fatto ideologico che per forza si deve schierare contro gli
ambientalisti e contro il gruppo "Arcobaleno", quindi ha fatto
riferimento a dichiarazioni che noi non abbiamo fatto, ma si è
dimenticato di ometterle nella discussione, per cui è un problema
pratico. Lei non vuole affrontarlo, rigetta le nostre tesi senza
neanche sentire le argomentazioni o tentare di capire quello che
vogliamo dire, va bene; a questo punto ci affidiamo al
Consiglio.
Presidente
- Pongo in votazione la mozione in
oggetto:
Consiglieri presenti: 27
Votanti: 24
Favorevoli: 3
Contrari: 21
Astenuti: 3 (Frassy, Lattanzi, Tibaldi)
Il Consiglio non approva.
Presidente
- Con tale punto esauriamo l'ordine del giorno
per questa mattinata. Il Consiglio è riconvocato alle ore
15,30.
La seduta è tolta.
---
La séance se termine à 12 heures 53.
