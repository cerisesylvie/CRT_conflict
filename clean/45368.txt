Classificazione
CONSIGLIO REGIONALE
Attività consiliare d'aula



Oggetto del Consiglio n. 2122 del 11 gennaio 2023 - Resoconto
OGGETTO N. 2122/XVI - Rinvio dell'Approvazione della proposta
di complemento regionale per lo sviluppo rurale del piano
strategico della PAC 2023/2027 della Regione autonoma Valle
d'Aosta/Vallée d'Aoste.
Bertin (Presidente) -
Passiamo ora al punto n. 6.
L'assessore Sapinet ha chiesto la parola, ne ha facoltà.
Sapinet (UV) -
Un breve intervento per spiegare i motivi
di un rinvio che è stato fatto ieri durante la riunione della
Conferenza dei Capigruppo, dettati da un'opportunità fornitaci dal
Ministero dell'agricoltura, della sovranità alimentare e delle
foreste. Certamente il cambio di impostazione voluto dall'Unione
europea, che vede l'introduzione di piani strategici nazionali,
comporta che le Regioni non possano più interfacciarsi con la
Commissione europea, imponendo un ulteriore passaggio e un
coordinamento a livello ministeriale, rendendo meno agile il
percorso attuale dei programmi di sviluppo rurale, ora declinati in
complementi regionali di sviluppo rurale.
Senza entrare nel dettaglio di una cronistoria molto articolata,
vanno comunque ricordati i vari passaggi che caratterizzano un
percorso che ha voluto essere aperto e condiviso sin da subito. Ai
diversi incontri con il partenariato dell'estate e dell'autunno
2022, con la trasmissione della bozza del documento in data 25
ottobre, hanno fatto seguito ulteriori confronti per arrivare
all'approvazione in III Commissione datata 29 novembre 2022,
preceduta da due sedute di presentazione svoltesi in data 18
ottobre e 8 novembre; di seguito poi il passaggio principale con
l'approvazione del piano strategico della PAC da parte della
Commissione europea in data 2 dicembre e alcune indicazioni
operative del Ministero. Il percorso regionale è proseguito con
l'incontro-confronto nella consulta del CPEL, prima il 13 dicembre,
poi con l'approvazione in assemblea la quale, nell'esprimere il
proprio parere positivo, ha voluto sottolineare alcune
esigenze.
In ultimo, passaggio ulteriormente importante e significativo, è
intervenuto il decreto ministeriale del 23 dicembre sui pagamenti
diretti. Proprio in seguito a questo atto del 23 dicembre, il
Ministero ha preso atto della necessità di emendare il PSP, al fine
di allinearlo alle disposizioni attuative del decreto stesso. Ne è
emersa la possibilità e l'opportunità per le Regioni di far
pervenire ulteriori emendamenti già in questa fase, ma con le
indicazioni di presentare solo quelli strettamente necessari ai
bandi la cui pubblicazione è prevista a breve; invece, nel corso
del 2023 potranno essere messi in atto gli emendamenti relativi ai
bandi che usciranno più avanti nel corso dell'anno.
È una opportunità decisamente interessante che intendiamo
cogliere, così da mettere a punto alcuni tasselli rispetto alla
prima bozza, dando un segnale concreto, in particolar modo agli
enti locali, andando incontro ad alcune loro richieste espresse nel
parere favorevole. Modifiche riguardanti le premesse di carattere
generale e le analisi di contesto, raccolte in un emendamento che è
nostra volontà di presentare all'interno della Commissione
competente, variazioni che permetteranno un miglior raccordo con le
ultime indicazioni pervenute dal Ministero, relative appunto, come
detto, ai bandi di prossima pubblicazione.
Relativamente ai bandi e alle varie opportunità da affrontare in
seguito, va ricordato che il percorso dello sviluppo rurale deve
essere visto come un processo in divenire. Per questo motivo le
successive modifiche al complemento regionale saranno esaminate nei
prossimi mesi in vista dell'uscita dei bandi, quando sarà
necessario affrontare, in III Commissione prima e in Consiglio poi,
le definizioni e le migliorie che si intenderanno apportare. In
questo senso è e sarà prezioso il ruolo del partenariato,
associazioni di agricoltori e rappresentanti di organi
professionali, che è stato coinvolto sin dai primi momenti della
costruzione dei vari documenti e che ora, un po' come tutti noi,
sta passando da un livello generale a uno più operativo.
L'obiettivo prioritario, credo che su questo siamo tutti
concordi, è far pervenire alle nostre aziende i fondi messi a
disposizione dal FESR che sono stati, nella passata programmazione,
un importante e vitale sostegno delle nostre aziende, con una Valle
d'Aosta tra i primi posti per capacità di spesa e che lo saranno
certamente nella prossima.
In ultimo aggiungo che le strutture dell'Assessorato, in
sinergia con le associazioni di categoria e le Regioni dell'arco
alpino, sono al lavoro per mettere in evidenza la specificità
dell'agricoltura di montagna e il riconoscimento della stessa, in
particolar modo relativamente alle forme di allevamento, non solo
per quanto concerne il complemento regionale per lo sviluppo
rurale, ma anche per quanto previsto sugli aiuti del primo pilastro
della PAC.
Presidente -
Consigliere Planaz ne ha facoltà.
Planaz (LEGA VDA) -
Anche noi e il nostro gruppo
accettiamo favorevolmente il rinvio per un ulteriore esame del
documento, anche a fronte di quello che ha anticipato lei,
Assessore, riguardante il primo pilastro. Fino a poco tempo fa non
avevamo i criteri applicativi del primo pilastro e, come era stato
espresso dai tecnici e dai coordinatori, il secondo pilastro doveva
dare delle risposte dove il primo pilastro non riesce a darne di
concrete, soprattutto per quanto riguarda le zone di montagna. Qui
vorrei fare il punto. Già in passato, forse non sempre a causa
della nostra Regione, ma anche a seguito di tutte le regole e le
normative comunitarie e nazionali, non sempre ma ogni tanto ci si
dimentica della montagna; lo vediamo da quanto viene espresso in
questi documenti.
Vorrei fare un passaggio: al di là del fatto che noi abbiamo
portato avanti quest'ulteriore approvazione, anche se apportiamo un
ritardo nella programmazione di queste domande che saranno poi
importantissime nell'immediato autunno quando sarà il momento
dell'erogazione, noi dobbiamo fare in modo che queste approvazioni
avvengano nel tempo più breve possibile per poter erogare le
risorse.
Partiamo da questa programmazione, che nasce già negli anni
2017, prima della pandemia e della guerra tra l'Ucraina e la
Russia. Ci ritroviamo con un documento che, ahimè, io speravo di
vedere un po' rivalutato anche dalla Commissione europea, invece
vediamo che eventuali emendamenti alle misure arrivano adesso e, di
conseguenza, forse è una programmazione che non aveva previsto
tutti questi cambiamenti, soprattutto quest'ultimo dell'estate
scorsa per quanto riguarda i cambiamenti climatici e la siccità,
che ha causato delle contrazioni sia sulle produzioni, sia su tutte
le attività produttive legate a queste misure.
Io mi auguro che con questi quindici giorni che ci prendiamo
andremo ad approfondire, anche facendo molta attenzione al carico
burocratico che dovranno affrontare le aziende in questa
programmazione, perché ci porterà al 2030, non solo al 2027. Come
vediamo, questo la dice lunga sul fatto che non riusciamo più a
riprogrammare in tempo - questo bisogna dirlo - anche a causa della
complicità e dei cambiamenti repentini che ci sono a seguito di
queste programmazioni. Se andiamo indietro nel tempo si è visto che
da una programmazione all'altra - nei primi anni del duemila
passavano quasi sempre sui sette anni - ci sono stati dei
cambiamenti che hanno modificato l'agricoltura italiana e anche
valdostana.
Un'attenzione particolare alle nostre piccole aziende e alla
qualità dei prodotti, che possono dare un reddito. Oggi, con queste
misure - abbiamo visto che i tagli sono stati fatti anche a livello
nazionale - non ci saranno più le misure della scorsa
programmazione, ma dovremo lavorare da tutte le parti che possiamo
per poter dare una redditività, come è scritto nei piani che poi
approfondiremo nelle Commissioni, per dare maggior forza a questo
documento.
Per questo noi ci siamo, e mi dispiace che abbiamo rimandato
questo documento; non era solo da parte nostra ma, come lei ha
detto, anche a livello nazionale, per poter approfondire al meglio
e dare delle risposte al più presto possibile.
Presidente -
Consigliere Chatrian ne ha facoltà.
Chatrian (AV-VdA Unie) -
Ieri, in Conferenza dei
Capigruppo abbiamo avuto modo di annunciare il rinvio al prossimo
Consiglio del punto all'ordine del giorno, quindi noi non lo
ritratteremo all'interno della Commissione, ma avremo modo di
approfondire con le associazioni, con l'assessorato e il
dipartimento, in modo da avere un quadro delineato e soprattutto
approfondito; a quel punto avremo modo nel prossimo Consiglio di
integrare, modificare o emendare quello che è il punto all'ordine
del giorno.
Bene l'approfondimento, oltretutto organizzeremo già la
Commissione martedì prossimo nel pomeriggio: prima audiremo le
associazioni, in modo da avere contezza. L'Assessore ci ha già
inoltrato una prima memoria delle novità, ma poi, se ci sarà
l'interesse da parte di quest'aula, avremo modo nel prossimo
Consiglio di emendare l'atto e quindi di integrarlo e speriamo di
migliorarlo.
Presidente -
Il punto n. 6 all'ordine del giorno è, come
detto, rinviato al prossimo Consiglio.
