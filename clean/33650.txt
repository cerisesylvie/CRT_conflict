Classificazione
COMMERCIO



Oggetto del Consiglio n. 1756 del 20 aprile 2011 - Resoconto
OGGETTO N. 1756/XIII - Interpellanza: "Interventi per
sollecitare la Camera di Commercio a dotarsi di materiale
informatico".
Interpellanza
Preso atto che presso la Camera di Commercio regionale non
sono più disponibili né schede né chiavette per la firma
elettronica;
Tenuto conto che l'informatizzazione è uno degli elementi
cruciali per lo sviluppo economico, ed anche per la difesa
dell'ambiente smaterializzando le procedure e facendo risparmiare
tonnellate di carta;
Considerato che tale mancanza pare sia legata alle mancate
consegne della ditta produttrice e che presso la Camera di
Commercio sono presenti numerose domande di questi dispositivi in
attesa di evasione;
i sottoscritti Consiglieri regionali
Interpellano
la Giunta
regionale per conoscere se intenda attivarsi
per sollecitare ed ottenere una pronta fornitura di schede e
chiavette per la firma elettronica.
F.to: Carmela Fontana - Donzel
Presidente
- La parola alla Consigliera Carmela
Fontana.
Fontana (PD)
- Grazie Presidente.
Con questa interpellanza volevamo evidenziare all'Assessore che
presso la Camera di Commercio regionale non sono più disponibili né
schede, né chiavette per la firma elettronica. Tenuto conto che
l'informatizzazione è uno degli elementi cruciali per lo sviluppo
economico e anche per la difesa dell'ambiente smaterializzando le
procedure e facendo risparmiare tonnellate di carta e considerato
che tale mancanza pare sia legata alle mancate consegne della ditta
produttrice, volevamo sapere dall'Assessore se intenda attivarsi
per sollecitare ed ottenere una pronta fornitura di schede e
chiavette per la firma elettronica.
Presidente
- La parola all'Assessore alle attività
produttive, Pastoret.
Pastoret (UV)
- Grazie Presidente.
Il rilascio della firma digitale va ricordato che non è una
competenza riservata in via esclusiva ed assoluta alle camere di
commercio, poiché per ottenere la firma digitale è possibile
rivolgersi a qualsiasi certificatore accreditato autorizzato da
DigitPA, cioè l'ente nazionale per la digitalizzazione della
pubblica amministrazione; la camera di commercio rappresenta uno di
questi certificatori. Darò una risposta circostanziata ampia, anche
per dire qual è stata l'evoluzione, più rapida di quanto noi non ci
aspettassimo, rispetto a questa questione.
Le camere di commercio, in linea di principio, rilasciano la
firma digitale poiché dal 2003 è stato introdotto l'obbligo della
trasmissione telematica delle pratiche al Registro imprese per le
società e, dal 2010, anche per le ditte individuali per cui la
firma digitale è obbligatoria. Con decreto ministeriale del 29
novembre 2004 il Ministero delle attività produttive ha previsto
l'obbligo per le camere di commercio di fornire gratuitamente una
carta nazionale dei servizi ad un legale rappresentante d'impresa
di nuova costituzione o d'impresa in regola con il pagamento del
diritto annuale che non abbia ricevuto prima di allora un
dispositivo per la firma digitale.
L'obbligo in capo alla
Chambre
era rivolto solo al mondo
imprenditoriale, quindi non ci sarebbero stati problemi, ma
l'attività di rilascio della firma digitale è stata anche
indirizzata ad altri settori, in particolare quelli della pubblica
amministrazione e quindi c'è stato anche il rilascio di 74 carte
nazionali dei servizi, una per ciascun Sindaco, rilascio di altre
200 carte alla Regione che poi le ha distribuite ai propri
dirigenti, eccetera, ed a quello degli organi professionali,
commercialisti e consulenti. Tutto questo ha ampliato di molto la
platea degli utenti; di conseguenza, nel periodo dicembre
2010-febbraio 2011 si sono verificate situazioni di carenza di
supporti informatici per il rilascio di nuove firme digitali e le
scorte di schede di carte nazionali dei servizi si sono esaurite.
Questo per una serie di eventi straordinari, ma il servizio è stato
reso rilasciando in alternativa le business key, le chiavette USB,
oppure indirizzando gli utenti presso altri certificatori (come le
Poste); certamente è stato un disagio e non si può dire il
contrario. Il servizio infatti si è interrotto per 15 giorni, dal
15 febbraio 2011 al 3 marzo 2011, periodo durante il quale la
Chambre
non aveva né schede, né business key disponibili.
L'ufficio in tale periodo ha rilasciato i dispositivi
precedentemente prenotati ed ha provveduto a raccogliere
prenotazioni per coloro che non si sono rivolti ad altri
certificatori eventualmente disponibili: questo è quanto è
successo.
Cosa si è fatto? Dal 3 marzo 2011 sono state rese disponibili
350 schede di carte nazionali dei servizi e l'ufficio della
Chambre
ha potuto soddisfare le richieste oggetto di
precedente prenotazione; per quanto riguarda le business key si è
proceduto come sopra indicato e, al momento, sono più ridotte le
prenotazioni - solo 25 - che si stanno soddisfacendo in questi
giorni con l'arrivo della nuova fornitura. Ma perché c'è stata
questa carenza? La carenza è dovuta soprattutto ad un forte aumento
della richiesta di rilascio di firma digitale rispetto all'anno
precedente. Cito alcune di queste cause: una è quella per la quale
l'Agenzia del territorio ha introdotto l'accesso telematico al
catasto dal 2010, per cui tutti i liberi professionisti -
principalmente geometri - che necessitano di consultare atti o
documenti dal catasto, devono accedere al sistema telematico
dell'Agenzia del territorio mediante firma digitale. Negli ultimi
mesi gran parte delle richieste di schede per la firma digitale
sono pervenute da tale categoria di professionisti. Poi c'è stata
l'obsolescenza di un certo numero di schede. Peraltro è previsto
che, a partire da giugno 2011, alcune tipologie di queste schede
escano direttamente dal mercato; in pratica - lo do come dato, se
può interessare -, tutte quelle con il numero di serie che inizia
con 1201-1202 non saranno più utilizzabili perché non saranno più
supportate dal sistema informatico attuale che si è evoluto.
Inoltre nei primi mesi del 2011 c'è stata la richiesta di nuovi
rilasci di firma digitale, imputabili anche al fatto che un'altra
serie di schede - quelle con la serie che inizia con 74 - giungono
alla scadenza della loro validità. Le schede hanno una validità di
sei anni...le prime sono state emesse nel 2005, quindi sono
prossime alla scadenza. Si sono ammucchiate tutte queste esigenze
dal punto di vista numerico; le cause che ho illustrato hanno
aggravato una situazione già caratterizzata di per sé per queste
ragioni da un forte aumento di richieste di rilasci di carte
nazionali dei servizi.
Il coinvolgimento della Regione nell'attività di fornitura e
distribuzione delle schede per la firma elettronica riguarda solo
una parte delle attività svolte dalla
Chambre
in questo
ambito (le 200 schede che ci sono state fornite). Queste attività
in cui la Regione è utente sono state avviate in passato attraverso
questo buono d'ordine di 200 carte che ora sono arrivate ad
esaurimento, ed infatti ora il Dipartimento innovazione tecnologica
(DIT) della Regione si è attrezzato per approvvigionarsi
direttamente senza più pesare sulla
Chambre
, che potrà far
fronte ai suoi fabbisogni con i suoi ordini. Dico questo perché
eravamo in una fase iniziale per cui tutto questo ci ha trovati in
una sorta di imbuto che ha portato a questa considerazione, e
questa è anche la ragione per cui il Dipartimento innovazione
tecnologica non ha fatto dei rilievi alla
Chambre
: perché la
strozzatura del collo di bottiglia è dipesa anche dalla difficoltà
da parte dei fornitori di fornire le schede. Ora la situazione si è
normalizzata dal punto di vista numerico; ci auguriamo che aumenti
progressivamente l'utilizzo della firma elettronica. Ovviamente
dobbiamo tenere conto che siamo in un sistema che, partendo da
zero, deve attrezzarsi per soddisfare un numero molto elevato di
utenti che si aggiungono progressivamente a questo tipo di
iniziativa.
Presidente
- La parola alla Consigliera Carmela
Fontana.
Fontana (PD)
- Ringrazio l'Assessore Pastoret, perché mi
ha dato tutte le motivazioni e mi ha spiegato quello che era
successo. Mi ero molto preoccupata, perché si fa di tutto per
risparmiare la carta e alla fine manca il materiale necessario per
far lavorare la Camera di Commercio. Mi sembra che ora il problema
sia risolto; speriamo che in futuro non succedano più questi
inghippi e...la volevo ringraziare, Assessore.
