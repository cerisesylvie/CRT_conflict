Classificazione
ALPINISMO


Resoconto integrale del dibattito dell'aula
Oggetto del Consiglio n. 2694 del 26 giugno 2002 - Resoconto
OGGETTO N. 2694/XI Problemi concernenti i rifugi e bivacchi
alpini. (Interpellanza)
Interpellanza Osservato che, in occasione del convegno svoltosi
il 31.05.2002, a Cogne, sulle problematiche dei rifugi alpini e dei
bivacchi, sono state avanzate perplessità, sia in ordine
all'eccessiva proliferazione dei rifugi, sia in riferimento
all'opportunità di eliminare strutture, spesso obsolete, che
costituiscono un "doppione" rispetto a più moderni edifici
costruiti negli ultimi anni (es: un nuovo rifugio costruito accanto
ad un vecchio bivacco);
Creduto che tali osservazioni meritino un'attenta
riflessione;
il sottoscritto Consigliere regionale
Interpella
l'Assessore competente per sapere:
1) se esiste un inventario dei rifugi e dei bivacchi presenti
sul nostro territorio ed un'individuazione esatta dei casi in cui
dette strutture, per così dire, si "sovrappongono";
2) se condivide le perplessità circa un'eccessiva proliferazione
di rifugi alpini in Valle d'Aosta e, in caso affermativo, quali
politiche intende adottare per invertire la tendenza in atto;
3) se condivide l'opportunità di eliminare le vecchie strutture,
là dove sono state recentemente sostituite da nuovi rifugi e quali
iniziative intende eventualmente assumere al riguardo.
F.to: Curtaz
Président
La parole au Conseiller Curtaz.
Curtaz (PVA-cU)
In occasione di un convegno organizzato a
Cogne, se non ricordo male, il 31 maggio, a cui ho partecipato
volentieri a proposito dell'iniziativa - personalmente condivisa -
intitolata "Mon bivouac", da due interventi di esponenti del CAI
(Club alpino italiano) sono emerse alcune osservazioni, peraltro
proposte in quella sede in maniera garbata come momento di
discussione, e che con quel clima voglio riprendere, sono emersi
almeno due problemi sulla politica valdostana, perché parlavamo
preminentemente della Valle d'Aosta, in relazione ai rifugi e ai
bivacchi.
I relatori hanno posto come problematica su cui meditare, su cui
fare osservazioni, confrontarsi, riflettere, in primo luogo, la
circostanza che si rischia con le attuali politiche incentivanti di
andare ad una prolificazione eccessiva dei rifugi - poi aggiungerò
una cosa su questo - e, dall'altro, se non sia il caso di
rimuovere, là dove ci siano delle sovrapposizioni di strutture, là
dove le strutture vecchie sono state sostituite da nuovi edifici,
più funzionanti e moderni, le strutture obsolete. Perché queste
ormai vengono gestite male, spesso sono inutilizzate, sono in
cattive condizioni e sono lì a fare cattiva figura di sé. Aggiungo
un dato di riflessione che mi è venuto in mente domenica perché ero
in quei paraggi e parlavo con una persona che intendeva avviarsi a
fare il tour del Grand Combin: credo che nell'ambito della Valle
d'Aosta ci siano anche delle situazioni diversificate.
Vi sono - per completare la riflessione che veniva fatta quel
giorno a Cogne - delle zone in cui c'è un eccesso di rifugi, che
ormai sono quasi delle strutture paralberghiere, e ve ne sono altre
in cui, forse, un piccolo rifugio potrebbe essere utile. Penso,
rispetto al Grand Combin, al fatto che nella Conca di By non c'è un
rifugio che, invece, sarebbe molto utile per chi fa tappa di
quell'Alta Via.
L'obiettivo dell'interpellanza non è quindi quello di dare delle
soluzioni, ma è quello di portare alla riflessione, di invitare, in
particolare l'Assessore competente, a riflettere su queste
problematiche, che a me sembra siano state poste in quella sede,
particolarmente qualificata a parlare dei temi della montagna, in
maniera opportuna, pertinente e con molto garbo.
Président
La parole à l'Assesseur au tourisme, aux
sports, au commerce et aux transports, Lavoyer.
Lavoyer (SA)
Oggi è il "Curtaz day" sul turismo. Sulle
premesse, almeno da quanto mi è stato riferito, effettivamente sono
state fatte queste riflessioni che l'interpellante ha ripreso
nell'introduzione, però prevalentemente le perplessità avanzate da
alcuni referenti, prevalentemente del CAI, erano relative
all'opportunità di eliminare strutture obsolete, che riguardavano
però, se non esclusivamente, quantomeno prevalentemente i bivacchi
e non tanto i rifugi. Comunque il contesto del ragionamento è
generale.
Per andare al primo quesito dell'interpellanza, è ovvio che
abbiamo un inventario, nel senso che l'Assessorato al turismo cura
la pubblicazione dell'opuscolo che parla di rifugi e bivacchi in
Valle d'Aosta, dove sono riportate tutte le strutture funzionanti,
sia che si tratti di rifugio, sia che si tratti di bivacchi.
Per quanto riguarda l'ipotesi di eventuali sovrapposizioni di
tali strutture, possiamo anche osservare che nessuna di esse
presenta caratteri di totale inutilità in questo momento, comunque
può essere fatto un approfondimento. E anche nel caso di strutture
che potrebbero oggettivamente risultare in una certa misura, sia
perché limitrofe rispetto ad altre, di sovrapposizione, possiamo
dire che, allo stato attuale, ciascuna di esse può esercitare una
propria funzione specifica, anche se riteniamo che possa essere
giunto il momento, viste le sollecitazioni e le riflessioni del
convegno, di fare un approfondimento più dettagliato su questo tipo
di problematica.
Sul secondo quesito, la preoccupazione di per sé può darsi che
sia proiettata in prospettiva, perché si sente parlare di
iniziative, di "pourparlers", di richieste di informazioni che
vengono fatte agli uffici e che automaticamente poi vengono
recepite dai Consiglieri. Oggettivamente non possiamo dire che c'è
stata una grande proliferazione ultimamente, perché l'ultima nuova
struttura è il rifugio "Bonatti", il cui primo atto deliberativo
risale al 1994; successivamente, solo nel 2001, il Comune di Doues
ha ottenuto il parere per il finanziamento per la realizzazione del
rifugio nella Conca della Val di By, struttura peraltro in fase di
realizzazione.
Da una parte condivido queste perplessità, perché il quadro dei
rifugi delle strutture esistenti potrebbe dare delle risposte
abbastanza esaustive nel settore e condivido anche che si dica che
forse ci sono delle carenze in strutture meno importanti e meno
qualificanti, tipo bivacchi. Penso perciò che più che al
proliferare bisogna fare attenzione al fatto che i rifugi siano
effettivamente dei rifugi. Mi pare che quando abbiamo corretto le
ultime disposizioni normative, strutture che potrebbero anche non
essere considerate "in toto" rifugi, fanno parte di un recente
passato, però del passato: attualmente la normativa è abbastanza
rigida.
Per andare in questa direzione - e vengo all'ultimo quesito -
forse sarebbe poco serio fornire, qui, delle risposte generali,
perché queste strutture dovrebbero essere esaminate, caso per caso.
Vorremmo quindi valutare, volta per volta, anche con il contributo
degli operatori locali, l'opportunità e la convenienza economica
delle singole operazioni.
Si porta ad esempio il caso verificatosi al lago di Luseney,
dove a seguito della costruzione del nuovo bivacco Reboulaz di 24
posti, si è provveduto allo smontaggio del preesistente bivacco
Nebbia di 6 posti, situato a poca distanza, che è stato trasportato
a valle per essere riutilizzato in un'altra zona. Volevo anche
sottolineare che, ai sensi dell'articolo 13, la "21" prevede che
queste strutture non possano mutare destinazione per un periodo di
40 anni decorrenti dalla trascrizione del relativo vincolo.
Fatte queste premesse, riteniamo che sia maturo il momento per
avere un approfondimento su tutti questi aspetti: rifugi, bivacchi,
quelli obsoleti, e quindi ho dato disposizione agli uffici, a
seguito delle cose che sono emerse al convegno di Cogne, ma anche a
seguito di questa iniziativa, per avere una fotografia
dell'esistente, di cominciare eventualmente ad ipotizzare delle
proposte operative; dopo di che, o in Consiglio, o in commissione,
sono a disposizione per andare ad illustrare le cose.
Président
La parole au Conseiller Curtaz.
Curtaz (PVA-cU)
Sono soddisfatto della risposta
dell'Assessore, che mi pare abbia compreso ed apprezzato lo stimolo
che derivava da questa iniziativa.
Prendo atto con soddisfazione delle ultime parole che mi ha
detto su un impegno ad approfondire le problematiche. Vorrei
lanciare un'idea, che poi andrebbe sviluppata e approfondita per
vedere se è realizzabile. La mia idea è quella di fare, una volta
che si sia ottenuto una fotografia dello stato della situazione, un
vero e proprio piano dei rifugi e dei bivacchi nella nostra regione
perché, avuta la fotografia della situazione attuale, potremmo,
attraverso il coinvolgimento di esperti - penso alle guide alpine,
agli enti locali, eccetera - individuare le zone dove ci sono
sovrapposizioni, eventuali bivacchi - certamente non rifugi, era
giusta l'osservazione preliminare dell'Assessore - da togliere.
Scopriremmo, quasi sicuramente, delle situazioni in cui può
essere utile la costruzione, a scopi alpinistici, di un rifugio e
di un bivacco e, in quei casi, avrà senso incentivare come si fa
oggi ma, nei casi in cui si andassero a sovrapporre delle strutture
ad altre che ci sono già, dovremmo riflettere se è necessario
andare avanti con questa politica di prolificazione di questi
rifugi, che finiscono per essere inutili.
Concludo dunque lanciando l'idea di un piano, a cui è
prioritaria l'analisi che l'Assessore ha promesso di fare; credo
che nei prossimi mesi, dopo l'estate, compiuta questa istruttoria,
tornerò volentieri sul tema per avere ulteriori
approfondimenti.
