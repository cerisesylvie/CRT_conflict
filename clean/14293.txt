Classificazione
CONSIGLIO REGIONALE
Attività consiliare d'aula


Resoconto integrale del dibattito dell'aula
Oggetto del Consiglio n. 816 del 20 luglio 1994 - Resoconto
OGGETTO N. 816/X - Ratifica di deliberazioni adottate dalla
Giunta regionale in via d'urgenza.
Oggetto n. 4513 in data 3 giugno 1994:
Approvazione della
proposta di documento regionale di programma afferente al piano
triennale 1994/1996 per la tutela ambientale.
Presidente -
La parola al Consigliere
Bich.
Bich (APA) -
Ci vuole illustrare egregio
Assessore, il senso e la filosofia del programma?
Presidente -
La parola all'Assessore
dell'ambiente, territorio e trasporti, Riccarand.
Riccarand (VA) -
Il piano triennale è un documento
che viene predisposto sulla base di una programmazione del
Ministero dell'ambiente e che vede la presentazione, da parte delle
regioni, di una serie di proposte per i finanziamenti per alcuni
settori che sono individuati direttamente dal Ministero. Nel
programma, il Ministero prevedeva la possibilità di presentare
richieste in tre settori: aree protette, aree urbane, bacini
idrografici. La possibilità era rivolta alle regioni, ai comuni e,
per le aree protette, agli enti parchi; quindi è stato inserito,
per completezza, il programma approvato dall'ente parco del Gran
Paradiso. Quindi, verificando gli interessi dell'Ente Parco Gran
Paradiso, della Regione, dei comuni e con la collaborazione fra gli
Assessorati all'ambiente, ai lavori pubblici e alla sanità, è stato
predisposto il piano che è stato trasmesso al Ministero nei tempi
dovuti, in modo che questo possa essere finanziato.
Presidente -
La parola al Consigliere
Marguerettaz.
Marguerettaz (PpVA) -
Gli interventi previsti per
Aosta, oltre alla limitazione dell'inquinamento acustico e
atmosferico, riguardano la risoluzione del problema del traffico;
ma questi fondi verranno ceduti al Comune come in una partita di
giro?
Poi, alcune cose del piano le condividiamo, ma altre no. Siamo
preoccupati nel leggere che vi è ancora l'intenzione di istituire
nuovi parchi; ogni volta in cui si parla di aree protette c'è un
ritornello, ma dietro non si vede un progetto chiaro. L'impressione
che si ha è che non si sa bene come si pensa ad un'area della Valle
e si va avanti in questo modo: si richiede al Comune un parere e si
procede così. L'altra perplessità - che non è una critica
all'Assessore - è data da uno stanziamento pari a 2 miliardi al
Comune di Aosta con delle tabelle che, per uno come me e per altri
che hanno fatto l'esperienza del Consiglio comunale di Aosta, fanno
sorridere.
Un piano di riduzione del traffico prevede una serie notevole di
interventi, primo dei quali è il reperimento di aree di parcheggio,
perché è impensabile intervenire sul traffico alla periferia senza
dei parcheggi. Ecco, a fronte di interventi massicci, noi scopriamo
che non esiste nulla, nessun progetto, e nella tempistica allegata
si prevede l'approvazione di un progetto entro 120 giorni. Ora io
dico che, se il Sindaco Fiou dovesse avere un progetto esecutivo
nei prossimi 120 giorni, io ritirerò tutti i miei pensieri negativi
e lo voterò se si ripresenterà alle prossime elezioni.
Presidente -
La parola al Consigliere
Bich.
Bich (APA) -
Ieri sera Gassman ha recitato il 33°
canto del Paradiso, allora questa è la
summa
teologica di un
programma ambientale di difficilissima applicazione. Per Aosta:
decongestionamento del centro dal traffico veicolare privato. É un
discorso che si fa almeno da 20 anni, ma non abbiamo un piano,
soprattutto perché non abbiamo studiato elementi sostitutivi del
traffico privato. Io sono ancora più divertito quando sento che
danno 2 miliardi ad un'amministrazione che ne avanza 7 all'anno e
non riesce neppure a progredire con la tempistica del Consiglio
comunale, dal momento che mi risulta che le sessioni del Consiglio
vanno buche.
É velleitario pensare di usare questi quattrini pesando
esclusivamente sulla struttura comunale di Aosta, in cui l'azione è
bloccata. Un altro punto, che è di difficile realizzazione, è il
progetto di risanamento acustico in Aosta. Anche su questo vi è
l'assenza di progetti; per l'utilizzo di particolari materiali
nell'edilizia pubblica e privata siamo in controtendenza con la
legge perché sappiamo che le agevolazioni sono date per le
ristrutturazioni e il risanamento, e non esistono delle
agevolazioni per l'operatore. Quindi mi sembra che il piano rimanga
una dichiarazione d'intenti di difficilissima applicazione.
Presidente -
La parola al Consigliere
Lanièce.
Lanièce (GA) -
Volevo sapere se si possono avere
ulteriori informazioni in merito agli interventi da attuare nel
Parco del Mont Avic.
Presidente -
La parola al Consigliere
Parisi.
Parisi (VAP) -
Laddove si parla di inquinamento
atmosferico, vorrei sapere se si intendono fare degli interventi
per la riconversione degli impianti di riscaldamento; in
particolare, se sono stati fatti degli interventi sulle strutture
pubbliche per fare in modo che venissero riconvertiti gli impianti
in metano. Siccome ci sono molti impianti a nafta, ci sono dei
progetti in tal senso.
Presidente -
La parola all'Assessore
dell'ambiente, territorio e trasporti, Riccarand.
Riccarand (VA) -
Questo documento è un programma
che comprende un triennio, e riteniamo che le proposte siano
realizzabili nell'arco di un triennio; non solo, ma il programma di
intervento ambientale è ben più ampio, perché nel documento si
tratta di inserire interventi finanziabili dal Ministero. Questa
non è la
summa
teologica del piano di intervento
ambientale.
Rispetto alla diffidenza sulla capacità del Comune di Aosta di
usare questi finanziamenti, io la posso anche capire, però non
sarei così pessimista. Sulla viabilità qualcosa si sta muovendo; io
credo che ci troviamo alla vigilia di provvedimenti importanti che
coinvolgono il Comune di Aosta. Nello scorso inverno è stata fatta
una sperimentazione: per la prima volta è stato sperimentato un
sistema di trasporto pubblico fatto a misura per la città. La
Giunta ha già assunto le conseguenze della sperimentazione e ha
deliberato l'attivazione della navetta non solo sull'asse
est-ovest, dall'area Ferrando all'Arco d'Augusto, ma anche
sull'asse nord-sud, dalla stazione all'Ospedale, in modo da
realizzare un servizio urbano che rappresenti un'alternativa
all'uso delle automobili. Contestualmente a questo, il Comune di
Aosta si è impegnato a rivedere la politica dei parcheggi e a
ridurre gli accessi al centro città e i parcheggi liberi
all'interno delle mura romane. Tutto questo andrà avanti e siamo
pronti a rispettare le scadenze in modo di realizzare da fine
settembre questo servizio navetta che avrà un grosso impatto sulla
città e uno dei programmi che è stato inserito è collegato a questo
progetto.
Nell'ambito del piano del bacino di traffico, che è in corso di
avanzata realizzazione e che sarà pronto in autunno, è prevista una
riorganizzazione delle linee di trasporto suburbane che toccano la
città di Aosta, per cui ci saranno alcune linee finalizzate al
trasporto urbano: quartiere Dora, Tzambarlet, Cimitero; le altre
linee non passeranno più per il centro, creando quindi un nodo di
interscambio alla stazione. Quindi è chiaro che, definita questa
struttura di trasporti, occorrerà mettere mano a tutta la
segnaletica per gli utenti che sappiamo in quali condizioni versa:
è penosa! La collaborazione che è un po' saltellante fra il Comune
e le concessionarie dei servizi suburbani può portare, nell'arco di
pochi mesi, alla definizione di un nuovo assetto più positivo per
il trasporto pubblico in Aosta. Direi che le cose che sono qui
previste stanno già procedendo, non si devono inventare.
Per quanto riguarda le aree protette e l'improvvisazione che
regnerebbe, non è così, anzi direi che, con prudenza, si sta
facendo un grosso lavoro di pianificazione. Noi abbiamo una legge
che prevede delle procedure che sono state rispettate; è stato
elaborato un piano dei parchi, esso è stato esaminato dalla Giunta
e si è deciso di sentire i comuni interessati prima di arrivare ad
una proposta organica a livello di Consiglio regionale. É chiaro
che noi abbiamo un Parco nazionale, uno regionale e 8 riserve
naturali, e quello che è previsto nel piano non riguarda nuove aree
protette ma interventi di valorizzazione di quelle che già
esistono. Sul Parco del Mont Avic sono previsti tre interventi
proposti dall'Ente Parco che concernono la ristrutturazione della
casa dell'inglese a fine museo con una spesa di 595 milioni; c'è la
foresteria dei guardia parco al Grand Lac per 273 milioni e la
richiesta della costruzione della sede dell'Ente Parco per 900
milioni.
Per quanto riguarda la questione del risanamento acustico, è
chiaro che la cosa è tutta da impostare. La Regione si era dotata
già di uno studio di base; oggi, per Aosta, è possibile fare un
lavoro più approfondito e occorre fare la zonazione della città per
intervenire. É chiaro che con 500 milioni non è che si preveda una
realizzazione, si prevede di avviare un primo intervento.
Per la questione dell'inquinamento da nafta, io credo che i
passi fatti siano noti; la prima scelta è stata di eliminare
l'incentivazione sulla nafta che è defiscalizzata, quindi con
l'eliminazione del 45 percento nel gennaio 1993-1994, e
dell'ulteriore 45 percento nel gennaio 1995, noi eliminiamo un
forte elemento di incentivazione. Sappiamo che il Comune di Aosta
ha fatto un'ordinanza per vietare l'uso dell'olio combustibile
fluido nella nafta e questa è stata impugnata; noi stiamo lavorando
col Politecnico di Milano per avere una serie di dati onde poter
emanare un provvedimento a livello regionale per eliminare la
nafta. Però abbiamo bisogno di completare con una serie di dati il
provvedimento, per renderlo forte.
Presidente -
La parola al Consigliere
Bich.
Bich (APA) -
Io capisco che lei abbia una visione
più ottimistica; purtroppo non posso dire che all'ottimismo seguano
le realizzazioni. Anche in tempo di guerra si faceva la segnaletica
orizzontale entro il mese di aprile; mi risulta che la segnaletica
ad Aosta non sia conclusa ad agosto. Quel che mi sembra molto
disarticolato è il piano del traffico, perché il Comune di Aosta
dispone di un solo piano, il piano "Crotti" del 1988, che dà delle
linee direttrici. Sulle ipotesi di piano che lei ha presentato, mi
sembra che alcuni punti siano validi; quindi c'è un problema di
studio da parte della città che si innesti su questi principi
generali. Quindi, dichiarando il voto favorevole, in nome
dell'antica ed eterna alleanza, solleciterei una maggiore sintesi
delle iniziative tra la Regione e il Comune; il traffico locale può
essere superato dall'intervento pubblico sostitutivo di quello
privato, il servizio navetta è servito, ma era gratuito e non era
sostitutivo del traffico privato.
Presidente -
Passiamo alla votazione della
deliberazione in oggetto.
Presenti: 28
Votanti e favorevoli: 23
Astenuti: 5 (Collé, Lanièce, Linty, Marguerettaz, Tibaldi)
Il Consiglio approva
Si dà atto che, dalle ore 10,42, presiede il Vicepresidente
Aloisi.
Oggetto n. 4738 in data 10 giugno 1994:
Approvazione di
una bozza di convenzione da stipulare con la casa di riposo "Refuge
Père Laurent" di Aosta e valevole sino al 31 dicembre 1996, ai
sensi e per gli effetti della legge regionale 19 agosto 1992, n.
41. Approvazione e impegno della relativa spesa di lire
2.030.000.000, per l'anno 1994.
Presidente -
La parola al Consigliere
Lanièce.
Lanièce (GA) -
Volevo chiedere spiegazioni
sull'articolo 5: si tratta della retta di ospitalità. In questo
caso, il Refuge viene comparato alle altre comunità ma si sa che
esse hanno un servizio migliore rispetto al Refuge in cui ci sono
delle stanze con 4 persone. Visto che le rette sono di circa 2
milioni, si rischia di mettere in crisi le famiglie. Quindi si
poteva emendare l'articolo 5 senza dire che la retta era equiparata
a quella delle altre comunità pubbliche.
Presidente -
La parola al Consigliere
Marguerettaz.
Marguerettaz (PpVA) -
Abbiamo concordato
l'emendamento perché ci sembra davvero importante. Io credo che le
convenzioni sociali debbano partire dal convincimento che tra
pubblico e privato non c'è differenza, anzi che il pubblico si
inserisce laddove il privato non riesce a dare risposte. Ora, anche
dal punto di vista della tradizione storica della casa di riposo e
dell'opera encomiabile che essa ha svolto, noi approviamo una cifra
di 2 miliardi, che in realtà è una cifra piccolissima per la
gestione di una casa di riposo che ospita più di 100 anziani;
quindi dare 2 miliardi non è un grosso segno di generosità, nemmeno
di avarizia.
Perché la Regione chiede che la casa di riposo imponga le stesse
rette? Probabilmente la Regione ha detto che: "Dal momento che ti
diamo dei soldi chiediamo che anche tu faccia pagare le stesse
rette". É un ragionamento un po' fuorviante perché il servizio è
decisamente diverso, ma soprattutto perché i costi per la
collettività sono decisamente diversi. I costi per un anziano del
Refuge sono almeno 10 volte meno di quelli per un qualsiasi altro
anziano gestito da una struttura pubblica. Questo non è un demerito
nei confronti delle comunità regionali, perché ad esempio la
presenza del volontariato è scarsa e il servizio è migliore, ma è
un dato di cui non si può non tenere conto. Quindi è giusto che la
casa di riposo stabilisca quali sono le rette. Fino ad un anno fa
questo vincolo non era presente. Un'ultima considerazione: ho
notato che viene elargita una cifra inferiore, le spese in conto
capitale vengono ridotte quasi della metà, ed anche su questo
gradirei una spiegazione.
Presidente -
La parola all'Assessore della sanità
ed assistenza sociale, Vicquéry.
Vicquéry (UV) -
Permettez-moi de m'étonner parce que
cette délibération a été approuvée à l'unanimité en Vème
Commission! Les voies du Seigneur sont infinies...Ah, tu étais
absent. La philosophie de l'amendement n'est pas la nôtre. Le
discours est très simple: si le Conseil s'est donné des règles en
disant que les tarifs à payer à l'intérieur des structures
publiques et privées sont determinées d'une certaine façon, nous
devons suivre ces règles. Je sais que la direction du Refuge a
contesté ces règles et, de son point de vue, d'une façon légitime,
mais nous ne pouvons pas accepter des conditions de ce genre.
Quand monsieur Marguerettaz parle justement de subsidiarité, il
doit se rappeler qu'il existe un autre concept: celui de
solidarité. Nous ne pouvons pas considérer les citoyens valdôtains
d'une façon différente au fur et à mesure qu'ils sont hospitalisés
dans une structure publique ou privée. L'aspect logistique des
locaux est tout à discuter, s'il est vrai que dans le Refuge Père
Laurent, comme dans d'autres structures publiques, par exemple
celle de Challant Saint-Anselme ou de Roisan qui sont dans des
situations très difficiles, à eux aussi on fait payer les deux
millions comme tarif. Donc je dis que cet aspect est tout à
discuter, car il me résulte que dans le Refuge existent aussi des
studios, il y a une partie où les familles sont hospitalisées et
alors là il faudrait faire payer, selon cette logique, un tarif
doublement supérieur. On risque de définir deux situations
différentes, si d'un côté l'on paye moins. On a longuement discuté
ce problème avec les dirigeants et on a convenu que la chose la
meilleure était de faire dans cette façon.
Pour ce qui concerne les coûts, je ne peux pas donner des
réponses, car le Refuge Père Laurent n'a jamais présenté un compte
rendu, ce que la loi du 1993 prétend. Alors, jusqu'à quand on
n'aura pas un compte rendu, on ne pourra pas déterminer les coûts.
A la fin de cette année on pourra vérifier si on donne trop ou trop
peu au Refuge. Pour les investissements, ce n'est pas un choix
politique, c'est simplement que les 30 millions sont pour donner
une réponse aux petites nécessités. Donc je vous dis qu'on
n'accepte pas l'amendement.
Presidente -
Stiamo aspettando che venga
distribuito l'emendamento. La parola al Consigliere Squarzino
Secondina.
Squarzino (VA) -
Presento qui alcune
considerazioni fatte in Commissione. Ci siamo posti i problemi
sollevati da Marguerettaz, soprattutto di un'assistenza omogenea
per tutti gli anziani, e quindi della possibilità di consentire al
bacino di Aosta di usufruire degli stessi servizi che ci sono in
Valle.
Un altro problema è individuare delle altre risposte che non
siano solo la microcomunità o l'ospizio; quindi bisogna coprire
meglio il servizio a domicilio. Abbiamo fatto un elenco di questi
problemi chiedendo che la tematica venga affrontata nel piano
socio-sanitario in quanto le microcomunità sono risposte parziali a
domande più articolate. Ancora, alcune famiglie sarebbero disposte
a curare, a casa loro, gli anziani, ma non possono farlo per motivi
economici e di lavoro; quindi favorirle nel piano degli interventi
per fare in modo che l'anziano rimanga in famiglia è
importante.
Poi abbiamo individuato un secondo aspetto del problema più
limitato e relativo alle rette. Abbiamo inviato una lettera
all'Assessore in cui diciamo:
1°) mentre in tutti gli altri servizi, quando si chiede un
contributo, lo si chiede sia in base al reddito sia al carico
familiare, per quanto riguarda il contributo per gli anziani non si
tiene conto del carico familiare; allora è importante considerare
anche il carico.
2°) in alcuni casi gli anziani sono ricoverati in ospedale; oggi
la famiglia deve continuare a pagare per mantenere il posto:
allora, come per gli asili nido si è prevista una riduzione in caso
di assenza del bambino, anche in questo caso va previsto un
meccanismo simile, in modo da sollevare la famiglia da una spesa
inutile.
Presidente -
La parola al Consigliere
Lanièce.
Lanièce (GA) -
Noi proponiamo l'emendamento solo
per modificare l'articolo 5, comma 1, dove si dice che per la retta
la casa di riposo "si uniforma", chiediamo di mettere che la casa
di riposo "può derogare" o anche "gradualmente" e spero che
l'Assessore capisca.
Presidente -
La parola al Consigliere
Chiarello.
Chiarello (RC) -
Io voto contro l'emendamento
perché chiederei che la struttura privata si adeguasse a quella
pubblica, non dobbiamo far star male gli anziani perché stanno
nella struttura privata. Tutti gli anziani devono stare meglio o
almeno che tutti siano uguali.
Presidente -
La parola al Consigliere
Marguerettaz.
Marguerettaz (PpVA) -
Se quella struttura e il
prato attiguo sono rimasti di proprietà privata non è per cattiva
volontà dell'ente pubblico, anzi sono anni che le varie
amministrazioni hanno fatto di tutto per acquisire quella
struttura. Noi siamo qui nell'era dell'iniziativa privata ma
perennemente ricorre il ragionamento della
longa manus
pubblica
su strutture che sono nate da iniziative
solidaristiche private. Non abbia timore l'Assessore di votare
quest'emendamento, al di là degli schieramenti; se facciamo uno
sforzo che superi questo perverso meccanismo che talvolta ci prende
un po' tutti, si può votare senza questo timore.
Non si tratta di sancire una disparità di trattamento tra i
cittadini perché questa situazione già esiste, e per fortuna,
perché se il privato non fosse in concorrenza col pubblico vivremmo
in una società tremenda.
La situazione esiste perché un anziano che è ospite in una
struttura privata costa mediamente in un anno alla collettività
17-18 milioni; un anziano ospite di una casa di riposo pubblica
costa almeno 30 milioni l'anno, quindi c'è questa differenza. Noi
possiamo chiudere gli occhi e dire che se si danno dei soldi ai
privati loro devono far pagare la stessa retta, oppure sanzioniamo
la validità sociale di una struttura come questa e le diamo la
possibilità di derogare dalle necessità che ci siamo dati per la
gestione delle nostre strutture.
Presidente -
Passiamo alla votazione
dell'emendamento di cui do lettura:
Emendamento - All'articolo 5, comma 1, si chiede di modificare
così: "Per l'importo della retta di ospitalità per la contribuzione
degli ospiti e dei familiari tenuti all'obbligo della prestazione
degli alimenti e per la somma minima lasciata a disposizione degli
ospiti per le minime necessità, la Casa di Riposo può derogare a
quanto stabilito annualmente dal Consiglio regionale per le
micro-comunità pubbliche della Regione".
Presenti: 28
Votanti e favorevoli: 6
Astenuti: 22 (Agnesod, Aloisi, Bionaz, Chenuil, Chiarello,
Dujany, Lanivi, Lavoyer, Louvin, Mafrica, Mostacchi, Parisi, Perrin
C., Perrin G.C., Perron, Piccolo, Riccarand, Rini, Squarzino,
Vallet, Vicquéry, Voyat).
Il Consiglio non approva
Presidente -
Passiamo alla votazione della
deliberazione in oggetto.
Presenti, votanti e favorevoli: 29
Il Consiglio approva all'unanimità
Oggetto n. 4850 in data 17 giugno 1994:
Realizzazione
dell'intervento denominato "005 Tur - Fondazione per la formazione
professionale turistica. Qualificazione biennale o triennale
giovani post-obbligo e stipula di relativa convenzione con la
Fondazione per la formazione professionale turistica.
Presidente -
La parola al Consigliere
Tibaldi.
Tibaldi (LN) -
Sono sempre più frequenti gli
interventi nella formazione con la formula della gestione
convenzionata; ricordo il corso per operatori congressuali. Questa
volta ci pare che ci siano alcune aree di indeterminatezza in
questa delibera: ecco quali sono, secondo noi. A chi si rivolge il
corso, perché si parla generalmente di qualificazione biennale o
triennale di giovani post-obbligo? Agli albergatori o ai
neo-diplomati? Ma in questo caso verrebbe svilita l'attività degli
istituti regionali e della scuola alberghiera
Poi, sulla base del preventivo di spesa, si vede che la Regione
ha un intervento dell'80 percento ai sensi di una legge; di questo
80 percento circa 200 milioni sono per il corpo insegnante e circa
90 milioni per il personale non docente.
Però viene delegato alla Fondazione il reperimento di idoneo
personale per le lezioni, quindi non sappiamo qual è la qualità di
questi docenti. Altro punto riguarda la brevità del corso, che è
previsto dal 1° ottobre al 31 dicembre; abbiamo poi scarse nozioni
sulla preparazione dei docenti e sugli utenti del corso.
Quindi non perché sono soldi erogati dal FSE dobbiamo
sottovalutarne l'utilità; sono soldi di tutti, che devono essere
utilizzati bene. Mi pare che questa delibera non abbia chiarito
quali sono i punti essenziali che intende perseguire e le
caratteristiche del corpo insegnante. Vorrei avere alcune risposte
dall'Assessore.
Presidente -
La parola al Consigliere
Marguerettaz.
Marguerettaz (PpVA) -
É interessante mettere in
relazione la delibera in questione con quella riguardante il
Refuge, perché ci troviamo in un campo diverso e noi diamo la
possibilità ai giovani valdostani di investire sulla propria vita.
Prima noi volevamo dare agli anziani solidarietà, accoglienza, e
abbiamo discusso di far pagare delle rette anche consistenti.
In questa delibera noi spendiamo 366 milioni per 3 mesi e qual è
la partecipazione che chiediamo a questi ragazzi? Zero. C'è una
forte contraddizione: o la politica è lineare o non lo è per nulla.
Non si vuole penalizzare le famiglie degli studenti, ma si vuol
mirare agli esiti di questa formazione. Non nascondiamoci che, così
come gli anziani possono essere parcheggiati, forse anche questo
tipo di scuola può essere un parcheggio per chi non sa ancora bene
che cosa fare; qui c'è la possibilità di dare da mangiare e da
dormire gratis. Allora che cosa esce da questa scuola? La scuola
alberghiera, quali risultati ha dato? Quanti alunni, oggi, sono
ancora occupati nel settore turistico e con quali professionalità?
Perché siamo tutti concordi che esso necessiti di un salto
qualitativo;dobbiamo partire da qui, dalla scuola che forma gli
operatori. Io attendo le risposte dell'Assessore.
Presidente -
La parola al Consigliere
Parisi.
Parisi (VAP) -
Chiedo all'Assessore se il numero
di 80 partecipanti è a numero chiuso o se invece è previsto un
numero diverso da parte della legge che gestisce questo tipo di
scuola. Poi chiedo se vi sono dei dati sulle possibilità di
inserimento di questi giovani, perché in passato sono stati fatti
dei corsi che non hanno dato esiti sufficienti, anche per il tipo
di qualificazione che veniva rilasciata. Quindi, la qualificazione
è basata su un'indagine conoscitiva? C'è una richiesta...non so, di
cuochi? Poi, che tipo di qualificazione otterranno a fine
corso?
Presidente -
La parola all'Assessore
del
turismo, sport e beni culturali, Agnesod.
Agnesod (UV) -
Il corso è organizzato dalla
Fondazione per la formazione turistica ed è basato su un piano che
la Regione, attraverso l'Ufficio studi e progetti, ha presentato
alla CEE e che è stato approvato. Gli scopi: si rivolge ai giovani
post-media e noi abbiamo dei risultati confortanti perché, anche se
non tutti, una parte ridotta ha trovato collocazione in Valle; ma
fuori Valle abbiamo dei casi di manager. Io ho ricevuto parecchie
lettere da persone che sono uscite da questa scuola: ad esempio, mi
ha scritto una persona che oggi lavora in Inghilterra e ha ricevuto
la sua preparazione in questa scuola.
Abbiamo più di 20 anni di esperienza e con la Fondazione stiamo
studiando un progetto al fine di completare il quinquennio di
studi, se vogliamo che queste persone siano non solo dei bravi
cuochi, ma anche dei manager. C'è una commissione per la didattica
che è formata da un rappresentante della Regione in qualità di
presidente, da un rappresentante dell'ente e da uno dei
sindacati.
La commissione ha lo scopo di accertare la qualità degli
insegnanti e dei corsi. Per il finanziamento, è stato riferito
all'obiettivo 3 del Regolamento CEE n. 2081 del 1993 e si tratta di
formazione per giovani disoccupati. Si è posta, all'interno della
Fondazione, la necessità di far pagare una quota; sembra che da
quest'anno la Fondazione, che ha piena autonomia, abbia deciso di
far pagare una quota di circa 100.000 lire a testa. Questa deve
essere vista come una scelta; quindi, dovendo pagare, si valorizza
meglio la scuola. Comunque per noi ci sono stati dei risultati
positivi in base ai dati che abbiamo acquisito. Per gli 80
partecipanti ci sono i posti approvati dalla CEE; se vi saranno più
richieste verrà fatta una commissione per esaminare i
candidati.
Presidente -
Passiamo alla votazione della
deliberazione in oggetto.
Presenti: 26
Votanti e favorevoli: 22
Astenuti: 4 (Collé, Linty, Marguerettaz, Tibaldi)
Il Consiglio approva
Oggetto n. 5045 in data 17 giugno 1994:
Dipendente
regionale sig. Vittorio Domeneghetti - Collocamento a riposo a
domanda.
Presidente -
Passiamo alla votazione della
deliberazione in oggetto.
Presenti: 26
Votanti e favorevoli: 25
Astenuti: 1 (Linty)
Il Consiglio approva
Oggetto n. 5071 in data 24 giugno 1994:
Concessione ai
sensi della legge regionale 31/92 di un contributo di lire
6.400.000 allo Sci Club Valpelline nelle spese sostenute per
l'organizzazione della gara di sci alpinismo denominata "Trofeo
Angelo Bozzetti", svoltasi il 10 aprile 1994. Approvazione ed
impegno di spesa.
Presidente -
Passiamo alla votazione della
deliberazione in oggetto.
Presenti, votanti e favorevoli: 25
Il Consiglio approva all'unanimità
Oggetto n. 5116 in data 24 giugno 1994:
Approvazione del
progetto e appalto a licitazione privata, dei lavori di ripristino
ambientale, sentieristico e forestale in località Labiée, in Comune
di Torgnon. Legge regionale 10 agosto 1987, n. 65. Approvazione ed
impegno di spesa. Revoca dell'analoga deliberazione di Giunta n.
472 del 28 gennaio 1994.
Presidente -
Passiamo alla votazione della
deliberazione in oggetto.
Presenti, votanti e favorevoli: 25
Il Consiglio approva all'unanimità
Oggetto n. 5226 in data 24 giugno 1994:
Dipendente
regionale di ruolo Consol Vanda - Accettazione delle dimissioni
volontarie dal posto.
Presidente -
Passiamo alla votazione della
deliberazione in oggetto.
Presenti, votanti e favorevoli: 26
Il Consiglio approva all'unanimità
Oggetto n. 5227 in data 24 giugno 1994:
Dipendente
regionale Sig.a Bruna Gard - Collocamento a riposo a domanda.
Presidente -
Passiamo alla votazione della
deliberazione in oggetto.
Presenti, votanti e favorevoli: 26
Il Consiglio approva all'unanimità
Oggetto n. 5235 in data 24 giugno 1994:
Dipendente
regionale Sig.a Piera Squinobal - Accettazione delle dimissioni
volontarie dal posto.
Presidente -
Passiamo alla votazione della
deliberazione in oggetto.
Presenti, votanti e favorevoli: 26
Il Consiglio approva all'unanimità
