Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 111 del 24 giugno 1970 - Resoconto
OGGETTO N. 111/70 - Legge regionale concernente: "Concessione
di contributi regionali agli Enti ed Istituti di patronato e di
assistenza sociale operanti in Valle d'Aosta".
Montesano (P.S.D.I.) -
Allora, lo stesso discorso fatto
per i punti due e cinque, va fatto per il quattro e il sei; sono
due proposte di legge, una del Consigliere Mappelli e l'altra della
Giunta, che sono analoghe e che io propongo di discutere nella
discussione generale congiuntamente.
Sono d'accordo i presentatori.
Allora chi prende la parola? L'Assessore alla Sanità.
Benzo
(D.P.) -
Questa legge riguarda i contributi
agli enti ed istituti di Patronato ed Assistenza Sociale operanti
in Valle d'Aosta.
Come in ogni altra parte d'Italia, anche nella nostra regione,
vari Istituti di Patronato, regolarmente riconosciuti, svolgono
attività assistenziali a favore dei lavoratori.
Essi sono il Patronato ACLI, l'INCA, l'ITAL, l'INA, l'EPACA e
l'ENASCO.
Penso che tutti i Consiglieri conoscano anche a quali Sindacati
facciano riferimento i singoli Patronati.
L'attività di detti Istituti è regolata dal Decreto legge del
Capo provvisorio dello Stato del 29 luglio 1947.
Estrinseca:
1°) nell'assistere i lavoratori non aventi causa per la
realizzazione dei diritti inerenti all'assicurazione contro gli
infortuni e le malattie professionali; l'assicurazione obbligatoria
è facoltativa per invalidità, vecchiaia, morte, tubercolosi,
disoccupazione ecc. e il trasferimento per assegni familiari ed
altre forme di integrazione della retribuzione;
2°) nell'assistere gli invalidi e i mutilati del lavoro e gli
aventi diritto a pensione a carico del bilancio dello Stato o di
altri Enti pubblici;
3°) nell'assistere i lavoratori nell'applicazione di ogni altra
disposizione previdenziale o protettiva del lavoro;
4°) nell'assistere i lavoratori nelle pratiche di emigrazione ed
in quelle relative ai diritti assicurativi e previdenziali
acquisiti durante la permanenza all'estero;
5°) nel collaborare nella divulgazione per i lavoratori delle
diverse forme di prevenzione contro i rischi del lavoro e di
previdenza sociale;
6°) nel provvedere alle visite mediche preventive e periodiche
dei lavoratori in applicazione delle norme legislative sull'igiene
e sull'avviamento al lavoro;
7°) nel facilitare ai lavoratori lo sviluppo di rapporti e
l'espletamento di pratiche con le pubbliche amministrazioni e con
gli altri Istituti Pubblici.
Trattasi dunque non di semplice consulenza ma di prestazioni
specializzate, tecniche, legali e sanitarie per cui le pratiche
corrispondono ad una ben definita impostazione e trattazione nella
pienezza a un mandato accolto e disimpegnato attraverso i mezzi non
sempre sufficientemente idonei e decisivi onde assecondare con gli
sforzi migliori le legittime istanze delle categorie
lavoratrici.
Ciò spiega il perché della presentazione della presente proposta
di legge che mira infatti a realizzare un miglioramento della
situazione previdenziale ed assistenziale della Regione, creando le
condizioni per un più efficace...dell'assistenza e della tutela del
lavoratore da parte degli Istituti di Patronato; quando sopra
esposto spiega la necessità di una rapida approvazione della legge
in causa da parte del Consiglio regionale.
Informo il Consiglio che la Commissione consiliare permanente
per la Sanità nella seduta del 16 giugno 1970 ha preso in esame
questi due disegni di legge - uno di iniziativa del Consigliere
Mappelli, l'altro di iniziativa della Giunta - che oggi vengono
discussi e votati assieme, riguardanti questi contributi agli Enti
di Patronato.
La Commissione, a maggioranza, ha espresso parere contrario
all'approvazione del disegno di legge presentato dal Consigliere
Mappelli e parere sfavorevole a quello presentato dalla Giunta, in
quanto il testo di quest'ultima è più precisativo.
Mappelli
(D.C.) -
Fin dal '66, quando fui eletto
Assessore regionale alla Sanità mi resi perfettamente conto della
necessità di una regolamentazione dei contributi che venivano e
vengono concessi ai Patronati di Assistenza sociale operanti in
Valle d'Aosta.
La stessa necessità veniva avvertita sia dai Patronati stessi,
per le loro necessità organizzative, sia dalla Commissione
regionale alla Sanità.
Pertanto ritenni opportuno, circa due anni fa, convocare i
Patronati invitandoli a voler abbozzare in collaborazione l'attuale
progetto di legge che venne poi modificato e perfezionato.
Come i Signori Consiglieri avranno notato, al primo articolo, 2°
comma, della legge in discussione, si legge che i contributi
regionali previsti dalla presente legge possono essere concessi
dopo 5 anni di effettiva attività.
Questo margine, che io definirei di sicurezza, vuole evitare il
sorgere in Valle di altri Patronati, come, ad esempio, l'ONARMO,
Opera Nazionale Morale e l'ENA "Ente Nazionale di Assistenza
Sociale" che in passato, questo Patronato, avrebbe dovuto essere
aderente alla CISNAL, ma non sono riusciti a svolgere un'attività
concreta e con il contributo regionale potrebbero soltanto esistere
ma senza beneficio per i lavoratori.
Per quanto riguarda le sedi regionali di cui alle lettere a) e
b) dell'art. 2 esse vanno intese come gli uffici regionali di
ciascun Ente cui fa capo tutta l'Organizzazione del Contributo ai
Patronati che non raggiungono complessivamente i due mila punti di
attività, si è voluto assegnare un punteggio minore - mille -
perché evidentemente, essendo relativa l'attività anche l'impegno
economico non è eccessivo.
Sulla necessità che l'Amministrazione regionale deve sentire
l'impegno di concorrere in maniera sostanziale in aiuto
all'attività che gli Enti di Patronato svolgono nella regione a
favore di tutti gli assicurati si deve tenere presente la difficile
situazione economica in cui essi hanno sempre operato. L'attività
dei patronati, infatti, non si limita soltanto allo svolgimento
burocratico di semplici pratiche amministrative, ma ad essi spetta
il compito di svolgere un'attività di informazione verso tutti i
lavoratori ed assicurati di tutte le categorie, in ogni ambiente di
lavoro, e, possibilmente, anche nelle vicinanze di domicilio dei
lavoratori stessi.
Pertanto, oltre alla sede principale, essi hanno bisogno di sedi
periferiche ove recarsi saltuariamente, oppure di sedi fisse ove
opera personale a tempo pieno.
L'opera del patronato deve essere altamente specializzata per
poter garantire un'assistenza e tutela agli assicurati.
Essi hanno bisogno della collaborazione di legali e di medici
generici e specialisti i quali richiedono naturalmente dei compensi
e si deve dire e riconoscere che attualmente soprattutto alcuni
medici danno questa collaborazione più per solidarietà che per i
compensi che in questo momento gli vengono dati e che sono
irrisori.
Risulta che le sedi centrali dei Patronati inviino a quelle
provinciali, nel nostro caso regionale, un contributo
insufficiente, in quanto è insufficiente il contributo che dà loro
lo Stato, che poi permette lo svolgimento dell'attività come la
richiedono tutti gli assicurati dell'industria, dell'agricoltura,
dell'artigianato, del commercio, di tutte le altre attività.
Non va dimenticato inoltre che negli ultimi anni i Patronati
hanno incontrato maggiori difficoltà economiche causa l'aumento del
numero degli assicurati in ordine alle nuove norme legislative che
hanno esteso l'assicurazione obbligatoria ad altre categorie.
Con queste norme sono aumentate pure le prestazioni e la loro
regolamentazione normativa, che è ancora più complicata.
E non va dimenticato infine che la quasi totalità degli abitanti
della Regione è titolare di una posizione assicurativa...per essi
il patronato rappresenta un mezzo di informazione e tutela
indispensabile al raggiungimento dei diritti previdenziali.
E per i motivi che prima ho esposto, ritengo l'intervento della
Regione a favore di questi Enti come un impegno morale oltre che
sociale verso la popolazione valdostana in quanto mette a
disposizione dei nostri lavoratori e potenzia la funzionalità di
questi Enti benemeriti.
Fosson
(U.V.) -
Il nostro gruppo e io
personalmente in modo particolare siamo favorevoli a questa legge
sulla questione del contributo da dare ai Patronati, però, come ho
avuto già occasione di parlare in Consiglio in un'altra occasione,
quando abbiamo passato il contributo riferentesi all'anno 1968, e
avendo posto allora alcune questioni e dimostrato anche alcune cose
che non andavano, desidero ribadirle in questa sede, oggi, mentre
ci apprestiamo a varare una legge e non voglio entrare in molti
particolari, perché quella che è la funzione dei Patronati l'ha
spiegato l'Assessore alla Sanità, l'ha spiegato il Consigliere
Mappelli, e io concordo su quanto è stato detto; però vorrei
ricordare, siccome ci siamo occupati di questo problema nel passato
e siamo stati anche i promotori dei primi contributi a questi
patronati per permettere di svolgere meglio i loro compiti, voglio
ricordare,  proprio ai Consiglieri, quale era l'indirizzo che
aveva portato la Regione a elargire in primo tempo questi
contributi: è la stessa ragione che porta oggi all'approvazione di
questa legge. Prima di tutto, noi abbiamo una situazione che è
leggermente diversa, perché ci sono alcuni Patronati che si
identificano completamente con alcuni Sindacati e lì il problema
non si pone, come vedremo dopo, perché? Perché il Patronato ha i
suoi uffici al centro, ha i suoi funzionari al centro e tutta la
parte che volge in periferia, praticamente è demandata ai singoli
funzionari di Sindacati.
E questa azione alla periferia è quella che è più costosa, nel
senso che bisogna avere dei recapiti fissi, bisogna avere... dove
ci sono degli uffici con recapiti abbastanza frequenti, bisogna
pagare un affitto, perché bisogna tenerlo aperto tutto il tempo, ci
sono i recapiti saltuari nelle varie parti della Valle, nelle valli
laterali e questo è dovuto al fatto che la conformazione geografica
della nostra Valle e l'ubicazione delle varie industrie è
decentrata e se noi non vogliamo che tutti i lavoratori ogni volta
che devono svolgere una pratica vengano all'Ufficio centrale del
Patronato che ha sede in Aosta, dobbiamo eventualmente fare tutta
l'azione di facilitazione della presentazione della pratica,
spiegare a molta gente, perché praticamente molta gente non fa la
domanda, non sa cosa mettere sulla domanda, quindi, tutto questo
lavoro di facilitazione viene svolto da dei funzionari che sono dei
funzionari del Sindacato.
Ora ho detto che alcuni Patronati si identificano completamente
con dei Sindacati quindi c'è l'osmosi tra l'uno e l'altro di questi
contributi.
C'è il caso - e mi permetto, scusate se parlo di una cosa
particolare - parlo del Sindacato Autonomo Valdostano, Sindacato
Autonomo Valdostano che per il nome stesso tutela particolarmente
tutti quei lavoratori che stanno nelle Valli laterali, perché la
massa più importante che aderisce al Sindacato Valdostano sono i
lavoratori della periferia.
Ora, compito del Sindacato Valdostano è di tutelare questi
lavoratori; oltre nel campo sindacale, tutelare tutti i suoi
aderenti, ma è nella posizione migliore per capire tutte le
necessità di questi lavoratori.
A un certo momento abbiamo sentito la necessità come Sindacato
Autonomo Valdostano di avere anche il Patronato, e siccome non si
voleva allora costituire un patronato a sé, il sottoscritto, molti
anni fa, ha parlato con il Presidente dell'ITAL, ha fatto istituire
l'ITAL qui ad Aosta e presso proprio il Sindacato Autonomo
Valdostano e funzionavamo con il Patronato ITAL nelle stesse
condizioni che funziona la CGIL con il Sindacato INCA, come
funziona la CISL con il Sindacato INA e via dicendo.
Oggi la situazione è leggermente diversa perché è sorta anche la
UIL in Valle d'Aosta e c'è stato il trasferimento di questo
Patronato vicino alla sede della UIL.
Ora tutto quello che si fa in periferia per l'ITAL, oltre altre
pratiche che vengono avviate qui ad Aosta, è svolto da funzionari
del Sindacato Autonomo Valdostano, praticamente l'ITAL percepisce i
contributi della Regione e non dà un soldo di ritorno per le spese
vive che incontra il Sindacato.
Ora, questo, io l'ho fatto presente in una precedente seduta del
Consiglio, e ritorno a farlo presente in questa sede, perché questa
è un'assurdità che va sanata, perché altrimenti arriveremmo
all'assurdo che un Sindacato Regionale che svolge la sua funzione,
veramente capillare in queste zone periferiche, praticamente non
avrebbe nessun contributo mentre i contributi andrebbero a tutti
gli altri e, a dimostrazione, l'altra volta io non avevo un elenco
delle pratiche e oggi invece ho un elenco delle pratiche, tanto
perché anche il Consigliere Pollicini allora ha detto: avrete poche
pratiche. E voglio dire solo per la parte che interessa la bassa
Valle, dal 16.4.1968 al 31.10.1969 e non ho le statistiche
aggiornate maggiormente, quindi esclusa tutta la parte che
interessa Cogne, qui ad Aosta, Morgex, via dicendo, di cui siccome
essendo in Aosta non ho le statistiche, ma per queste sono state
svolte ben 1960 pratiche in 15 mesi, 16 mesi, praticamente, e tanto
per essere precisi abbiamo: pratiche di silicosi 440, pensioni 369,
varie 259, accredito contributi 197, infortuni 126, duplicati
libretti personali 126, INAM 140, archivio tessere 64, rinnovo
versamenti volontari 63, SCAU 55, prosecuzione volontaria 42,
disoccupazione 34, aggiornamento libretti personale 32, cure
termali 30, assegni familiari 23, pensioni di guerra 2, totale
1960.
Ora noi diciamo se questo lavoro che viene svolto con quelle
finalità che il Consiglio regionale ha tenuto presente nel momento
in cui ha dato questi contributi ai Patronati e che tiene presente
oggi per dare questi contributi ai Patronati, noi dobbiamo trovare
il sistema che di queste spese vive, che vengono fatte localmente a
vantaggio dei lavoratori e per cui la finalità della legge è quella
di facilitare questo compito, ne venga tenuto conto, perché, se non
ne viene tenuto conto, noi come Regione distribuiremo solo dei
milioni che non sappiamo dove vanno a finire.
Ora, io non voglio dilungarmi di più su questo argomento, ho
voluto solo portare degli elementi, per conto mio, avrei
preferito... siamo stati presi un po' di contropiede nella
presentazione della legge, perché avrei desiderato poter dibattere
il problema molto seriamente nel momento della formazione della
legge, perché allora si sarebbe potuto esaminare nel dettaglio
molte altre questioni, ed è per questo che io sarei stato
dell'avviso per un breve rinvio di questa legge, per permettere lo
studio approfondito di questo problema; se però la Giunta non
ritiene che si debba prolungare, non accettare questo rinvio, se la
Giunta pensa che si debba varare la legge oggi, allora io chiedo
formalmente che ci sia un qualche cosa, un qualche emendamento, - e
ne avevo anche parlato brevemente con l'Assessore alla Sanità - un
emendamento all'art. 5 e oltre all'emendamento che dia una certa
garanzia di vedere al momento opportuno tutta la situazione, ma,
oltre a questo emendamento e più ancora che questo emendamento,
interesserebbe che la Giunta prendesse un impegno veramente in
questa sede affinché questa questione non vada a finire come è
andata a finire gli anni scorsi, ma effettivamente che la legge
raggiunga quello scopo per cui noi abbiamo voluto vararla.
E non sto a dilungarmi per non entrare in maggiori dettagli,
potrò sempre dare tutti quei dettagli necessari in modo che non si
faccia due pesi e due misure e che non sia proprio il Sindacato
Autonomo Valdostano, che tutela in modo particolare i locali, a
essere beffato da una legge che viene approvata dal Consiglio
regionale. Questo io avevo il dovere di dire e l'emendamento non so
quale valore possa avere, però l'impegno della Giunta gli dà tutto
il suo peso eventualmente e potrebbe essere inserito all'art. 5; io
avevo parlato particolarmente facendo cenno che, quando ad un
Patronato facciano capo due o più enti o sindacati, i contributi
siano liquidati al Patronato previa approvazione da parte della
Giunta regionale di un piano di ripartizione fra gli Enti o
Sindacati stessi in proporzione al numero delle pratiche
assistenziali svolte, cioè attraverso una documentazione, perché
noi parliamo di numeri, parliamo di punteggi in base alla pratiche
svolte, e quindi attraverso questa documentazione si possa,
eventualmente, arrivare ad una ripartizione equa, perché altrimenti
noi dovremmo forzatamente ritornare su questo problema in un
secondo tempo e forse chiedere una modifica completa di quello che
noi andiamo a varare oggi, quindi io credo di aver esposto
brevissimamente quali siano le nostre apprensioni, quali siano i
motivi che ci portano a questo, e aspetterei dalla Giunta che mi si
rispondesse.
Savioz
(P.C.I.) -
Io volevo solo chiedere una
breve informazione, brevissima.
Vedo qui, che c'è una differenza di punteggio per le pratiche
risolte in via ordinaria: positive: 4 punti, negative: 2 punti?
Io volevo chiedere all'Assessore competente del perché di questa
differenza, tenuto conto che, quando viene svolta da un Sindacato,
la pratica diventi negativa o che sia poi positiva, il lavoro è
sempre il medesimo, non è che la pratica negativa richieda un
lavoro inferiore alla pratica positiva. Ora, perché questa
differenza?
Benzo
(D.P.) -
Rispondo per primo al Consigliere
Savioz.
Per quanto riguarda questa differenza, è stata trattata, tanto è
vero che i Patronati sono ancora venuti da me a sollecitare questa
legge, il punteggio viene dato in quanto nelle pratiche risolte in
via di ricorso ci sono delle difficoltà maggiori. A un certo
momento ecco perché è stata da loro stessi sollecitata questa
differenziazione di punteggio. È dovuto a questo fatto
principale.
Consigliere Fosson, Lei è stato molto esauriente e chiaro e le
debbo dire che di queste osservazioni che lei aveva già sollevato
altre volte in Consiglio, è indubbio che deve essere tenuta in
considerazione quella che poteva essere l'eventualità di questo
emendamento.
Io, in base ai discorsi fatti e alle giuste sue osservazioni -
per l'appunto una normativa più precisa che metta sullo stesso
piano tutti coloro i quali intervengono in questo settore
assistenziale nei confronti dei lavoratori - avevo predisposto e
l'ho fatta tirare anche stamattina, pregherei di distribuire quella
copia di emendamento che avevo predisposto che reciterebbe così:
non è un emendamento, è un secondo comma aggiuntivo all'art. 5.
L'art. 5 recita: "i contributi previsti dalla presente legge
sono approvati e liquidati ai singoli Enti ed Istituti di Patronato
e Assistenza Sociale con deliberazioni della Giunta regionale su
proposta dell'Assessore regionale alla Sanità ed Assistenza
Sociale".
Aggiungerei - propongo al Consiglio di aggiungere - questo
secondo comma: "qualora ad un Patronato facciano capo due o più
Enti o sindacati, i contributi della Regione saranno liquidati al
Patronato previa approvazione dei contributi tra il Patronato e gli
Enti o Sindacati stessi in proporzione al numero delle pratiche
assistenziali svolte".
Io ritengo con questo che la Giunta possa accedere a un qualche
cosa, a una normativa che dovrebbe mettere sul piano operativo
nelle stesse condizioni questo particolare Patronato su cui
gravitano i due Sindacati citati.
Ma le dirò di più e giustamente lei richiede da parte della
Giunta un impegno e io le posso dire che è giusto non stiamo ai
termini danteschi: le leggi somma...est...e noi vogliamo porci
mano, se mettiamo questo comma aggiuntivo è certo che a nome della
Giunta io posso prendere questo impegno: che sarà particolarmente
seguita questa situazione di Patronato e di questi due Sindacati,
proprio in base al numero delle pratiche a questa ripartizione, ben
intesi, ricordando che nella legge stessa è prevista che questo è
tutto liberamente concesso su iniziativa...della Giunta regionale
la quale può anche - in determinati casi, qualora, esercitando le
sue attività di controllo previste dall'art. 3, non riscontrasse
una giustezza di dati od altro - diminuire e anche non dare questo
contributo, e dirò di più: io la pregherei addirittura, non appena
la legge sarà varata, di aver un incontro ai fini di un preciso
inizio di questa normativa che riteniamo con questo comma di aver
quanto modificato in legge.
Se non c'è altro io passo al Presidente del Consiglio
questo...
Montesano (P.S.D.I.) -
Finito? (
Benzo
:
sì)
...Allora, la parola al Consigliere Pollicini.
Pollicini (D.P.) -
Il buongiorno si vede dal mattino; mi
pare che questa Giunta abbia presentato con queste due leggi un
biglietto da visita valido e abbastanza credibile.
Mi pare importante sottolineare anche la sensibilità della
Giunta, e in particolare dell'Assessore alla Sanità,
nell'affrontare questo problema che, in effetti, mi pare che abbia
come obiettivo di non continuare in una politica di sussidi con
carattere paternalistico e clientelistico, quale mi è sembrata la
maggiore attività dell'Assessorato precedente, ma con provvedimenti
legislativi concreti, atti a superare oggettivamente situazioni
precarie.
Siamo di fronte a due proposte di legge per lo stesso argomento,
una presentata dall'ex-Assessore all'Assistenza, e una presentata a
nome della Giunta e dell'attuale Assessore all'Assistenza.
Così come prima, per la legge sui ciechi civili, avevamo due
proposte presentate nello stesso modo, per lo meno strana la
coincidenza di questi due fatti, però vi è una spiegazione: io do
una mia spiegazione, e non riesco a capire, ad esempio, come
l'Assessore Mappelli che è stato quattro anni all'Assessorato
Assistenza e Sanità non abbia trovato il tempo prima per studiare
due progetti di legge e presentarli mentre era Assessore.
Sarebbe stata più credibile la sua vocazione sociale se queste
leggi le avesse presentate allora e non il mese dopo che non è più
Assessore.
Mi pare un discorso di serietà quello che ha fatto la Giunta:
non fossilizzarsi su problemi di primogenitura ma prendere mano ad
un lavoro già sviluppato dall'apparato amministrativo
dell'Assessorato e, usufruendo dei dati, mettere a punto un
progetto di legge che oltre tutto è anche migliorativo per quanto
concerne il riferimento al progetto di legge presentato dal
Consigliere Mappelli.
Mappelli
(D.C.) -
Visto che l'amico Pollicini mi
prende per i capelli, io devo rispondere con estrema franchezza che
di sensibilità sociale mai a scuola con dei Consiglieri che
corrispondono a Pollicini Angelo. Chiaro?
Per quanto riguarda - sempre per non polemizzare - l'attuale
Giunta presieduta dall'amico Dujany, io ebbi a far presente due
mesi or sono in Giunta che erano pronti i progetti legge ma non
essendo stato approvato il bilancio per le famose palline nere -
hai capito Pollicini? Per le famose palline nere! - la mia onestà
mi imponeva di aspettare l'approvazione del bilancio. Chiaro?
E se vogliamo continuare a polemizzare possiamo andare
avanti.
Mi preoccupo, Consigliere Fosson, della vostra preoccupazione.
Ed è giusto perché, se sul piano sindacale possiamo discutere, e
ognuno di noi ha le proprie visioni della funzione del Sindacato, e
pertanto con tutto rispetto per quello che è un sindacato
regionale, devo comunque riconoscere che in Valle d'Aosta vi è un
Sindacato, per cui è legata l'assistenza sociale a questo
Sindacato.
È pur vero, Fosson, che la vostra situazione non è chiara e Lei
questo ebbe a sottolinearlo un anno fa quando si trattava della
liquidazione ai vari Patronati.
Però è altrettanto vero che una situazione di questo genere
dovrebbe essere chiarita, perché, intendiamoci, io non vorrei dare
la sensazione di essere contrario a questo emendamento, se questo
può agevolarvi io sono ben lieto di potervi accontentare in questo
senso; però bisognerebbe a un certo momento venirne fuori da questa
situazione! E allora, signor Fosson, io chiedo a lei: non è meglio
approvare la legge così com'è e al momento della costituzione -
perché qui i tempi li sapete voi, noi non possiamo valutarli - al
momento della costituzione e di un eventuale patronato aderente al
SAV, o viceversa? Una regolamentazione tra il vostro Sindacato con
un Patronato qualsiasi, a quel momento rivedere la legge, in base
ad una situazione di fatto che si verrebbe a creare, perché, non
so, ripeto, per me va benissimo, però è chiaro che in una legge di
questo genere, il fatto di scrivere di un piano di ripartizione di
contributo fra il Patronato e gli Enti o i Sindacati stessi, non è
una legge pulita nella sua funzione diretta verso i patronati.
Se lei, Signor Fosson, non ritiene che questa nuova mia proposta
così, verbale, cioè di rivedere una situazione di fatto
concretizzata, rivedere la legge in base a quelle che saranno le
vostre necessità, va benissimo, per noi va bene così. È pur vero
che è questione di tempo - ho detto prima - pertanto voi in questo
periodo vi trovereste scoperti, come è altrettanto vero che per
quanto riguarda i funzionari del Sindacato or bene è vero anche lì
che la Giunta, e per essa la Regione, come sempre ha tenuto conto
della funzione dei Sindacati, del loro ruolo, delle loro necessità,
e ha pur sempre dato anche in quel senso il proprio contributo. Ad
ogni buon conto, Signor Fosson, io mi sono permesso di
sottolinearle questo, per lasciare così la legge forse con... più
assistenziale, se però lei ritiene, per questioni di tempo, per
questioni vostre interne, di mettere da parte quelle che sono le
esigenze sia del vostro Sindacato e della funzione che svolge il
Sindacato stesso per questi lavori, non ci rimane che accettare
questo emendamento.
Fosson
(U.V.) -
Ma io capisco anche le ragioni per
cui il Consigliere Mappelli abbia fatto questo appello, però io ho
detto chiaramente, prima, che ero preoccupato e che avrei
desiderato un rinvio della legge per approfondire il problema, però
per evitare che questo rinvio avesse potuto suonare invece in
maniera peggiore che non l'approvazione della legge, ho detto:
cerchiamo di approvare la legge, per non ovviare a questo rinvio
mettendo un qualche cosa che dia la possibilità di fare questo
controllo e di evitare questa enormità che si è già verificata per
i contributi dati nel '68.
Quindi io, in base a quanto dico a Mappelli, dico al Consigliere
Mappelli che in questo momento, siccome ho l'impressione che siamo
tutti preoccupati di non rinviare questa legge, perché se la cosa
fosse diversa, io potrei ripiegare e dire: "studiamo la legge
bene", ma se c'è questa necessità di varare la legge oggi, noi
abbiamo chiesto un minimo di garanzia, questo minimo di garanzia io
ho detto quale era e ho detto anche che non era solo una garanzia
da mettere sulla legge ma era anche un impegno morale della Giunta
di operare in questo senso, la risposta dell'Assessore Benzo nel
punto dell'emendamento è stato approvato con le piccole limature
che sono da farsi nel termine letterale, per l'impegno della
Giunta; dalla bocca dell'Assessore Benzo ho sentito che la Giunta è
fermamente decisa a controllare questo fatto e anche a mettere quei
buoni uffici per risolvere la questione su un piano di equità e
quindi di questa base io ne prenderei atto e sarei senz'altro
d'accordo.
Tengo solo a dire ancora un particolare; io vi ho parlato di
organizzazione periferica e vi dico che c'è un ufficio a Verrès,
fisso, abbiamo dei recapiti a Pont Saint Martin, a Châtillon, a
Brusson, a Gaby, Antey, e via dicendo e altri recapiti saltuari,
questo a completamento di quel quadro, del numero delle pratiche
che vi avevo detto prima.
Quindi, a queste condizioni, io andrei avanti, dando piena
fiducia all'efficacia di questo emendamento aggiuntivo all'articolo
5, ma in modo particolare all'impegno preso dalla Giunta in sede di
Consiglio regionale.
Germano (P.C.I.) -
Io sono dell'opinione che il rinvio
ritarda, e quindi abbiamo bisogno che questi Enti di Patronato
sviluppino la loro attività e quindi sarei per trovare la
soluzione.
Mi pare che la soluzione proposta dall'Assessore vada bene,
quindi respingerei le proposte di Mappelli, perché si fanno solo
dei pasticci; così si capisce anche perché non s'è mai risolto
prima; questa risolve, procediamo e andiamo avanti.
Benzo
(D.P.) -
Ribadendo la parte della Giunta...
l'impegno che questo comma aggiuntivo per questo Ente di patronato
sia portato avanti in collaborazione ben inteso con il Patronato
stesso e con i Sindacati, rimarcando il fatto, che ritengo doveroso
dire che l'Amministrazione regionale e la Giunta che ne è la parte
esecutiva è un qualche cosa di vivo e di operante, non sono i
termini dei quattro anni o dei due mesi, si dice che la parte è un
qualcosa del tutto, noi riteniamo che sia meglio fare la
completezza delle opere che interessano le varie categorie sociali,
che necessitano in Valle d'Aosta, di interventi da parte dell'Ente
pubblico.
Montesano (P.S.D.I.) -
Io proporrei un tentativo di
unificare i due progetti di legge. Consigliere Mappelli, vi potete
mettere d'accordo sulla presentazione di un unico testo?
Allora lei il suo lo ritira? D'accordo.
Mappelli
(D.C.) -
...tanto sono uguali...
Montesano (P.S.D.I.) -
Ci sono dichiarazioni di voto? Io
dichiaro di astenermi nella mia qualità di consulente medico di
Patronato, altre dichiarazioni?
Allora si passa alla votazione articolo per articolo.
Art. 1 - Chi è favorevole alzi la mano? Contrari? Astenuti?
Il Consiglio approva.
Art. 2 - Chi è favorevole alzi la mano? Contrari? Astenuti?
Il Consiglio approva.
Art. 3 - Chi è favorevole alzi la mano? Contrari? Astenuti?
Il Consiglio approva.
Art. 4 - Chi è favorevole alzi la mano? Contrari? Astenuti?
Il Consiglio approva.
Art. 5 - L'articolo 5 va inteso con la modifica enunciata
dall'Assessore Benzo e distribuita ai Signori Consiglieri. Chi è
favorevole alzi la mano. Contrari? Astenuti?
Il Consiglio approva.
Art. 6 - Chi è favorevole alzi la mano? Contrari? Astenuti?
Il Consiglio approva.
Art. 7 - Chi è favorevole alzi la mano? Contrari? Astenuti?
Il Consiglio approva.
Si passa alla votazione a scrutinio segreto.
Risultati della votazione: presenti: trenta; votanti: ventinove;
maggioranza: quindici; favorevoli: ventotto; contrari: uno;
astenuti: uno.
Il Consiglio approva.
Si passa al n. 7 dell'ordine del giorno.
