Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3472 del 3 febbraio 1988 - Resoconto
OGGETTO N. 3472/VIII - SENTENZA DI CONDANNA NEI CONFRONTI DEL
RESPONSABILE DI SERVIZIO E COORDINATORE AMMINISTRATIVO DELL'UNITÀ
SANITARIA LOCALE. (Interpellanza).
PRESIDENTE
: Do lettura dell'interpellanza in oggetto,
presentata dal Consigliere Aloisi.
INTERPELLANZA
AVENDO APPRESO
la notizia della conferma della
sentenza di condanna emessa nei giorni scorsi dalla Corte d'Appello
di Torino, nei confronti del Dottor Alberto Morelli responsabile di
servizio e coordinatore amministrativo dell'Unità Sanitaria
Locale;
RITENUTO CHE, per dare credibilità all'intera struttura
dirigenziale dell'USL così profondamente compromessa dai fatti
sopracitati, sia opportuno richiedere ed accettare le immediate
dimissioni da tali incarichi e dagli altri di fiducia attualmente
ricoperti;
il sottoscritto Consigliere regionale del MSI-DN
INTERPELLA
l'Assessore alla Sanità ed Assistenza Sociale per sapere come
intenda comportarsi in ordine a quanto sopra enunciato.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Nell'U.S.L. della Valle d'Aosta, da ben
6 anni, esiste una situazione di illegittimità, perché sono state
attribuite posizioni apicali e posti di responsabilità a personale
medico che non ha i relativi titoli.
È da anni che, in quest'aula, si discute su questo problema.
Ricordo, brevemente, all'Assessore che una prima interrogazione era
stata presentata il 23.4.1983 dall'allora Consigliere Carlassare;
il 19.9.1984 è
stata presentata un'altra interrogazione ad
opera del Consigliere Baldassare; il 31.12.1984 il sottoscritto
aveva presentato una prima interrogazione, una seconda il 9.5.1986
ed una terza il 26.6.1986; ne seguì un'altra il 25.11.1986 e,
infine, l'ultima interrogazione del sottoscritto fu presentata il
4.3.1987. Nonostante tutte queste interrogazioni e tutte le denunce
che, però, non sono state citate in quest'aula, la situazione
continua ad essere la stessa di sei anni fa, cioè una situazione di
grave illegalità.
Vorrei chiedere all'Assessore perché non vengano assunti
provvedimenti. Eppure il Tribunale di Aosta, nel luglio scorso, ha
condannato il dottor Morelli per falso. Nei giorni scorsi, quella
stessa condanna è stata ribadita dalla Corte d'Appello di Torino,
che ha nuovamente condannato il dottor Morelli.
Il sottoscritto, nel mese di agosto, ha presentato una denuncia,
su questo problema, nei confronti del Comitato di gestione
dell'U.S.L. e dei responsabili della Giunta regionale. Perché?
"Per aver gli stessi organi, in concorso tra loro, attribuito
indebitamente al dottor Alberto Morelli e al dottor Fabio Mazzoli,
funzionari, rispettivamente, del ruolo amministrativo dell'INAM e
del ruolo sanitario dell'ENPI, confluiti nell'U.S.L., la posizione
funzionale apicale dell'XI° livello in seno all'U.S.L.; per aver, a
tal fine, attestato, in contrasto con la realtà documentale, che le
funzioni di direttore della Sede INAM di Aosta erano espletate,
alla data del 20.12.1979, dal dottor Morelli, che è stato poi
condannato, dal Tribunale di Aosta e dal Tribunale di Torino, per
falso; per aver, indebitamente, iscritto i funzionari stessi, in
posizione apicale, negli ultimi ruoli nominativi regionali; per
aver attribuito al dottor Morelli la qualifica di direttore
amministrativo-caposervizio, nonché la funzione di coordinatore
amministrativo e quella di responsabile del servizio di assistenza
di base del servizio economico finanziario; per aver attribuito al
dottor Mazzoli la qualifica di dirigente sanitario e la funzione di
responsabile del servizio di igiene pubblica ed ambientale e per
aver omesso di ottemperare alle disposizioni ministeriali del
Ministero del Tesoro, della Presidenza del Consiglio dei Ministri,
Dipartimento della Funzione Pubblica, e alla diffida del
rappresentante del Tesoro in seno al Collegio dei Revisori dei
Conti".
Di fronte a questa situazione, di fronte alle documentate e
varie denunce presentate in quest'aula, di fronte ad una denuncia
inoltrata alla Procura della Repubblica di Aosta, di fronte ad una
interrogazione parlamentare, presentata nel mese di dicembre, con
la quale è stato investito del problema il Ministero della Sanità e
sono stati chiamati in causa i responsabili politici ed i dirigenti
dell'U.S.L. per la gravissima situazione di illegalità che perdura,
ormai, da sei anni, io chiedo all'Assessore alla Sanità ed
Assistenza Sociale di essere informato sulle motivazioni che
giustificano il protrarsi nel tempo di questa situazione e sulle
sue intenzioni in merito all'assunzione o meno di seri
provvedimenti per porre termine a quella illegittima situazione che
esiste presso l'U.S.L. e, soprattutto, per restituire chiarezza e
serenità a tutti i componenti dell'U.S.L. della Vale d'Aosta. Di
fronte ad una situazione di questo genere, infatti, essi si sentono
defraudati e non sufficientemente tutelati, perché vengono
attribuite responsabilità a chi non hai titoli di idoneità per
svolgere quelle specifiche funzioni.
PRESIDENTE
: Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Intanto mi permetto di contestare il
Consigliere Aloisi quando parla di "situazione di grave
illegalità", perché quella affermazione è del tutto gratuita e non
ha nulla a che fare con quanto è stato dimostrato finora. Gli
ricordo, inoltre, che le interpellanze, le mozioni e le
interrogazioni, non sono attestati di condanna. Un Consigliere è
libero di presentare sempre la stessa interpellanza o la stessa
interrogazione, alle quali, ovviamente, noi risponderemo sempre
nello stesso modo.
Al Consigliere Aloisi, che "
interpella l'Assessore alla
Sanità ed Assistenza Sociale per sapere come intenda comportarsi in
ordine a quanto sopra enunciato",
dico che non è questione di
volersi comportare in un modo o in un altro, perché ci si deve
attenere alle leggi. Gli ricordo, inoltre, che l'articolo n. 117
del DPR n. 3 del 1957 e l'articolo n. 51 della legge n. 761 del
1979 dicono che non si possono assumere provvedimenti nei confronti
di un dipendente fino a quando non è stata emessa una sentenza
definitiva. La sentenza di secondo grado, per l'appunto, essendo
stata impugnata presso la Cassazione, non è passata in giudicato e
quindi non è definitiva.
PRESIDENTE
: Ha chiesto la parola il Consigliere Aloisi;
ne ha facoltà.
ALOISI (M.S.I.):
Mi meraviglio che l'Assessore si
permetta di dichiarare che le mie affermazioni sono gratuite.
Il Presidente del Collegio dei Revisori dei Conti, compiute le
opportune verifiche, ha invitato l'U.S.L. a procedere all'immediata
revoca di tutti i provvedimenti adottati ed a relazionare, in
merito, alla Ragioneria Generale dello Stato. Il Collegio dei
Revisori dei Conti, quindi, dopo aver fatto un'indagine, ha
constatato la presenza di questa illegittimità e di questa
illegalità, ma un Assessore regionale si permette di dire che le
mie affermazioni sono gratuite. Io lo ringrazio, ma gli ricordo che
è già stata depositata una denuncia e mi auguro che la Procura
della Repubblica proceda celermente e vagli a fondo questa
situazione.
Vorrei, però, far presenti all'Assessore le contraddizioni che
esistono all'interno della Presidenza dell'U.S.L., la cui
responsabilità, chiaramente, ricade, anche se in modo indiretto,
sull'Assessorato. Vengono usati, infatti, metodi diversi e vengono
applicati due pesi e due misure. Lei mi dice, ad esempio, che il
dottor Morelli deve rimanere al suo posto sino a quando non vi sarà
una sentenza definitiva, ma si dimentica che vi sono già state due
sentenze di condanna, delle quali, però, non si tiene conto.
L'Assessore, tuttavia, deve ricordare la dottoressa Ottenga ed
il dottor Frezza, che erano stati sospesi dall'incarico e costretti
a rassegnare le dimissioni, pur essendo stati poi assolti in sede
di appello, e non condannati, come invece è accaduto al dottor
Morelli. Vede, quindi, che ci sono due pesi e due misure! Non
accetto, pertanto, la sua risposta, perché la situazione deve
essere di chiara legalità per tutti quanti.
Visto, inoltre, che questa situazione perdura da ben sei anni,
nel corso dei quali ci sono stati vari interventi del Collegio dei
Revisori dei Conti che ha denunciato questa situazione di
illegalità e di illegittimità, e che, in questo caso specifico,
sono rimaste inapplicate delle leggi dello Stato, perché non
vengono presi dei provvedimenti?
In ogni caso, al di là di questo falso, che esiste realmente
perché è testimoniato da due condanne, la prima della Magistratura
di Aosta e la seconda della Corte d'Appello di Torino, che non sono
state affatto inventate dal Consigliere Aloisi, rimane il fatto che
questo personaggio, il dottor Morelli, continua a ricoprire quel
posto di responsabilità, pur non avendone i titoli. Tutto ciò,
quindi, avviene con la complicità dell'Amministrazione
regionale.
Il caso del dottor Morelli non è il solo, perché ve ne sono
altri, ed io mi propongo di ripresentare, nel corso delle prossime
sedute consiliari, lo stesso problema per gli altri personaggi e mi
riferisco al dottor Mazzoni, al dottor Barbero e ad altri ancora.
Va posto rimedio a questa situazione di illegalità, perché questo
Assessorato e questa Amministrazione non hanno la volontà politica
di fare chiarezza.
Aspetteremo la risposta del Ministero della Sanità per sapere
se, almeno a livello ministeriale, si intenda fare chiarezza e
ripristinare la legalità.
Si dà atto che alle ore 11,43 riassume la Presidenza il
Presidente BONDAZ.
