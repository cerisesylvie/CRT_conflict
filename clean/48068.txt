Classificazione
UNIONE EUROPEA E RAPPORTI INTERNAZIONALI



Oggetto del Consiglio n. 4209 del 18 dicembre 2024 - Resoconto
OGGETTO N. 4209/XVI - Reiezione di mozione: "Impegno del
Presidente della Regione ad affermare e sostenere la legittima
adozione da parte del Governo nazionale di politiche di difesa dei
confini nazionali.".
Bertin (Presidente)
- Punto n. 4.03. Consigliere Manfrin,
a lei la parola.
Manfrin (LEGA VDA)
- Con questa iniziativa ci riferiamo -
è inutile nasconderci - con tutta evidenza alla vicenda della
richiesta di condanna a 6 anni nei confronti dell'allora ministro
dell'interno Matteo Salvini, con l'accusa di sequestro di persona
per aver fatto attendere in mare sei giorni la nave Open Arms prima
di farla attraccare e far sbarcare gli immigrati. Non è nostra
intenzione attaccare nessuno, anzi noi abbiamo pieno rispetto sia
dell'indipendenza della Magistratura che anche del suo operato.
Partiamo, credo sia d'obbligo, da questo presupposto. Consideriamo
però - ed è questo quello che vogliamo portare oggi all'attenzione
dell'Aula - un po' surreale questa richiesta nei confronti di
Matteo Salvini. Preciso che ovviamente la sentenza arriverà
dopodomani, quindi il 20 di dicembre, quanto meno riteniamo sia
surreale che Matteo Salvini sia sotto processo con l'accusa di
sequestro di persona per aver fatto attendere in mare sei giorni la
nave ONG Open Arms prima di farla attraccare quando la prassi in
questi casi che l'Italia ha adottato nel corso degli anni
addirittura prevede tempi decisamente maggiori. In particolare ci
sono stati dei Ministri, non Matteo Salvini, che nella stessa
identica situazione in cui si trovò l'allora Ministro dell'interno,
hanno fatto attendere anche 15 giorni gli immigrati sulla nave
prima di farli sbarcare, naturalmente dalla prima richiesta di
porto sicuro. Nell'ottobre 2019 a riguardo ci sono delle
testimonianze di articoli di giornali quando era ministro
dell'interno Luciana Lamorgese con il Governo Conte bis, la nave
Ocean Viking ha atteso al largo della Sicilia 12 giorni, che sono
un po' più di 6, come i più acuti osservatori potranno notare,
prima di far sbarcare gli immigrati, tanto che nelle ricostruzioni,
leggendo gli articoli, addirittura vi fu un
tweet
dei
rappresentanti dell'Ocean Viking, che diceva: "Dopo più di 12
giorni di incertezza in mare 104 sopravvissuti possono finalmente
sbarcare in un luogo sicuro, è la fine di un'odissea". Quello era
il governo Conte bis. Questo è quello che è accaduto. Andiamo,
visto che questo magari può essere soltanto un caso, a un altro
Governo: Governo Draghi 29 marzo 2022, ministro sempre Luciana
Lamorgese, la nave Geo Barents di Medici Senza Frontiere, con a
bordo 113 naufraghi, attese ben 11 giorni prima che venisse fatta
attraccare. Io ho citato, penso quelli che siano i due casi più
emblematici, ma sono diversi i casi che dal 2019 al 2022, quando
Salvini non era più Ministro dell'interno, hanno riguardato varie
navi. Ho citato l'Ocean Viking, la Geo Barents, la stessa Open
Arms, la Sea-Watch e la Humanity 1 con un numero di giorni
trascorsi dalla prima richiesta di porto sicuro allo sbarco dei
migranti che va da 4 a 16 giorni. Per ciascuno di questi casi, che
sono 13 in tutto, non ci risulta siano stati aperti dei
procedimenti penali per reati ministeriali. Dunque la domanda è:
per quale motivo per 6 giorni di attesa in mare un Ministro viene
messo sotto processo e c'è una richiesta di condanna, mentre per
tanti altri Ministri che hanno fatto attendere anche molti più
giorni nessuno dice niente e c'è silenzio? Questo bisogna far
notare all'Assemblea perché noi sentiamo nei dibattiti televisivi
accuse, comportamenti vergognosi di disumanità, quando questi sono
comportamenti che, lo ripeto, hanno tenuto anche altri Ministri con
una matrice politica chiaramente differente dalla nostra. Bisogna
anche tenere presente che in tutti i casi in cui queste persone
sono state lasciate in mare, c'erano le navi della capitaneria di
porto, veniva data assistenza alle persone malate, venivano fatte
scendere. È accaduto con Matteo Salvini e anche con tutti gli
altri.
La domanda allora è questa: la legge non dovrebbe valere per
tutti? Ecco perché, secondo noi, questa è un'evidente sconfitta
della politica. In primo luogo lo è perché mandare sotto processo -
così lo diciamo una volta per tutte - un Ministro per decisioni
politiche assunte nell'esercizio delle sue funzioni e
nell'interesse nazionale è stata una parte politica. Da quella
parte politica spesso e volentieri arrivano lezioni, addirittura
qualcuno si erge a paladino del garantismo, quando poi, alla conta
dei fatti, si tratta della solita storia italiana, del solito
garantismo italiano, garantisti con gli amici e giustizialisti con
gli avversari. Questa è una sconfitta della politica che, tra
l'altro, ha creato anche un precedente, anzi ve ne sono due perché
c'è anche il caso Gregoretti nel quale Salvini è stato assolto,
casi perfettamente sovrapponibili e identici. In secondo luogo lo è
perché si afferma chiaramente questo cattivo costume, che, quando
non si riesce a sconfiggere un avversario con le idee o con una
linea politica, si tenta di farlo attraverso le aule giudiziarie. È
quello che fu fatto, né più né meno, nei confronti di Silvio
Berlusconi, quindi questo cattivo costume continua ad andare avanti
in questa direzione. In terzo luogo si tenta di criminalizzare dal
punto di vista penale una condotta di Governo, una linea politica
legittima sul tema dell'immigrazione, prima la redistribuzione e
poi lo sbarco, seguita dall'allora Ministro dell'interno, ma anche
dal ministro Luciana Lamorgese dei Governi di Centro-Sinistra e di
unità nazionale che si sono susseguiti. Riteniamo che sia una
limitazione della libertà di espressione politica, e quindi anche
democratica, criminalizzare una condotta di governo. In quarto
luogo quale segnale positivo si può dare alla popolazione quando ci
si trova di fronte a un Ministro che, di fatto, rispetta la volontà
popolare e il programma per cui è stato eletto, ma, anziché vedersi
riconosciuto il merito di questo rispetto, si trova sotto processo?
Sono domande che noi poniamo all'Assemblea, perché oggi capita a
una parte politica, ma domani potrebbe riguardare qualsiasi altro
Ministro: ecco perché con questa mozione impegniamo il Presidente
della Regione a porre in essere un'iniziativa volta ad affermare e
sostenere la legittima adozione da parte del Governo di politiche
volte alla difesa dei confini nazionali, appoggiandolo
nell'assunzione delle misure più opportune ed efficaci sia di
rilievo interno che internazionale al fine di preservare i confini
terrestri e marittimi dall'ingresso in Italia di persone che vi
giungono in violazione di legge.
Presidente
- La discussione generale è aperta. Se
qualcuno vuole intervenire in discussione generale, si prenoti. Ha
chiesto la parola il consigliere Padovani, ne ha facoltà.
Padovani (FP-PD)
- L'approccio che la Destra ha sui
migranti parte da un presupposto pericoloso: vedere
nell'immigrazione non una risorsa, non una conseguenza di dinamiche
globali, ma una minaccia. Le loro politiche sono fondate sulla
paura, su una propaganda che criminalizza chi cerca una vita
migliore e dimentica l'umanità e la storia stessa del nostro Paese.
Ricordiamoci infatti che l'Italia è stata per decenni un Paese di
emigranti, milioni di Italiani e di Italiane hanno lasciato la
propria terra per costruirsi una vita altrove, eppure la Destra
oggi chiude le porte, o almeno vorrebbe farlo, a chi fugge da
guerre, povertà, violazione dei diritti umani, negando a queste
persone quello che i nostri antenati hanno trovato in altre
terre.
La Destra da anni ci dice che dobbiamo difendere i confini. Come
se chi arriva lo fa armi in pugno su navi da guerra, usando un
linguaggio divisivo e intollerante che, a furia di parlare di
invasione e pericolo, alimenta un clima di paura tra le persone.
Odiare lo straniero e farlo diventare causa di ogni problema del
nostro Paese è certamente più semplice che provare a comprendere e
a gestire i flussi migratori e le loro cause e, come dicevo prima,
a vedere questi flussi sia come una risorsa che come una
conseguenza di dinamiche globali e, di conseguenza, quali saranno
mai le loro soluzioni Semplice, politiche repressive, come bloccare
le navi di salvataggio delle ONG, chiudere i porti o almeno
provarci, intensificare i controlli e gli accordi con Paesi in cui
i diritti umani sono violati o magari spendere un miliardo di euro
dei contribuenti per costruire lager nei quali il Governo italiano
pensava di deportare i migranti in Albania che si stanno
dimostrando inutilizzabili e che sono stati trasformati in canili.
Queste sono misure che non fermano le migrazioni, semplicemente
aumentano la sofferenza di chi prova a trovare un futuro migliore.
Chi è disperato continuerà a cercare vie sempre più pericolose a
scapito della propria vita. Punto. Le vere soluzioni vanno ben
oltre il chiudere le porte. Bisogna affrontare le cause alla
radice, investire in cooperazioni internazionali, in politiche che
promuovano lo sviluppo economico e la stabilità nei Paesi d'origine
dei migranti, costruire percorsi legali e sicuri di ingresso. La
Destra invece fa il contrario, criminalizza chi salva vite in mare
e chi cerca di costruire un futuro migliore. Questa è una politica
disumana, eticamente sbagliata e incredibilmente miope. Al posto di
vedere le persone che emigrano come un peso andrebbero considerate
per quello che sono: esseri umani da accogliere e integrare, perché
un Paese con una società sempre più anziana ha anche bisogno di
persone che lavorino e contribuiscano.
La vicenda, che vede coinvolto il ministro Salvini in un
processo che si concluderà tra un paio di giorni, porta poi con sé
un ulteriore fatto grave: l'ennesimo scontro istituzionale tra
poteri che mina a delle fondamenta la separazione dei poteri
stessi. È vergognoso, almeno io penso che sia vergognoso, vedere
Ministri del Governo manifestare in piazza contro la Magistratura,
come è vergognoso che la PM di questo processo sia stata messa
sotto scorta perché vittima di minacce e insulti da parte di
persone che evidentemente si sono sentite in diritto di poter
minacciare e insultare questa PM dal clima messo in piedi dalla
Destra.
Voglio ancora aggiungere una cosa: la paura è un'arma facile da
usare in politica, ma noi dobbiamo ricordarci che costruire muri ci
isola e ci impoverisce. Dobbiamo ripensare alla nostra politica
migratoria non come a una questione di difesa, ma come a
un'opportunità di costruire una società più giusta, inclusiva e
solidale. Ovviamente voteremo contro questa iniziativa.
Presidente
- Altri? Chiudo la discussione generale. Per
il Governo, ha chiesto la parola il Presidente della Regione, ne ha
facoltà.
Testolin (UV)
- Due riflessioni per motivare la nostra
astensione o comunque il nostro voto non positivo a questa
mozione.
Una mozione che, così come è stata presentata, ha una visione di
parte delle situazioni che si sono verificate sul nostro territorio
e che non incontra una visione più complessiva nella quale ci
ritroviamo nel rispetto delle esigenze di attenzionare gli ingressi
non autorizzati, non corretti, fuori legge sul nostro territorio.
In questo contesto credo che le normative, quelle che ci
interessano più da vicino, incontrino il nostro favore nel momento
in cui bisogna mettere a disposizione del nostro territorio risorse
umane principalmente a controllo dei nostri territori. Noi siamo un
territorio di confine e siamo molto vicini alle indicazioni, anche
macro-indicazioni, che arrivano dal Ministero degli interni e che
sono puntuali nel rendere delle misure presenti sul territorio, ad
esempio, come la presenza ai nostri confini degli agenti Strade
Sicure a presidio delle frontiere che costituiscono un punto di
interlocuzione importante tra la periferia e il centro e che
garantiscono le attenzioni che il territorio stesso deve porre in
questi meccanismi migratori che devono assolutamente essere
osservati e controllati. Allo stesso modo è di recente istituzione
un'attività transfrontaliera con pattuglie nazionali e
internazionali che possono presidiare i territori più vicini ai
luoghi di confine e che va in questa direzione.
Delle osservazioni che invece esulano da un contesto generale
non possiamo prenderle in considerazione nella maniera presentata
per cui il nostro sarà un voto non positivo.
Presidente
- Se non ci sono altri interventi, metto in
votazione... ha chiesto la parola la consigliera Minelli per
dichiarazione di voto, ne ha facoltà.
Minelli (PCP)
- Brevissimamente per manifestare la nostra
intenzione di voto, che sarà contrario sia per quello che prevede
espressamente l'impegno, ma anche per alcune cose che sono
esplicitate nelle premesse. Non abbiamo nessuna intenzione di
esprimere il "più forte sostegno" a Matteo Salvini per aver difeso
i confini del nostro Paese. Nell'episodio che è all'origine di
tutto questo, a nostro avviso, non si ravvisa quel pericolo in quel
momento di violazione dei confini del nostro Paese e ricordiamo
bene quel momento, quella vicenda, quei 19 giorni che hanno tenuto
in giro per il mare 147 persone, tra cui tantissimi minori, persone
che sono poi sbarcate, quando la Procura di Agrigento lo ha imposto
in qualche maniera, in uno stato di grande prostrazione. Quindi, la
Magistratura farà il suo il suo lavoro.
Di sicuro all'interno di questo Consesso noi non votiamo questa
mozione, come dicevo, sia per le premesse sia anche per l'impegno,
perché non stiamo discutendo in questo momento di confini, stiamo
discutendo di ben altro che riguarda il comportamento di un
Ministro che la Magistratura ha rinviato a giudizio per sequestro
di persone e per rifiuto di atti d'ufficio.
Presidente
- Altri interventi? Possiamo mettere in
votazione. La votazione è aperta. La votazione è chiusa.
Presenti: 34
Votanti: 29
Favorevoli: 9
Contrari: 20
Astenuti: 5 (Aggravi, Brunod, Lucianaz, Planaz, Restano)
La mozione non è approvata.
