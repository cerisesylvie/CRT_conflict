Classificazione
ASSISTENZA SANITARIA E OSPEDALIERA
BILANCIO E CONTABILITA' REGIONALE



Oggetto del Consiglio n. 1015 del 4 novembre 2021 - Resoconto
OGGETTO N. 1015/XVI - Reiezione di mozione: "Impegno
all'introduzione di agevolazioni dell'aliquota Iva sull'acquisto
dei prodotti igienico-sanitari femminili".
Bertin (Presidente) -
Punto n. 66. Per l'illustrazione
della mozione, consigliere Padovani ne ha facoltà.
Padovani (FP-PD) -
Mi permetta, innanzitutto, di
ringraziare i colleghi della maggioranza per aver voluto firmare
insieme a me questa mozione che penso tratti un tema davvero
importante.
Uno dei principi fondamentali della nostra Costituzione, sancito
dall'articolo 3, è l'uguaglianza, un'uguaglianza che non deve
limitarsi a essere formale ma che si vuole di sostanza, come
specificato dalla nostra carta fondamentale.
Ebbene, questa mozione parte proprio dalla considerazione di
come sia difficile parlare di uguaglianza quando essere donna nel
2021 rimane più difficile e costoso dell'essere uomo, sia sul
lavoro che nella quotidianità.
Quando avere le mestruazioni - non penso di doverlo ricordare ma
lo ricordo, non sono una libera scelta - è considerata una cosa da
ricchi tanto quanto avere una Ferrari in garage. Questa mozione
vuole nel suo piccolo partire dalla vita di tutti i giorni per
cercare di risolvere un problema e lanciare un segnale affinché si
cancelli quell'ingiustizia che vede gli assorbenti e gli altri
prodotti igienici che riguardano le mestruazioni tassati al 22%,
come una Ferrari appunto, e non al 4% come un bene di prima e reale
necessità quali sono.
Sono tanti i Paesi che stanno facendo passi avanti importanti
per l'abolizione o la riduzione della cosiddetta "Tampon Tax",
basti pensare che recentemente la Spagna ha abbassato l'aliquota
dal 10 al 4%, dopo che già le Canarie l'azzerarono completamente
nel 2017.
Anche il Regno Unito si è mosso nella stessa direzione con la
riduzione dal 17,5% al 5%, seguito dalla Francia, dal Belgio e
dall'Olanda che hanno rispettivamente una tassazione pari al 5 e al
6%.
Altri esempi virtuosi sono poi l'Irlanda, che dal 2015 ha
azzerato la tassazione, e la Scozia, dove gli assorbenti sono ormai
distribuiti gratuitamente alle studentesse.
Al di là dei confini europei invece il primo Paese al mondo ad
agire per calmierarne il prezzo è stato il Kenya dove, a causa
delle difficoltà economiche, molte giovani erano costrette a
disertare la scuola nei giorni del ciclo mestruale. Dal 2004 il
costo dei beni, (inc) riservati, è stato ridotto fino alla
distribuzione gratuita negli istituti scolastici iniziata nel
2011.
Detassati infine sono anche in Canada, in India, in Nigeria, in
Libano, in Nicaragua, in Australia, in Jamaica e in Tanzania.
Stesso discorso nello Stato di New York e, più recentemente, in
altri Stati degli Stati Uniti dove ricordo che la tassazione varia
tra il 4 e il 9%.
Nel corso della sua vita una donna utilizza mediamente 12.000
assorbenti per un totale di spesa stimato, ed è una stima prudente,
di oltre 2 mila euro e se è già profondamente ingiusto che il ciclo
mestruale venga trattato come un lusso, cosa che evidentemente non
è, lo è ancora di più se pensiamo che per molte famiglie nelle
quali c'è una donna in età fertile si tratta di una spesa davvero
considerevole.
È ingiusto, dicevo, come è ingiusto che il ciclo mestruale venga
talvolta considerato un tabù, un qualcosa da nascondere, di cui
vergognarsi o, peggio, pretesto sessista, per aggredire o schernire
una donna.
Sulla base di queste considerazioni - visto che è la
Costituzione stessa a ricordarci come sia compito della Repubblica
rimuovere gli ostacoli di ordine economico e sociale che, limitando
di fatto la libertà e l'eguaglianza dei cittadini, impediscono il
pieno sviluppo della persona umana - ho voluto presentare questa
mozione che vuole assolvere un duplice compito della politica:
agire e dare un segnale.
Agire, chiedendo agli Assessori competenti di dare il via a un
progetto per mettere a disposizione in modo gratuito prodotti
igienico-sanitari in tutte le scuole della nostra regione e di
costruire momenti di sensibilizzazione del ciclo mestruale nelle
scuole, affinché si possa mettere un freno a quanto evidenziato in
precedenza.
Dare un segnale, sollecitando i Comuni valdostani a seguire
l'esempio di applicazione di una scontistica sui prodotti
igienico-sanitari femminili in vendita presso le farmacie comunali
in gestione e parallelamente di attuare un'azione di marketing
pubblicitario, come già approvato nel Comune di Aosta e di
sostenerla in questo percorso.
Ma se questo è quello che possiamo fare noi direttamente,
cominciando a lavorare da domani, credo anche che sia importante
che tanto la Giunta quanto il Consiglio nella sua interezza
s'impegnino a sostenere in tutte le sedi l'introduzione
dell'aliquota I.V.A. agevolata al 4% per i prodotti
igienico-sanitari femminili.
Qui non posso non parlare delle novità di questi giorni, perché
questa mozione era stata presentata ormai un Consiglio e mezzo fa,
nello scorso Consiglio ordinario, quello che poi non si è
tenuto.
La novità di questi giorni è che il Governo nazionale ha
inserito nella legge di bilancio la detassazione dei prodotti
igienico-sanitari dal 22% al 10%. Se questa novità fosse poi
approvata dal Parlamento - cosa ancora non scontata - i prodotti
per l'igiene di chi ha un ciclo mestruale potranno essere
considerati come prodotti di cura della persona e dispositivi
medici, al pari, per fare un esempio, delle lamette da barba degli
uomini, con però una sostanziale differenza: noi uomini possiamo
scegliere di risparmiare in questo settore, acquistando per esempio
un rasoio elettrico, scelta di risparmio che invece le donne non
possono fare, perché potrebbero risparmiare comprando la coppetta
mestruale o gli assorbenti lavabili, cosa che non tutte possono
fare, soprattutto se soffrono di patologie come vaginismo,
vulvodinia o endometriosi.
Questa novità ovviamente ha creato entusiasmo, però io penso che
ci sia un rischio che si corre dietro a questa novità, cioè pensare
che si stia parlando soltanto di far risparmiare qualche soldo a
fine mese e non invece del riconoscimento di un diritto che, in
questo frangente, potrebbe appunto venire trattato come una gentile
concessione e non come un dato di fatto, come un diritto quindi,
qualora il Parlamento - come invece si auspica in questa iniziativa
- non provasse magari a fare un atto un po' più di coraggio, quindi
di arrivare a portare la tassazione al 4%.
La povertà mestruale è un fatto conclamato e riguarda le fasce
economicamente più a rischio e oggi più che mai.
A maggior ragione io penso che dobbiamo dare un segnale e deve
essere un segnale forte, affinché non fra qualche anno ma oggi
finalmente ci si possa allineare al resto della civiltà.
Presidente -
La discussione è aperta. Consigliera Erika
Guichardaz ne ha facoltà.
Guichardaz E. (PCP) -
Accogliamo con favore questa
iniziativa presentata dal consigliere Padovani e sottoscritta dai
consiglieri Chatrian, Cretier, Jordan e Marguerettaz, perché il
fatto che siano cinque uomini a presentare questa iniziativa,
riteniamo che sia anche meritevole di nota.
Rispetto a quanto sottolineato dal collega Padovani,
effettivamente nel documento programmatico di bilancio già si parla
di una riduzione dell'I.V.A. del 10% e, come proposto invece da
Italia Viva, era già stato messo sul piatto l'idea di arrivare al
4%. Quindi questo solo per ringraziare i colleghi per questa
impegnativa e per dire che il nostro gruppo la voterà.
Presidente -
Consigliere Aggravi, ne ha facoltà.
Aggravi (LEGA VDA) -
Volevo fare alcune considerazioni di
ordine generale. Prima di tutto, io non ho ben capito, forse non
sono esperto del sistema fiscale della Tanzania, ma a parte che
sono stati citati tutta una serie di sistemi fiscali di dubbia
natura e soprattutto di dubbia regolarità - quindi non entro in
quello - ma vorrei capire qual è, oggi, perché non l'ho sentito
dire dal primo firmatario, il potere che questo Consiglio regionale
ha sulla manovrabilità dell'I.V.A..
Ora, l'impegnativa alla Giunta regionale di sostenere in tutte
le sedi l'introduzione dell'aliquota I.V.A. agevolata del 4% è
sicuramente una finalità nobile, ma non ho sentito parlare, ad
esempio, dei nostri rappresentanti in seno al Parlamento italiano -
di cui una tra l'altro ha particolare collegamento con il primo
firmatario - e mi stupisce perché, se c'è qualcuno che si deve
attivare, sono sicuramente coloro che siedono in organi che possono
effettivamente incidere su determinate scelte e fare anche delle
proposte, perché, sinceramente - lo diciamo spesso, quindi vale
anche per questa impegnativa - andare a fare dei proclami può
essere utile a determinati fini, ma, alla fine questo Consiglio,
come tutti gli altri Consigli regionali, l'I.V.A. non la può
toccare, ancor meno i Comuni.
Sempre sul discorso dell'I.V.A., terza impegnativa, o meglio,
riguardo ai i costi, sinceramente io mi pongo una questione, anche
qui sicuramente nobile l'iniziativa di abbassare... poi non entro
sulle finalità più di natura politica, ma ognuno fa quello che
ritiene opportuno per portare avanti le proprie posizioni, ma farsi
promotori di una scontistica di determinati prodotti in vendita
presso le farmacie comunali, mi fa pensare a due questioni.
La prima: una distorsione del mercato, perché ovviamente io
andrò sulla farmacia di proprietà comunale, che però propone dei
prodotti che sono comunque soggetti a un certo tipo di
regolamentazione, ma al mercato la scontistica potrà generare e
genererà sicuramente degli effetti distorsivi che magari nelle
piccole realtà non hanno un effetto particolare ma sulla realtà
allargata del Comune, o meglio della cintura di Aosta, della
Plaine, forse un po' c'è, e qualcun altro potrebbe anche fare delle
considerazioni di altra natura essendo le farmacie comunali,
soprattutto poi, ripeto, le farmacie sono anche dei luoghi soggetti
a notevole regolamentazione. Non vado sul marketing pubblicitario,
perché a parlare di marketing pubblicitario aumento ancora di più
l'ambito di distorsione del mercato, perché che un ente pubblico
vada a fare del marketing pubblicitario su un prodotto che è
venduto sul mercato, perché non è un medicinale, questo mi pone
delle questioni che pongo all'attenzione dell'Aula e le pongo anche
all'attenzione di chi ci ascolta, perché giocare sul termine
"diritto" sicuramente è roboante e fa anche onore a chi lo dice,
però alla fine nasconde determinate questioni.
Poi sono curioso - e non me ne voglia, ma io una curiosità ce
l'ho, probabilmente sono un po' autistico sui numeri - ma vorrei
capire se sono state fatte da parte dell'Assessore alle finanze
delle valutazioni di quantificazione di quello che può costare il
punto 1, ovvero quello della messa a disposizione gratuita di
questi prodotti, e mi chiedo anche perché non abbia pensato il
primo firmatario anche ai pannolini, che sono comunque anche quelli
degli elementi che pesano sulla spesa delle famiglie, perché magari
le famiglie in garage non hanno una Ferrari, ma hanno due o un
Ducato. Sa, noi liberisti pensiamo al Ducato, non alla Ferrari,
perché con il Ducato si lavora e con la Ferrari invece ci si va a
divertire.
Al di là di questo, sarebbe interessante pensare, perché io
sinceramente - vedremo poi come andranno le cose - in sede di
discussione di bilancio chiederò conto della spesa e soprattutto in
quale voce andranno queste disponibilità e mi chiedo perché
limitarsi, ripeto, soltanto a questo simbolo, perché questa mozione
sta portando avanti un simbolo rispetto ad altri.
Vediamo poi se l'assessore Marzi ha già una strategia
commerciale sull'acquisto di questi prodotti, perché magari
comprati in grande numero, ovviamente, costano ancora meno all'ente
pubblico.
Non voglio che questi miei dubbi vengano presi come banale
ironia... No, collega Padovani, lei presenta questa cosa che è una
realtà ed è una quotidianità come un simbolo generale.
Tutte le persone e tutte le famiglie hanno delle spese a cui
devono concorrere, ma non sono dei simboli. L'ente pubblico è
giusto che aiuti chi ne ha le necessità e soprattutto chi non ha la
redditività o non ha le possibilità e le disponibilità per arrivare
al livello vitale, questo sicuramente, però trasformare questa cosa
in un simbolo generale, genera determinate problematiche e quelle
che possono sembrare banali problematiche che ho detto - quanto
costa, chi le compra, che effetto ha sulle farmacie, che effetto ha
su prodotti che sono comunque nel mercato, perché non c'è il
prodotto generico, ce ne sono tanti di questi tipi... - è un
problema che bisogna porsi.
Poi va bene, bellissimo, certo, parliamo di - come l'ha chiamata
- povertà mestruale, per la famiglia che non riesce a comprare i
pannolini che povertà è, come la definisce?
Questo io dico, che c'è - mi perdoni - dell'ipocrisia dietro a
questa mozione, per uno che fa di conto, perché è tutto bellissimo
però bisogna anche tenere conto degli effetti di quello che costa e
soprattutto di quelli che possono essere magari degli effetti
collaterali non considerati.
Se io fossi stato il Comune di Aosta o altro Comune, me lo
porrei il discorso delle farmacie, perché, ripeto, non è un bene
che non è nel mercato, perché ce ne sono tante tipologie, non c'è
il generico.
Si potrebbe anche risolvere con il prodotto generico senza dover
inventarsi delle cose particolari, forse a questo non ci ha pensato
nessuno, non lo so, non sono esperto, però magari oltre ad
approfondire il sistema fiscale della Nigeria o delle Canarie o
della Tanzania o di tutta una serie di Paesi che sono in black e
grey list - non so se sa cosa siano, ma di solito la sinistra è
esperta di paradisi fiscali per criticarli e poi li usa ad esempio
- io un po' di domande me le porrei, e penso che ognuno di noi, ma
soprattutto anche chi è a casa, se le debba porre perché, ripeto,
un problema reale che venga utilizzato per essere trasformato in un
diritto e poi essere trasformato in questo, sinceramente se fossi
una donna non so se sarei contento.
Penso anche a tutte le famiglie che hanno delle ulteriori spese
anche molto più grandi e di prima necessità che non sono
considerate.
Presidente -
Consigliera Spelgatti, ne ha facoltà.
Spelgatti (LEGA VDA) -
Parlo io, in quanto donna. Sposo
ogni singola parola pronunciata in quest'aula dal mio collega, ogni
singola parola.
Fermo il fatto che la riduzione dell'I.V.A., che non è di nostra
competenza, ci troverebbe tutti sostanzialmente d'accordo se fosse
di nostra competenza, da donna sono molto infastidita per come
vengono comunque posti i temi che riguardano le donne sempre da
parte della sinistra, quindi i toni che vengono usati, le modalità
con cui vengono affrontati i temi e le strumentalizzazioni rispetto
appunto al tema della donna.
Quindi riduzione dell'I.V.A. certo, volentieri, toccasse a noi
ma non tocca a noi. Su tutto il resto non accetto e mi danno
fastidio questi argomenti utilizzati in questa maniera.
Correttissimamente, il mio collega ha detto: "ma non c'è solo il
problema degli assorbenti per le donne", perché se vogliamo
affrontare questo tema, da donna quindi e anche da madre, ci sono
stati e abbiamo affrontato, come tutte le famiglie affrontano,
delle spese enormi per i pannolini per i bambini, e i pannolini per
gli anziani non sono delle spese enormi che devono affrontare le
famiglie? Quindi, in tutto l'arco della vita c'è questo tipo di
problema che deve essere affrontato ma, ripeto, io da donna sono
infastidita sempre e comunque da come la sinistra porti avanti le
battaglie sulle donne. Mi ricordo anche tutti i temi in Consiglio
comunale e quant'altro e quelli che vengono affrontati in
Parlamento sulle modifiche di tutti i nomi, su come dobbiamo
definirci, il come dobbiamo porci, problemi che sinceramente io,
come tantissime altre donne, non sentiamo, non solo non li
percepiamo in questa maniera, ma invece che sentirli come degli
avanzamenti, dei diritti, vengono percepiti come delle
ghettizzazioni della donna rispetto al ruolo che oggi la donna ha
nella nostra società, quindi proprio non mi piace e non
apprezzo.
Poi pongo soltanto, e di nuovo, un problema di metodo: io non
arrivo a capire, siete una maggioranza sì o no? Normalmente in
maggioranza si decide cosa fare e si fa, punto, volete farlo? Lo
fate, fatelo e basta ma non c'è bisogno di portarlo in Consiglio
regionale come mozione. Le mozioni le fa la minoranza, perché cerca
chiaramente di portare la maggioranza a fare qualcosa, quindi la
minoranza chiede l'impegno del Consiglio regionale per fare qualche
cosa.
Voi siete al Governo, quindi volete fare una cosa? Fatela,
semplicemente. Perché dovete impegnare voi stessi a fare?
Io questi sistemi non li capisco, non li capisco nei metodi, a
monte per come vengono utilizzate certe strumentalizzazioni, e
parlo da donna, quindi ripeto: da donna spesso e volentieri mi
sento infastidita, invece che provare una sensazione corretta
rispetto a quelle che dovrebbero essere delle battaglie sulle
donne, che io interpreto in maniera completamente differente ma,
ripeto, sono i metodi.
Siete in maggioranza, forse dovreste iniziare a fare qualche
cosa invece di impegnare voi stessi a fare qualcosa.
Presidente -
Consigliere Padovani ne ha facoltà.
Padovani (FP-PD) -
Siccome mi sono state poste delle
domande, risponderò alle domande.
Posto che non ho capito quali legami avrei con la Deputata, io
auspico che la Deputata e il Senatore della Valle d'Aosta vorranno
abbracciare questa iniziativa in Parlamento.
Quello che viene chiamato un simbolo, in realtà è un grandissimo
problema per tante famiglie e il fatto che altrettante famiglie o
tante altre famiglie abbiano altri problemi, come gli assorbenti
per i bambini o per gli anziani, non toglie che questo problema
vada risolto.
Sui dubbi che giustamente il collega Aggravi - da liberista
quale coerentemente è, devo riconoscerglielo - ha
sull'applicabilità di una scontistica e dell'abbassamento
dell'I.V.A., vorrei solo far notare che nel Comune di Aosta è già
stata approvata, come è stata approvata in altre regioni, quali la
Liguria, una mozione praticamente del tutto uguale nella quale si
chiede al Consiglio regionale e alla Giunta regionale la stessa
cosa che si chiede in questa mozione.
Quindi non è che il collega Padovani oggi si è alzato - anzi
ormai qualche settimana fa si è alzato - e ha detto: "Mah, perché
oggi non presentare questa cosa?".
È una battaglia che stanno portando avanti in tanti fuori da qui
nella nostra regione e nel resto d'Italia e che io penso dovesse
entrare anche in questa Assise perché anche questa Assise si
esprimesse nel modo che ho voluto scrivere in questa mozione.
Presidente -
Per fatto personale, circoscriva il fatto e
ne ha facoltà.
Aggravi (LEGA VDA) -
Sì, lo esplicito: non ho parlato di
abbassamento dell'I.V.A. perché un Comune non può abbassare
l'I.V.A., sia chiaro al di fuori, si parla di scontistica che non
ha a che fare con l'I.V.A.. Volevo solo rettificare questo aspetto
che non è banale.
Presidente -
Altri? Non vedo altre richieste, chiudo la
discussione generale. Per il Governo in fase di replica? Assessore
Marzi.
Marzi (SA) -
Indipendentemente dall'assoluta rilevanza in
termini di sensibilità e di tema politico, mi ritrovo, in quanto
membro del Governo, a dover rispondere su un tema di questo genere
per delle questioni che attengono, penso, al fatto che all'interno
dell'iniziativa venga citata la parola I.V.A., per cui io dividerei
gli ambiti di riferimento. Naturalmente come Governo proporremo il
voto dell'iniziativa nella sua accezione di matrice politica e di
attenzione al tema stesso.
Da un punto di vista tecnico quanto richiamato dal collega
Aggravi risulta essere assolutamente corretto, cioè l'iniziativa
votata in Consiglio comunale ad Aosta, quando l'I.V.A. era ancora
al 22%, prende in considerazione nel frattempo di una serie di
proposte che sono arrivate rispetto alla possibilità di portare
l'I.V.A. su questo genere di prodotti al 10. Il dibattito si sta
producendo e tutti quanti noi auguriamo che non soltanto venga
recepito ma che, come fra l'altro portato avanti, possa anche
estendersi ad altri temi anche richiamati nel dibattito generale su
questa mozione.
Quello che sicuramente è da considerare- questo lo dico
semplicemente per puntualizzare la cosa - è che non è la prima
volta che un'iniziativa consiliare su temi che attengono agli
aspetti di matrice finanziaria o tecnica parte da presupposti
politici, richiamando a temi che non possono essere toccati da
parte non soltanto della Regione autonoma Valle d'Aosta ma dalle
Regioni in generale.
Spesso si verifica che le impostazioni di alcune iniziative
consiliari - debbo dirle da questo punto di vista collega Aggravi
che non è il suo caso, ma è il caso sia del gruppo di cui fa parte
che di altri gruppi -vengano giustamente riportati a principi di
politica generale e in un dibattito politico ci sta il fatto che si
utilizzi un tema assolutamente corretto - quindi richiamandolo ai
suoi principi generali - e poi nelle parti d'iniziativa di
riferimento "dare mandato al Governo regionale" nel caso specifico
- pur sapendo che da un punto di vista tecnico la cosa non si può
fare - di esprimere sensibilità nei confronti di temi di
riferimento.
Questo è capitato anche durante il dibattito nella giornata di
oggi ed è correttissimo il fatto che si richiami riporti a principi
di ordine generale, ma, allo stesso tempo, non sempre, giustamente,
nel ruolo che ognuno di noi ricopre in quest'aula si interviene
rispetto alla possibilità o meno da parte poi di chi governa di
fare determinate cose.
La parte iniziale dell'iniziativa consiliare votata in Comune
era una parte che, come giustamente da lei evidenziato, chiedeva al
Governo comunale un intervento diretto sulla scontistica dei
prodotti.
La mozione che poi è stata votata ha indicato nella parte
impegnativa dell'atto che questa parte prende in considerazione,
dopo una serie di analisi tecniche, la possibilità d'intervenire
con le scontistiche del caso e anche la mozione proposta dai
capigruppo di maggioranza di fatto invita alla valutazione rispetto
a un progetto che prende in considerazione un intervento di natura
finanziaria di questo tipo.
Posso, a livello personale, essere assolutamente d'accordo sul
fatto che, tante volte me lo avete sentito dire, una mozione a
tutti gli effetti si trasforma: è un atto e quindi, essendo un
atto, nel momento in cui viene votato sicuramente deve essere
valutato in quanto tale. Sicuramente chi governa ha la possibilità
di avere in mano strumenti diretti senza quelli di matrice
consiliare: nel caso specifico va assolutamente sottolineato,
sempre mantenendo alto il rispetto per la tematica politica che
viene portata al dibattito in Consiglio, il fatto che c'è anche una
volontà politica di sostenere, giustamente, una sensibilità che,
secondo me, il Governo ha deciso di appoggiare.
Presidente -
Consigliere Aggravi per dichiarazione di
voto.
Aggravi (LEGA VDA) -
Ovviamente la dichiarazione di voto
è non a sostegno di questa mozione - e ringrazio anche l'assessore
Marzi per avermi già risposto - quindi valuterò se poi in sede di
bilancio approfondire o no la tematica, però cerco d'interpretare
il primo punto, ovvero "ad avviare un progetto per la messa a
disposizione gratuita dei prodotti igienico-sanitari", se il
progetto costerà zero si potrà avviare, ma poi sappiamo già che il
progetto, ovviamente, non vedrà la disponibilità gratuita di questi
prodotti in seno alle scuole.
Ben vengano le indicazioni politiche, sicuramente ne abbiamo
fatte tante e quando si parla di risorse si cerca sempre di fare
delle proposte che stiano in piedi non soltanto dal punto di vista
semantico, però, vede, Assessore, apprezzo anche il suo tentativo
di rispondere, ci sono tanti modi per esprimersi. Qui ci sono delle
impegnative che costano, che possono costare, perché è un po' come
quando si propongono determinati progetti di approfondimento, ce ne
sono tanti e solitamente se l'impegnativa va avanti poi c'è una
volontà di portare avanti quel determinato progetto, quella
determinata valutazione perché altrimenti perde di senso.
Anche i momenti di sensibilizzazione sul tema se costano non
verranno fatti, l'attivazione per sollecitare i Comuni se non costa
verrà fatta e quindi rimane sostanzialmente a sostenere in tutte le
sedi l'introduzione dell'aliquota I.V.A. agevolata del 4%, forse
proporrete una norma di attuazione che ci permetterà di manovrare
l'I.V.A. e questo poco rimane, però ben venga.
Se la richiesta è questa, trovate il mio supporto nella norma di
attuazione per l'I.V.A. ma qui penso che potremmo anche fare
un'iniziativa ad hoc, Assessore, su questo.
Sul resto non aggiungo altro.
Presidente -
Consigliere Distort.
Distort (LEGA VDA) -
Ribadisco anche io quanto già ha
esposto il collega Aggravi, punto per punto. Si aggiunge una
curiosità che io vorrei svelare in questo mio spazio per
dichiarazione di voto ed è rivolta proprio all'assessore Marzi.
Ci spieghi, Assessore, lei è lo stesso che quando si chiedeva
una mozione per impegnare il Governo a tenere i contatti dovuti con
il personale, con il nostro Senatore a Roma per vigilare sulle
questioni del catasto? Era sempre lei che aveva detto "Non si può
fare, non è di nostra competenza, noi non voteremo la mozione"?
Poi un'altra cosa, anche un po' più recente, ma è lei che ha
risposto all'interpellanza del consigliere Sammaritani che aveva
titolo "Azioni dirette a evitare che gli indennizzi regionali Covid
a favore delle Partite I.V.A. siano automaticamente incamerati dal
Fisco"?
Perché noi abbiamo sentito l'Assessore competente, che aveva le
sue sembianze, che diceva "Non si può fare, non è di nostra
competenza".
Allora, veramente, io mi chiedo: ci può spiegare in che modo
dettagliatamente voi pensate, attraverso questa mozione in cui la
maggioranza impegna se stessa, e ribadisco l'osservazione della
collega Spelgatti, veramente è un po' una sensazione... lei altre
volte usava termini di onanismo, ma probabilmente è qualcosa di
simile, io non voglio abbassare il livello della conversazione, ma
uso una citazione perché è un termine che lei spesso ha utilizzato,
però veramente in questa stranezza della maggioranza che impegna se
stessa in questa mozione, tra l'altro in un cammino che se riesce a
questo punto crea un precedente: allora torniamo a riprendere e a
discutere questi altri argomenti. Anche perché sinceramente, al di
là di tutta la sensibilità che possiamo avere, anche solo per
galanteria rispetto al pubblico femminile, rispetto alle cittadine
valdostane, ma, al di là di questo, veramente ci chiediamo: ma e i
pannolini per i bambini? I pannolini per gli anziani, no?
E ci chiediamo ma veramente in questo periodo l'esigenza dei
Valdostani ha questa priorità?
Sono queste le domande, ma le domande che penso qualunque
persona di buon senso pone. Se, poi, ci svelerà anche questo
sdoppiamento di personalità ci potrà fare piacere.
Presidente -
Non vedo altre richieste d'intervento...
consigliere Perron, ne ha facoltà.
Perron (LEGA VDA) -
Ovviamente non voterò questa mozione,
il motivo è molto semplice: se il tema in sé ha anche una sua
valenza e ovvia, questa è stata infarcita di tematiche ideologiche
francamente ridicole che siamo abituati a sentire e sentiremo
sempre di più, questo è soltanto l'inizio. Caricate di un
significato queste cose che non hanno come la libertà delle donne,
la scelta di farsi la barba oppure no, questi sono i livelli a cui
arriviamo e arriveremo, portare nelle scuole delle cose, io credo
che nelle scuole ne sappiano già parecchio, ve lo posso assicurare,
su tantissime cose, non c'è bisogno che si vada a sensibilizzare su
nulla; quindi il solito tema spot della sinistra che non ha a cuore
né le donne né i gay ma li utilizza, come al solito, come strumento
per la propria propaganda ideologica, qualcuna se ne accorge per
fortuna, e spero anche tutti gli altri. Quindi questa è la mia
dichiarazione di voto.
Presidente -
Consigliera Minelli.
Minelli (PCP) -
Molto velocemente perché è tardi, per
ribadire che voteremo questa mozione e che, francamente, su una
questione come questa, aver sentito nei vari interventi ribadire
più e più volte che si tratta di una questione ideologica, che si
utilizzino le donne e i gay eccetera eccetera per fare della
propaganda, sinceramente mi fa anche un poco sorridere.
È una battaglia di civiltà, sappiamo tutti benissimo che anche
il costo dei pannolini per bambini e per anziani costituisce un
problema, ma mi pare comunque che in tutta Italia ci siano state
iniziative da parte di Amministrazioni le più variegate possibili
dal punto di vista politico su questa questione ed è stato dato un
segnale importante, ritengo che farlo anche da parte di questo
Consiglio regionale sia una testimonianza del fatto che si
condivide una chiamiamola battaglia, una iniziativa, chiamiamola
iniziativa, è più semplice secondo me, di tutto rispetto.
Presidente -
Consigliere Manfrin.
Manfrin (LEGA VDA) -
Ho ascoltato in religioso silenzio
il dibattito per fare qualche conclusione.
Vede, collega Minelli, lei giustamente dice "Non ne vogliamo
fare una bandiera politica", però secondo me verificare la
fattibilità di quello che viene discusso è assolutamente importante
perché se noi, per esempio, dovessimo - come purtroppo ho dovuto
ascoltare in Comune ad Aosta - discutere e magari anche approvare
mozioni per chiedere il "cessate il fuoco" in Siria, potremmo
secondo me occupare giornate e giornate, potremmo fare anche gli
approfondimenti in Commissione e quant'altro ma la nostra capacità
di applicare un "cessate il fuoco" in Siria comunque, anche dopo
anni di interventi, sarebbe pari a zero.
Allora, molto probabilmente quello che abbiamo sempre sostenuto
in tutte le Assisi in cui siamo stati presenti è stato che ogni
organo deve occuparsi di trattare quello che è nelle sue
possibilità.
Il collega Aggravi secondo me ha introdotto un elemento
importante, cioè ha detto: perché in questa iniziativa non si sono
impegnati i Parlamentari che sono effettivamente gli unici che
potevano incidere sull'ultima impegnativa che questa mozione
presenta.
La risposta non c'è stata però, come è stato detto, c'è stato
l'impegno in finanziaria di andare già a ridurre quello che è il
carico dell'I.V.A. su questi prodotti, ma questo non è stato
sufficiente per far recedere il collega dalla sua iniziativa e
dichiararla superata. Per quale motivo?
Qualcuno potrebbe dire che effettivamente questo segnale che si
deve dare è importante, quindi bisogna discutere in questa Assise,
qualcuno potrebbe dire che effettivamente bisognava piantare una
bandierina e la bandierina la vediamo esattamente dall'intervento
del collega Marzi.
Il collega Marzi ci ha detto in maniera candida - e lo apprezzo
per questo, quando è chiaro è assolutamente apprezzabile - che
questa cosa non si può fare, non c'è la quantificazione economica,
non si capisce sulla base di quali risorse e che probabilmente -
come ha detto anche il collega Aggravi - la fattibilità di questa
iniziativa, cioè la messa a disposizione gratuita di prodotti
igienico-sanitari femminili in tutte le scuole, si dovrebbe
discutere nella sessione di bilancio, cosa che non si discuterà e,
sono pronto a scommettere, le risorse non ci saranno per fare
questo progetto.
Quindi se le risorse non ci sono, se la sensibilizzazione nelle
scuole non è questo obiettivo sfidante che "necessita di", è una
cosa che si può disporre tranquillamente, se attivare e sollecitare
i Comuni valdostani... i Comuni valdostani - come ha detto qualcuno
- si sono attivati; le devo dire, collega, che se provava a
chiedere quali sono stati i costi di questa operazione e se è
convenuto al Comune, per esempio, fornire prodotti che sono di un
livello molto più alto rispetto a quello che la grande
distribuzione fornisce, rendendoli a un costo inferiore e quindi
sostanzialmente facendo acquistare e svuotare i magazzini di
prodotti, comprati con i soldi pubblici, con prodotti che erano
stati acquistati a molto di più, magari ci sono dei convinti
assertori di questa teoria che le potranno dire il contrario, però
le garantisco che non è stato un buon investimento.
Chiaramente quando si parla di costi sociali non si fanno meri
conti economici, ma il problema è quello che lei propone è
realizzabile?
Io credo che i vari interventi che si sono succeduti abbiano
evidenziato che non è possibile e quindi se non è possibile la sua
pervicacia nel presentare questa iniziativa, significa
semplicemente che voleva piantare questa ballerina su questo tema,
basta, nient'altro.
Ovviamente noi rifuggiamo le bandierine, siamo disponibili a
trattare quando si parla di temi concreti, non siamo disponibili a
fare da sponda quando si fanno iniziative che sono meramente
politiche, che non hanno alcuna possibilità di vedere una luce, di
vedere una loro concreta applicazione e quindi evidentemente su
questo la Lega non potrà votare in maniera favorevole.
A questo proposito, Presidente, aggiungo che le chiedo, a nome
del gruppo Lega, il voto segreto.
Presidente -
Apriamo la votazione. La votazione è
chiusa.
Presenti: 35
Votanti: 24
Favorevoli: 16
Contrari: 8
Astenuti: 11
IL Consiglio non approva.
