Classificazione
CONSIGLIO REGIONALE
Attività consiliare d'aula



Oggetto del Consiglio n. 2761 del 24 maggio 2007 - Resoconto
OGGETTO N. 2761/XII - Rinvio della proposta di legge:
"Interventi per il contenimento del prezzo dell'energia elettrica a
favore delle famiglie residenti in Valle d'Aosta".
Presidente
- La parola al Presidente della Regione,
Caveri.
Caveri (UV)
- Chiedo ai proponenti il rinvio a un
prossimo Consiglio, ritengo che il tema che viene affrontato nella
proposta presentata dal collega Stacchetti, primo firmatario, sia
un tema che è di maggiore attualità rispetto a quando la proposta
venne presentata. È una materia in grande evoluzione, a causa
soprattutto dei ritardi che finora si sono accumulati nella
predisposizione della normativa quadro che è prevista dalla
normativa italiana di recepimento della direttiva comunitaria che
consente una liberalizzazione più ampia del mercato elettrico al
consumatore, che diventa il consumatore finale indeterminato, non
solo più come in passato, gli sconti in particolare a quello che
venne definito il popolo delle partite IVA, ossia al mondo delle
imprese. Va detto che il testo come presentato a suo tempo deve
tener conto dell'evoluzione della materia. Il Ministro Bersani
aveva posto alcuni paletti all'interno di un disegno di legge
concernente la materia elettrica nella speranza che il Parlamento
esaminasse con rapidità questa materia, che fra l'altro ci
interessa direttamente per altri versanti, come quello
dell'acquisizione completa della "DEVAL". In realtà, il Parlamento
in questa materia non ha dimostrato la rapidità immaginata, quindi
sappiamo, dalla lettura dei giornali e dalle informazioni raccolte
dall'Assessore Marguerettaz, che il Governo si appresta a varare un
decreto senza il quale dal 1° luglio l'intera situazione sarebbe
paralizzata con violazione da parte del Governo dei termini
perentori fissati dalla direttiva comunitaria, pena il rischio per
il Governo di essere posto in un procedimento di infrazione da
parte della UE.
Questo tema degli sconti elettrici, che è un cavallo di
battaglia dei colleghi del gruppo "Stella Alpina", è un tema a cui
la maggioranza è particolarmente sensibile, tanto da essere stato
indicato come un tema prioritario nel programma di Governo, come si
sta dispiegando da qui alla fine della legislatura. La richiesta
non è un tentativo di non affrontare un tema che condividiamo in
toto come Governo regionale, si tratta di poterci consentire, alla
luce dell'evoluzione imminente della materia, di poter reagire in
maniera positiva e dando una risposta ai cittadini valdostani, che
dall'acquisizione delle centrali "ENEL" del sistema elettrico
regionale si aspettavano dei vantaggi singoli alle famiglie e ai
cittadini, cosa che era impossibile nella sua generalità fino
all'entrata in vigore della direttiva europea che dovrebbe nelle
prossime settimane entrare in vigore. Credo che l'impegno debba
essere, prima dell'estate, quello di trovare una misura efficace
che ci consenta di rispondere a quella domanda che legittimamente i
colleghi hanno posto nel presentare la proposta di legge.
Presidente
- La parola al Consigliere Stacchetti.
Stacchetti (SA)
- È il caso di dire, visto che parliamo
di energia elettrica, forse intravediamo la luce dopo l'intervento
del Presidente, cominciamo a pensare di essere ottimisti che questa
proposta di legge possa avere la soluzione definitiva. Se il rinvio
vuol dire il tempo utile per meglio definire le azioni necessarie
per il raggiungimento dell'obiettivo della legge, ossia intervenire
per il contenimento del prezzo dell'energia elettrica a favore
delle famiglie residenti in Valle d'Aosta... eventualmente o quasi
necessariamente da emendare visto il tempo trascorso dalla
presentazione della legge agli eventi che sono trascorsi nel giro
di 2 anni, se non di più, accettiamo l'invito del Presidente Caveri
affinché questo oggetto venga rinviato al prossimo Consiglio.
Presidente
- L'oggetto viene rinviato all'adunanza
consiliare del 20 e 21 giugno 2007.
La parola al Consigliere Sandri, per mozione d'ordine.
Sandri (GV-DS-PSE)
- Per mozione d'ordine, perché il
rinvio non è possibile, a norma di Regolamento interno del
Consiglio non esiste la possibilità di rinviare l'oggetto in quanto
l'articolo 61 di tale Regolamento prevede che si possa porre una
questione pregiudiziale, ossia se si debba discutere o meno un
argomento, e una questione sospensiva, ma non il rinvio. Chiedo
pertanto che si discuta di questo progetto di legge,
particolarmente importante, di cui credo che tutti si rendano conto
della necessità e lo è ancor di più nella misura in cui esiste una
data, posta alla base del progetto di legge, che è il 5 ottobre
2004. Ci vogliamo prendere in giro su questa storia? Capisco,
abbiamo anche discusso di progetti di legge di qualche mese fa, ma
di 3 anni fa no! Qui c'è un problema politico che si vuole
sottacere con questo gioco delle parti, io dico questo, tu dici
questo, io ti sorrido, vediamo la luce...
Riteniamo che qui si debba fare chiarezza e una discussione
pubblica, non ho capito perché la discussione devono farla solo 2
soggetti rispetto a tutti i gruppi. Abbiamo il Consiglio regionale
abbiamo un punto all'ordine del giorno, ne vogliamo discutere e il
Regolamento dice che possiamo discuterne. Il rinvio non è possibile
e quindi chiedo alla Presidenza che si tenga atto su questa mia
proposta e si apra la discussione generale.
Presidente
- La parola al Presidente della Regione,
Caveri.
Caveri (UV)
- Evidentemente lei legge la parte
dell'articolo 61 del Regolamento interno del Consiglio che le
torna, come sempre, comodo, ma questo è caratteristico del suo
stile, peraltro già in passato anche lei ha chiesto un rinvio di
proprie proposte di legge e questo rientra nella prassi
consolidata... l'interpretazione dell'articolo 61, che dice che la
questione pregiudiziale ossia che
"... la discussione o
deliberazione debba rinviarsi, possono essere proposte da ogni
Consigliere prima che abbia inizio la discussione generale..."
.
Questo è quanto avvenuto, il sottoscritto ha ritenuto - ma lei non
ha ascoltato come sempre - che vi siano degli elementi in itinere,
quali l'emanazione da parte del Governo di un decreto legge in
materia, quindi è logico che la richiesta di rinvio al Consiglio
del 20 giugno consentirà di affrontare il dibattito su una materia
che, purtroppo, a causa del Ministro Bersani, che appartiene a un
partito nazionale chiamato "DS", che lei credo conosca, anche se
lei appartiene al gruppo "GV-DS", ha sperato in questa materia che
il Parlamento legiferasse. Il Parlamento italiano, come lei sa, è
stato bacchettato dal Presidente della Repubblica che ha lamentato
i gravissimi ritardi nella legislazione, che costringeranno il
Governo a legiferare d'urgenza in materia con un decreto legge, di
cui bisogna avere contezza per poter entrare nel vivo di questo
provvedimento.
Presidente
- La parola al Consigliere Bortot, per quale
motivo?
Bortot (Arc-VA)
- Tutte le volte che voglio parlare
sembra che vi sia qualche intoppo!
Non so cosa c'entra il Governo nazionale su tale questione; so
che i Governi nazionali hanno liberalizzato parzialmente l'energia
elettrica, so che chi è furbo, le aziende si sono associate e la
pagano molto meno delle famiglie povere, so che questa cosa "va a
spasso" per gli uffici da mesi. Ieri è uscito un rapporto sui
giornali sulle povertà delle famiglie anche della nostra Regione...
questo va incontro ai fenomeni di povertà... e vado
telegraficamente. Evidentemente non è la cosa migliore che si possa
fare, perché con gli utili della "CVA" una parte li restituiamo ai
cittadini poveri, questa legge non può essere una legge di tutti,
quelli che hanno 18.000 case, o "chalet", o "pied-à-terre" tanto
per essere chiari, ma parliamo di famiglie titolari di un contatore
con un reddito molto basso... non lei, Viérin Marco, il reddito ce
l'ha alto... Quello che deve essere fatto, e abbiamo iniziato
l'altro giorno con la mozione in Consiglio, è dare indicazioni sul
resto degli utili di "CVA" per quanto riguarda gli indirizzi
strategici su come utilizzare questi utili per il risparmio
energetico e le fonti rinnovabili. Se discutere oggi questa legge
fa sì che si faccia un primo passo, che è quello di venire incontro
alle famiglie a basso reddito, quindi la discutiamo, ma è
importante che dopo tale legge si discutano anche gli indirizzi
strategici su come utilizzare gli utili della "CVA". Vi è un
Signore - da me citato diverse volte - che a nome nostro si è
arrogato il potere decisionale sulla "CVA", che va a spasso per la
Valle d'Aosta, compresa domattina, a decidere le linee strategiche
ed energetiche di questa Regione, o gli "tiriamo le orecchie" - ma
non so se si può fare -, o il Consiglio si riprende le prerogative,
oppure andiamo a casa, perché c'è chi decide e investe per noi. Io
degli illuminati, anche quelli bravi, ho sempre paura, perché fanno
passare per scemi tutti gli altri, allora assieme agli illuminati,
in questo caso troppo illuminati, bisognerebbe che risparmiassero
energia e consumassero meno cose che non spettano a loro: parlo del
Presidente della "CVA", potessimo fare una discussione nella
Regione per decidere come investire quegli utili.
Infine, abbiamo dato un sacco di incarichi per la
climatizzazione dei nostri immobili: forse conviene "congelarli",
perché con interventi sul risparmio energetico non abbiamo bisogno
di consumare energia per climatizzare gli edifici pubblici.
Presidente
- Pongo in votazione la richiesta di rinvio
avanzata dal Presidente Caveri...
(interruzione del Consigliere Sandri, fuori
microfono)
... lei ha chiesto la parola dopo che era stata accettata dai
proponenti la richiesta di rinvio e ha posto il problema che, in
base all'articolo 61 del Regolamento interno del Consiglio, non si
poteva rinviare. Il Presidente Caveri ha ripreso e ha detto che non
è vero, perché, leggendo il testo dell'articolo 61, si può
rinviare...
(interruzione del Consigliere Frassy, fuori
microfono.)
...
in cosa si sostanzia la questione del Consigliere
Sandri? Ha fatto riferimento al Regolamento, dicendo che, secondo
lo stesso, non si può rinviare. L'unica richiesta è quella del
Presidente del rinvio.
La parola al Consigliere Sandri.
Sandri (GV-DS-PSE)
- Articolo 60 del Regolamento interno
del Consiglio: mozione d'ordine, io ho fatto una mozione d'ordine
in cui ho richiamato il Regolamento, l'articolo 61. Questo
richiamo, ai sensi dell'articolo 60, ha la precedenza sulle
questioni principali, che era in tale caso il rinvio della legge, e
ne fa sospendere la discussione; si fa un intervento a favore e poi
uno contro e poi si vota in modo palese sulla mozione d'ordine,
dopodiché si voterà su quello che si deve votare...
Presidente
- ... deve spiegare a tutti cosa si mette in
votazione secondo lei...
Sandri (GV-DS-PSE)
- ... questo è il Regolamento, se lo
vuole rispettare bene, altrimenti...
Presidente
- ... se lei dice le cose a vanvera, non serve
a niente...
Sandri (GV-DS-PSE)
- ... il "parla a vanvera" se lo
ritira...
Presidente
- ... il "parla a vanvera" non lo ritiro. Lei
ha posto una mozione d'ordine dicendo niente, perché non ha
proposto niente! Ha solo detto che, in base al Regolamento, non si
può rinviare, mentre abbiamo dimostrato che, in base allo stesso,
si può rinviare, punto e basta...
Sandri (GV-DS-PSE)
- ... ma lo decide l'Assemblea
votando, non lo decidete lei e il Presidente Caveri!
Presidente
- ... lei ha sollevato una perplessità sul
Regolamento ed è intervenuto il Presidente Caveri. Ha detto che non
si poteva rinviare l'oggetto...
Sandri (GV-DS-PSE)
- ... per l'articolo 61 del
Regolamento... l'ho anche citato! Ho presentato una mozione
d'ordine e chiedo che si voti sulla mozione d'ordine...
(interruzione del Presidente della Regione e della
Consigliera Squarzino Secondina, fuori microfono)
Presidente
- Se c'è una richiesta di sospensione,
sospendiamo il Consiglio.
La parola al Consigliere Venturella.
Venturella (Arc-VA)
- Chiedo formalmente una sospensione
per una riunione della Commissione del Regolamento.
Presidente
- Il Consiglio è sospeso un attimo.
Si dà atto che la seduta è sospesa dalle ore 19,23 alle ore
19,36.
Presidente
- Riprendiamo i lavori.
La parola al Presidente della Regione, Caveri, per una
precisazione in merito a quanto aveva richiesto prima.
Caveri (UV)
- Parrebbe che si sia equivocato sulla mia
richiesta di rinvio, che avviene ai sensi dell'articolo 61 per
questioni sospensive; sono ben lieto, credo che la sostanza
politica dei fatti non cambi.
Presidente
- In base al Regolamento, un oratore per ogni
gruppo può intervenire e poi pongo in votazione la questione
sospensiva.
Pongo in votazione la richiesta di rinvio al Consiglio del 20 e
21 giugno:
Consiglieri presenti: 30
Votanti: 29
Favorevoli: 24
Contrari: 5
Astenuti: 1 (Tibaldi)
Il Consiglio approva il rinvio dell'oggetto all'adunanza del 20
e 21 giugno.
