Classificazione
AGRICOLTURA
Bonifica, miglioramenti e riordino fondiario



Oggetto del Consiglio n. 2518 del 11 luglio 2012 - Resoconto
OGGETTO N. 2518/XIII - Disegno di legge: "Disposizioni in
materia di riordino fondiario". (Reiezione di un ordine del
giorno)
Articolo 1
(Oggetto e finalità)
1. Con la presente legge la Regione autonoma Valle
d'Aosta/Vallée d'Aoste, nell'esercizio della potestà legislativa di
cui all'articolo 2, comma primo, lettera e), della legge
costituzionale 26 febbraio 1948, n. 4 (Statuto speciale per la
Valle d'Aosta), promuove una gestione sostenibile del proprio
territorio agricolo attraverso lo strumento del riordino fondiario,
in armonia con gli indirizzi delle politiche agricole e ambientali
dell'Unione europea.
2. Il riordino fondiario consiste nel riassetto catastale,
nell'accorpamento delle proprietà frammentate e polverizzate,
nell'arrotondamento delle superfici dei fondi, nell'eventuale
rettificazione dei confini e nella realizzazione delle necessarie
opere infrastrutturali e di miglioramento fondiario ed è
finalizzato:
a) a una razionale utilizzazione del territorio montano,
contrastando la frammentazione e la polverizzazione
fondiaria;
b) al mantenimento e al consolidamento del tessuto sociale
vitale nelle zone rurali, contrastando l'abbandono del
territorio;
c) allo sviluppo di attività economiche e al mantenimento e
alla creazione di posti di lavoro, per garantire un migliore
sfruttamento del potenziale esistente e favorire l'insediamento dei
giovani agricoltori;
d) alla prevenzione del dissesto idrogeologico e, più in
generale, alla tutela e alla valorizzazione dell'ambiente
montano.
3. Il procedimento di riordino fondiario si articola nelle
seguenti fasi:
a) elaborazione di uno studio preliminare della
ricomposizione fondiaria;
b) redazione della progettazione preliminare delle opere di
miglioramento fondiario;
c) predisposizione del piano di riordino fondiario.
4. Il piano di riordino fondiario si compone del piano di
ricomposizione fondiaria, recante la predisposizione particellare
del nuovo assetto catastale, ai fini del trasferimento delle
proprietà, e della progettazione definitiva ed esecutiva delle
opere di miglioramento fondiario.
Articolo 2
(Soggetti promotori ed esecutori)
1. Per il raggiungimento delle finalità di cui all'articolo
1, la Regione individua i Consorzi di miglioramento fondiario
istituiti ai sensi del regio decreto 13 febbraio 1933, n. 215
(Nuove norme per la bonifica integrale), e disciplinati dalla legge
regionale 8 gennaio 2001, n. 3 (Disposizioni sull'ordinamento dei
consorzi di miglioramento fondiario), di seguito denominati
Consorzi, quali soggetti promotori ed esecutori dei riordini
fondiari.
2. Nell'ambito del procedimento di riordino fondiario, i
Consorzi provvedono a premunirsi di tutti i pareri, le concessioni,
i permessi, le autorizzazioni, le licenze, i nullaosta e gli
assensi, comunque denominati, richiesti dalla normativa
vigente.
Articolo 3
(Ambito di applicazione)
1. La presente legge si applica a tutti i fondi agricoli
situati nel territorio regionale ricompresi nei perimetri dei
Consorzi.
2. Il comprensorio del riordino fondiario deve essere
composto da terreni agricoli situati in zone di tipo E, così come
risultanti dal piano regolatore generale comunale (PRG) in vigore
al momento della presentazione della proposta di cui all'articolo
5, comma 2.
3. La dimensione del comprensorio, per superficie inclusa e
per numero di proprietari interessati, deve essere idonea al
perseguimento delle finalità di cui all'articolo 1 e, comunque,
compresa tra 5 e 50 ettari.
4. Con la deliberazione della Giunta regionale di cui
all'articolo 18 è definita, in relazione alle diverse tipologie di
terreni, la minima unità particellare, quale estensione minima
attribuibile ai fondi all'esito del riordino fondiario.
Articolo 4
(Commissione tecnica di valutazione)
1. Per le finalità di cui alla presente legge, è istituita
una commissione tecnica di valutazione, di seguito denominata
Commissione, composta:
a) dal dirigente della struttura regionale competente in
materia di riordini fondiari, di seguito denominata struttura
competente;
b) dal dirigente della struttura regionale competente in
materia di patrimonio;
c) dal dirigente della struttura regionale competente in
materia di pianificazione territoriale;
d) da un rappresentante dell'Ordine dei dottori agronomi e
dei dottori forestali della Valle d'Aosta che non abbia preso parte
alle attività di progettazione del riordino fondiario da
esaminare;
e) da un funzionario esperto nominato dall'Institut
agricole régional;
f) dal responsabile dell'ufficio tecnico del Comune
interessato.
2. La Commissione esprime pareri tecnici relativamente ad
ogni fase del procedimento di riordino fondiario di cui
all'articolo 1, comma 3.
3. La Commissione è convocata e presieduta dal dirigente
della struttura competente. Per la validità della seduta è
necessaria la presenza di almeno il 50 per cento dei componenti. Le
decisioni sono prese a maggioranza assoluta dei partecipanti. In
caso di parità di voti, prevale il voto del presidente della
Commissione.
4. Su richiesta del presidente, alle sedute della Commissione
può partecipare, con funzioni consultive, il presidente del
Consorzio interessato.
5. La partecipazione alla Commissione è a titolo
gratuito.
Articolo 5
(Avvio del procedimento)
1. Il procedimento di riordino fondiario è avviato dal
Consorzio interessato con la presentazione della proposta di cui al
comma 2 alla struttura competente.
2. Al fine di avviare il procedimento, i Consorzi sono tenuti
ad approvare in assemblea generale dei consorziati, con le modalità
previste dai rispettivi statuti e la maggioranza indicata al comma
3, una proposta di riordino fondiario che deve contenere:
a) una relazione recante le motivazioni di interesse generale
e gli obiettivi da raggiungere con il riordino fondiario, nonché
l'individuazione dei vincoli esistenti e l'attestazione della
coerenza del riordino fondiario con gli strumenti urbanistici
vigenti;
b) la planimetria catastale relativa al perimetro dell'area
oggetto del riordino fondiario;
c) un estratto planimetrico del PRG relativo al comprensorio
e una documentazione fotografica, possibilmente aerea;
d) ogni ulteriore documento individuato dalla Giunta
regionale con la deliberazione di cui all'articolo 18.
3. La proposta di cui al comma 2 deve essere approvata da
tutti i consorziati proprietari dei terreni ricompresi nell'area
oggetto del riordino fondiario, i quali devono rappresentare il 100
per cento della proprietà inclusa nell'area interessata.
4. Con la proposta di cui al comma 2 il Consorzio si impegna
a rispettare le scadenze procedimentali di cui agli articoli 7, 8,
10 e 11. Il mancato rispetto delle scadenze comporta la revoca
degli aiuti concessi ai sensi dell'articolo 66, commi 1, lettera a)
e 2 della legge regionale 12 dicembre 2007, n. 32 (Legge
finanziaria per gli anni 2008/2010), e la restituzione da parte del
Consorzio, entro sessanta giorni dalla comunicazione del relativo
provvedimento di revoca, dell'ammontare dei medesimi maggiorato
degli interessi riferiti al periodo intercorrente tra la data di
erogazione degli aiuti e la data del provvedimento di revoca,
calcolati sulla base della media ponderata del tasso ufficiale di
riferimento per il periodo in cui si è beneficiato
dell'aiuto.
5. Nel provvedimento di revoca sono fissate le eventuali
condizioni di rateizzazione, in un periodo comunque non superiore a
ventiquattro mesi.
Articolo 6
(Approvazione della proposta)
1. La proposta di cui all'articolo 5, comma 2, è approvata
con provvedimento del dirigente competente, sulla base dei criteri
stabiliti con deliberazione della Giunta regionale, tenuto conto
dell'interesse generale alla realizzazione del riordino
fondiario.
2. Il provvedimento di cui al comma 1 autorizza la redazione
dello studio preliminare della ricomposizione fondiaria prevedendo
la concessione degli aiuti per la redazione del medesimo ai sensi
dell'articolo 66, comma 1, lettera a), della l.r. 32/2007.
Articolo 7
(Studio preliminare della ricomposizione fondiaria)
1. Lo studio preliminare della ricomposizione fondiaria si
compone dei seguenti elaborati:
a) analisi dello stato attuale dell'area interessata dal
riordino fondiario, redatta su carta tecnica regionale, anche in
formato digitale, recante:
1) la descrizione dell'assetto della proprietà
fondiaria;
2) la descrizione degli usi in essere presso ciascun fondo,
con l'indicazione delle colture in atto;
3) l'estratto del PRG con l'indicazione di tutti i vincoli
insistenti sui fondi inclusi nell'area oggetto del riordino
fondiario;
4) l'indicazione delle infrastrutture esistenti nei fondi
inclusi nell'area oggetto del riordino fondiario;
5) la cartografia relativa agli ambiti con particolare
rilevanza ambientale e paesaggistica e l'indicazione degli
interventi per la loro tutela e valorizzazione;
b) elenco dei proprietari e delle relative particelle
catastali con indicazione, per ognuna, dei diritti reali
esistenti;
c) elaborati di progetto recanti:
1) una relazione sui criteri generali cui si ispira il
riordino fondiario, sulle motivazioni dell'intervento e sulle
esigenze da soddisfare, tenuto conto dei vincoli ambientali e
paesaggistici;
2) l'inquadramento generale e la delimitazione del
comprensorio;
3) l'analisi agricola delle colture in atto e di quelle
future;
4) il quadro di raffronto indicante i proprietari le cui
superfici di terreno sono inferiori o superiori alla minima unità
particellare di cui all'articolo 3, comma 4;
d) preventivo parametrico delle opere da realizzare;
e) ogni ulteriore documento individuato dalla Giunta
regionale con la deliberazione di cui all'articolo 18.
2. Lo studio preliminare della ricomposizione fondiaria è
presentato alla struttura competente previa approvazione da parte
dell'assemblea dei consorziati con la maggioranza di cui
all'articolo 5, comma 3.
3. Il dirigente competente, con proprio provvedimento,
approva lo studio preliminare della ricomposizione fondiaria, sulla
base del parere della Commissione di cui all'articolo 4, e
autorizza la redazione della progettazione preliminare delle opere
di miglioramento fondiario, prevedendo la concessione degli aiuti
per il finanziamento della medesima, ai sensi dell'articolo 66,
comma 1, lettera a), della l.r. 32/2007.
Articolo 8
(Progettazione preliminare delle opere di miglioramento
fondiario)
1. La progettazione preliminare delle opere di miglioramento
fondiario è presentata alla struttura competente previa
approvazione da parte dell'assemblea dei consorziati con la
maggioranza di cui all'articolo 5, comma 3, e l'acquisizione degli
atti di verifica di assoggettabilità alle procedure di VAS e VIA ai
sensi degli articoli 8 e 17 della legge regionale 26 maggio 2009,
n. 12 (Legge comunitaria 2009).
2. La progettazione preliminare delle opere di miglioramento
fondiario è approvata con deliberazione della Giunta regionale
sulla base del parere della Commissione di cui all'articolo
4.
3. Con l'approvazione di cui al comma 2, il perimetro del
comprensorio soggetto al riordino fondiario non è più modificabile,
salvo i casi di forza maggiore previsti dalla deliberazione della
Giunta regionale di cui all'articolo 18.
4. Nel periodo di tempo intercorrente tra l'approvazione
della progettazione preliminare delle opere di miglioramento
fondiario e i trasferimenti di proprietà ai sensi dell'articolo 11,
si applica la disciplina di cui all'articolo 20 della legge
regionale 6 aprile 1998, n. 11 (Normativa urbanistica e di
pianificazione territoriale della Valle d'Aosta).
5. A seguito dell'approvazione di cui al comma 2, la Giunta
regionale autorizza la progettazione definitiva ed esecutiva delle
opere di miglioramento fondiario e la redazione del piano di
ricomposizione fondiaria, dando mandato al dirigente competente di
concedere gli aiuti per il relativo finanziamento ai sensi
dell'articolo 66, comma 1, lettera a), della l.r. 32/2007.
Articolo 9
(Piano di riordino fondiario)
1. Il piano di riordino fondiario, come definito
dall'articolo 1, comma 4, è redatto a cura del Consorzio il quale
ne garantisce la rispondenza alla normativa vigente in materia di
lavori pubblici.
2. Il piano di ricomposizione fondiaria è composto dei
seguenti elaborati:
a) relazione tecnico-descrittiva recante i criteri ai quali
si ispira il riordino fondiario e gli obiettivi perseguiti;
b) piano di assegnazione dei terreni con planimetria del
nuovo assetto della proprietà fondiaria;
c) elenco dei compendi unici, qualora previsti;
d) registro dei movimenti della proprietà recante, per ogni
ditta, gli elementi catastali di carico e scarico dei terreni
posseduti e di quelli di nuova assegnazione, con riferimento alla
minima unità particellare, la stima valutativa delle superfici
oggetto di permuta e l'eventuale conguaglio in denaro;
e) elenco dei diritti reali preesistenti, con l'indicazione
dei relativi titolari presenti in anagrafe tributaria, sulla base
delle denunce dei proprietari e delle risultanze dei pubblici
registri immobiliari, nonché dei diritti reali di godimento, delle
ipoteche e delle servitù prediali necessarie per la nuova
sistemazione;
f) documenti, anche su base informatica, inerenti ai servizi
di pubblicità immobiliare e catastale;
g) stima particellare analitica basata sulle rendite
fondiarie medie delle tipologie di utilizzazione riferite
all'azienda tipo del comprensorio del riordino fondiario e
riguardante il suolo nudo;
h) preventivo di spesa per le operazioni di riconfinamento e
per l'acquisto dei cippi di confinamento.
Articolo 10
(Deposito del piano di riordino fondiario)
1. Il piano di riordino fondiario, previa approvazione da
parte dell'assemblea dei consorziati con la maggioranza di cui
all'articolo 5, comma 3, è depositato, a cura del Consorzio, presso
i Comuni nei cui territori insistono i terreni oggetto del riordino
fondiario. Dell'avvenuto deposito è data notizia mediante
pubblicazione nel Bollettino ufficiale della Regione e, per trenta
giorni consecutivi, all'albo pretorio dei Comuni interessati. Il
Consorzio comunica inoltre l'avvenuto deposito ai proprietari, ai
creditori ipotecari e agli altri titolari di diritti reali di
godimento, come risultanti dai pubblici registri immobiliari alla
data del deposito del piano di riordino fondiario, mediante lettera
raccomandata con avviso di ricevimento.
2. Le eventuali osservazioni e opposizioni al piano di
riordino fondiario sono presentate al Consorzio entro trenta giorni
dalla scadenza del termine di pubblicazione all'albo
pretorio.
3. Il Consorzio si pronuncia sulle osservazioni e sulle
opposizioni entro sessanta giorni dalla scadenza del termine di cui
al comma 2 provvedendo, in caso di accoglimento, alla modificazione
del piano di riordino fondiario e degli elaborati
progettuali.
Articolo 11
(Approvazione del piano di riordino fondiario)
1. Scaduti i termini di cui all'articolo 10, commi 2 e 3, il
Consorzio trasmette il piano di riordino fondiario alla struttura
competente. La Giunta regionale, sulla base del parere della
Commissione di cui all'articolo 4, approva il piano di riordino
fondiario entro sessanta giorni dalla sua trasmissione, dando
mandato al dirigente competente di concedere gli aiuti per
l'esecuzione delle opere e per i trasferimenti dei diritti reali ai
sensi dell'articolo 66, commi 1, lettera a), e 2, della l.r.
32/2007.
2. L'approvazione del piano di riordino fondiario costituisce
atto di dichiarazione di pubblica utilità delle opere di
miglioramento fondiario e determina, ai sensi dell'articolo 29 del
r.d. 215/1933 e dell'articolo 855 del codice civile, il
trasferimento dei diritti di proprietà e degli altri diritti reali,
nonché l'imposizione delle servitù previste dal piano
stesso.
3. A seguito dell'approvazione di cui al comma 1, il
Presidente della Regione emana il decreto di riordino fondiario,
con il quale si dà atto del trasferimento coattivo delle proprietà,
da pubblicarsi nel Bollettino ufficiale della Regione.
Articolo 12
(Effetti dell'approvazione del piano di riordino
fondiario)
1. Il Consorzio provvede, entro un anno dalla pubblicazione
del decreto di cui all'articolo 11, comma 3, alla trascrizione o
iscrizione dei diritti reali, al trasferimento delle ipoteche sui
fondi di nuova assegnazione, alle volture catastali, al pagamento e
alla riscossione dei conguagli in denaro relativi alle permute e
all'immissione nel possesso dei terreni di nuova
assegnazione.
2. Ai trasferimenti, ai pagamenti, alle trascrizioni e a
tutti gli atti da compiersi in esecuzione della presente legge si
applicano gli articoli 37, comma 1, del r.d. 215/1933 e, nel caso
di coltivatori diretti e di imprenditori agricoli a titolo
principale, l'articolo 5bis della legge 31 gennaio 1994, n. 97
(Nuove disposizioni per le zone montane).
Articolo 13
(Delimitazione dei confini)
1. Eseguiti ed ultimati i lavori, il Consorzio provvede,
entro un anno dall'emissione del certificato di regolare esecuzione
o del certificato di collaudo, al posizionamento dei cippi di
confinamento.
Articolo 14
(Vincolo di indivisibilità, di inedificabilità e di
coltivazione)
1. I terreni rientranti nel comprensorio del riordino
fondiario devono essere destinati a coltivazione, senza soluzione
di continuità, per un periodo di venti anni decorrenti dalla data
di approvazione del piano di riordino fondiario. In caso di
violazione del vincolo di coltivazione, il proprietario del fondo è
punito con una sanzione amministrativa pecuniaria da euro 500 a
euro 5.000. La sanzione è contestata dalla Regione e irrogata dal
Presidente della Regione.
2. Per l'applicazione della sanzione di cui al comma 1 si
osservano le disposizioni della legge 24 novembre 1981, n. 689
(Modifiche al sistema penale).
3. Fatto salvo l'eventuale esproprio per sopravvenuta
pubblica utilità, per un periodo di venti anni decorrenti dalla
data di approvazione del piano di riordino fondiario i terreni
rientranti nel comprensorio del riordino fondiario sono
indivisibili e non possono essere frazionati per effetto di
trasferimenti a causa di morte o per atto tra vivi né essere
destinati ad opere di edificazione. La Giunta regionale, con
propria deliberazione, definisce i casi e i criteri per la
concessione di deroghe al divieto di edificazione.
4. Il vincolo di cui al comma 3 è trascritto nei pubblici
registri immobiliari a cura del Consorzio. La violazione del
vincolo comporta la revoca degli aiuti concessi in proporzione alla
estensione del fondo interessato in rapporto alla superficie totale
del comprensorio di riordino fondiario.
5. La revoca comporta l'obbligo, per il proprietario del
terreno che ha violato il vincolo di cui al comma 3, di restituire,
entro sessanta giorni dalla comunicazione del relativo
provvedimento, l'ammontare dell'aiuto, come definito dal comma 4,
maggiorato degli interessi riferiti al periodo intercorrente tra la
data di erogazione del contributo e la data del provvedimento di
revoca, calcolati sulla base della media ponderata del tasso
ufficiale di riferimento per il periodo in cui si è beneficiato del
contributo.
6. Nel provvedimento di revoca sono fissate le eventuali
condizioni di rateizzazione, in un periodo comunque non superiore a
ventiquattro mesi.
7. La revoca del contributo può essere disposta anche in
misura parziale, purché proporzionale all'inadempimento
riscontrato.
8. Nel caso in cui la violazione del vincolo di cui al comma
3 sia commessa da coltivatori diretti o da imprenditori agricoli a
titolo principale, oltre alla revoca del contributo, si applica
quanto disposto dall'articolo 5bis, comma 2, della l.
97/1994.
Articolo 15
(Disciplina dei diritti reali)
1. Per la disciplina dei diritti reali sui terreni di nuova
assegnazione trova applicazione l'articolo 25 del r.d.
215/1933.
2. In caso di scioglimento dei contratti di affitto di fondi
rustici aventi ad oggetto terreni interessati al riordino
fondiario, l'affittuario ha diritto al pagamento di un equo
indennizzo, da parte del Consorzio, ai sensi dell'articolo 43 della
legge 3 maggio 1982, n. 203 (Norme sui contratti agrari).
Articolo 16
(Manutenzione delle opere previste dal piano di riordino
fondiario)
1. A decorrere dalla data di approvazione del certificato di
collaudo, la manutenzione delle opere previste dal piano di
riordino fondiario spetta al Consorzio.
Articolo 17
(Viabilità rurale ai fini della classificazione)
1. All'eventuale nuova viabilità all'interno del comprensorio
del riordino fondiario contribuiscono tutti i proprietari
interessati dal piano di riordino fondiario in misura proporzionale
alla superficie di proprietà.
Articolo 18
(Rinvio)
1. Entro centottanta giorni dall'entrata in vigore della
presente legge, la Giunta regionale definisce, con propria
deliberazione, ogni adempimento o aspetto anche procedimentale di
cui alla presente legge, ivi compresi le modalità e i termini di
presentazione alla struttura competente delle proposte di cui
all'articolo 5, degli elaborati tecnici di cui agli articoli 7, 8 e
9, e la documentazione da allegare ai medesimi.
2. La deliberazione di cui al comma 1 è pubblicata nel
Bollettino ufficiale della Regione e sul sito istituzionale della
Regione.
Articolo 19
(Disposizioni transitorie)
1. Ai riordini fondiari avviati ai sensi della legge
regionale 12 agosto 1987, n. 70 (Interventi regionali per la
promozione e lo sviluppo del riordino fondiario), e della l.r.
32/2007, e non ancora conclusi alla data di entrata in vigore della
presente legge, si applicano le disposizioni di cui al presente
articolo.
2. Nel caso in cui alla data di entrata in vigore della
presente legge non sia ancora intervenuta l'approvazione da parte
della Regione dello studio preliminare della ricomposizione
fondiaria, il Consorzio deve presentare alla struttura competente
una nuova proposta di riordino fondiario, ai sensi dell'articolo 5.
Nel caso di accoglimento della proposta, al procedimento di
riordino fondiario si applicano disposizioni di cui alla presente
legge.
3. Nel caso in cui alla data di entrata in vigore della
presente legge la Regione abbia approvato lo studio preliminare
della ricomposizione fondiaria, il Consorzio può formulare apposita
istanza di completamento del riordino fondiario, da trasmettere
alla struttura competente entro un anno dall'entrata in vigore
della presente legge. La Giunta regionale, sulla base dei criteri
definiti con propria deliberazione da adottarsi entro 180 giorni
dall'entrata in vigore della presente legge, approva le istanze
ritenute meritevoli di accoglimento, tenuto conto dell'interesse
generale alla prosecuzione del riordino fondiario, autorizzando la
prosecuzione del procedimento di riordino fondiario ai sensi della
presente legge a partire dall'elaborazione della progettazione
preliminare delle opere di miglioramento fondiario di cui
all'articolo 8. Con il medesimo provvedimento, la Giunta regionale
dà mandato al dirigente competente di concedere gli aiuti, ai sensi
dell'articolo 66, comma 1, lettera a), della l.r. 32/2007, per il
finanziamento delle attività progettuali, anche eventualmente già
svolte, purché funzionali alla conclusione del riordino
fondiario.
4. Nel caso in cui alla data di entrata in vigore della
presente legge le opere di miglioramento fondiario siano già state
avviate o concluse, il Consorzio formula apposita istanza di
completamento del riordino fondiario, da trasmettere alla struttura
competente entro un anno dall'entrata in vigore della presente
legge, alla quale deve essere allegata una relazione descrittiva
delle opere già realizzate e da realizzare e degli adempimenti
necessari per la conclusione del procedimento di riordino
fondiario. La Giunta regionale, sulla base dei criteri fissati con
propria deliberazione da adottarsi entro 180 giorni dall'entrata in
vigore della presente legge, tenuto conto della data di avvio delle
opere e dello stato di avanzamento delle stesse, approva le istanze
ritenute meritevoli di accoglimento autorizzando la prosecuzione
del procedimento di riordino fondiario ai sensi della presente
legge a partire dal deposito del piano di riordino fondiario di cui
all'articolo 10. Con il medesimo provvedimento, la Giunta regionale
dà mandato al dirigente competente di concedere gli aiuti, ai sensi
dell'articolo 66, comma 1, lettera a), della l.r. 32/2007, per il
finanziamento delle attività progettuali, anche eventualmente già
svolte, purché funzionali alla conclusione del riordino fondiario
e, ai sensi dell'articolo 66, comma 2, della medesima l.r. 32/2007,
per i trasferimenti dei diritti reali.
5. Nei casi di cui al comma 4, qualora siano già state
avviate o concluse opere relative a singoli lotti funzionali al
riordino fondiario, la Giunta regionale, con propria deliberazione
da adottarsi entro 180 giorni dall'entrata in vigore della presente
legge, tenuto conto dell'interesse generale al completamento del
riordino fondiario, limitatamente ai lotti interessati, individua i
casi nei quali il Consorzio può formulare apposita istanza di
completamento del riordino fondiario, limitatamente ai lotti in
corso di realizzazione o già ultimati, da trasmettere alla
struttura competente entro un anno dall'entrata in vigore della
presente legge. All'istanza deve essere allegata una relazione
descrittiva delle opere realizzate e da realizzare e degli
adempimenti necessari per la conclusione del procedimento di
riordino fondiario relativo ai lotti interessati, ivi compresa
l'eventuale attività di ricomposizione fondiaria per la quale si
applica l'articolo 52 della l.r. 32/2007. La Giunta regionale
approva le istanze ritenute meritevoli di accoglimento autorizzando
la prosecuzione del riordino fondiario, limitatamente ai lotti
interessati, ai sensi della presente legge a partire dal deposito
del piano di riordino fondiario ai sensi dell'articolo 10. Con il
medesimo provvedimento, la Giunta regionale dà mandato al dirigente
competente di concedere gli aiuti, ai sensi dell'articolo 52 della
l.r. 32/2007, per le attività di ricomposizione fondiaria,
dell'articolo 66, comma 1, lettera a), della medesima l.r. 32/2007,
per il finanziamento delle attività progettuali, anche
eventualmente già svolte, purché funzionali alla conclusione del
riordino fondiario, limitatamente ai lotti interessati e
dell'articolo 66, comma 2, della l.r. 32/2007, per i trasferimenti
dei diritti reali.
6. La riattivazione del procedimento di riordino fondiario e
gli adempimenti procedimentali successivi alla medesima, ai sensi
dei commi 3, 4 e 5, devono essere approvati dalla maggioranza dei
consorziati e, in ogni caso, da almeno il 70 per cento dei
consorziati proprietari dei terreni ricompresi nell'area oggetto
del riordino fondiario, i quali devono inoltre rappresentare almeno
il 70 per cento della proprietà inclusa nell'area
interessata.
7. Ai procedimenti riattivati ai sensi dei commi 3, 4 e 5, si
applica l'articolo 5, commi 4 e 5, limitatamente agli aiuti
concessi a seguito della predetta riattivazione.
Articolo 20
(Dichiarazione di urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente
- La parola al relatore, Consigliere
Prola.
Prola (UV)
- Grazie Presidente.
Il disegno di legge oggetto della discussione di oggi riguarda
l'elemento fondamentale per l'azienda agraria: il capitate
fondiario costituito dal bene naturale "terra" e dai capitali su di
essa investiti (i miglioramenti fondiari). Il carattere dinamico
della proprietà fondiaria deriva da un lungo processo storico, nel
quale le vicende dell'organizzazione politica e sociale che ogni
paese si è dato, giocano un ruolo decisivo. In Valle d'Aosta le
aziende agrarie denunciano una forte debolezza strutturale,
derivata appunto da un'elevata frammentazione aziendale (320.000
particelle iscritte nell'anagrafe delle aziende agricole).
L'insistenza sul territorio di una molteplicità di proprietà
composte da più appezzamenti non contigui e di innumerevoli fondi
di ridotte dimensioni appartenenti a diversi proprietari, ha
assunto oggi le caratteristiche di una vera e propria "patologia
fondiaria" che, di fatto, impedisce l'ammodernamento delle aziende
agricole. Se è vero che la Costituzione italiana, all'articolo 42,
tutela il diritto di proprietà, è altrettanto vero che lo stesso
articolo stabilisce anche che della proprietà privata deve essere
assicurata la funzione sociale. È indubbio che una proprietà
frammentata, e di conseguenza non produttiva, non risponde al ruolo
ad essa assegnato dalla Carta costituzionale, e ancora di più non
risponde a questo ruolo nel territorio valdostano, dove
l'agricoltura riveste un'importanza strategica non solo per ragioni
economiche, ma anche per le sue forti ricadute ambientali,
paesaggistiche e sociali.
Nella nostra Regione esiste, dunque, l'improcrastinabile
necessità di attuare specifici interventi di riordino fondiario, al
fine di giungere ad un più efficace e razionale utilizzo del
territorio a fini agricoli e favorire in tal modo lo sviluppo delle
zone rurali. Numerose sono le problematiche che insistono sulla
polverizzazione delle proprietà, dalle servitù di passaggio sui
fondi, alle difficoltà negli avvicendamenti colturali, alle
distanze dei vari fondi che di fatto impediscono la diffusione di
pratiche agricole meccanizzabili e convenienti dal punto di vista
economico.
Il disegno di legge riprende ed amplia la normativa statale di
riferimento in materia di ricomposizione fondiaria contenuta nel
regio decreto 13 febbraio 1933, n. 215, e nella legge regionale n.
70, abrogata dall'articolo 78 della legge regionale n. 32/2007
delle attività di bonifica. Il testo definisce gli strumenti
operativi per affrontare i problemi della frammentazione e
polverizzazione della proprietà fondiaria, al fine di perseguire
l'obiettivo prioritario del rilancio dell'agricoltura nella nostra
Regione. Nella consapevolezza della delicatezza della materia,
abbiamo la convinzione dell'assoluta necessità di dotare la Regione
di una legge organica che consenta di chiudere i riordini fondiari
ancora in essere, e consentire l'avvio di procedure di riordino
fondiario in tutto il territorio regionale. In effetti la proposta
di legge si articola in due distinti percorsi: il primo percorso è
composto da 18 articoli orientati a dettare le regole per i nuovi
interventi di riordino, mentre il secondo percorso prevede un
articolo che contiene una puntuale disciplina transitoria, al fine
di consentire il completamento e la chiusura dei riordini fondiari
avviati ed attualmente in corso sotto la vigenza delle leggi
regionali n. 70/1987 e n. 32/2007. I soggetti attuatori sono i
consorzi di miglioramento fondiario che, qualora intendano
beneficiare dei contributi previsti della legge regionale n.
32/2007, attraverso la disciplina prevista nel disegno di legge
sono vincolati al rispetto delle scadenze con adempimenti puntuali
che garantiscono l'effettivo perseguimento dell'interesse pubblico
alla realizzazione del riordino fondiario.
Con il testo che si propone si è cercato anche di prevedere un
iter amministrativo snello per l'approvazione del piano di
riordino, salvaguardando nel contempo il coinvolgimento dei
soggetti interessati durante le varie fasi del procedimento.
L'obiettivo che i proponenti intendono raggiungere è quello di
promuovere la costituzione di convenienti unità fondiarie,
attraverso una programmazione degli interventi contenuta nel piano
di riordino, utilizzando tre momenti distinti. Si parte da una
prima fase di avvio con la presentazione, da parte del consorzio di
miglioramento fondiario, dello studio preliminare della
ricomposizione fondiaria, elencando le ditte coinvolte e le
particelle interessate; una seconda fase che comprende la
progettazione preliminare delle opere di miglioramento fondiario
necessarie ed una terza fase che disciplina il piano di riordino,
il nuovo assetto catastale e la progettazione definitiva ed
esecutiva delle opere previste. La prima fase è caratterizzata
dalla volontarietà e da una forte responsabilità dei consorziati
che devono rappresentare il 100 percento della proprietà inclusa
nell'area interessata. Il legislatore regionale incontra in questo
campo un ostacolo insormontabile, non potendo dettare norme in
materia di ordinamento civile: tale materia rientra infatti nella
competenza esclusiva statale. Quindi la Regione non può e non
vuole, con la sua legge, intaccare in alcun modo il nucleo duro del
diritto di proprietà, lasciando liberi i consorzi di miglioramento
fondiario, che - ricordo - sono enti di natura privatistica, di
avviare o non avviare i piani di riordino in totale responsabilità,
evitando in questo modo perdite di tempo e risorse per lo sviluppo
del piano di riordino stesso. Anche per le opere di miglioramento
fondiario i consorzi devono ottenere l'approvazione del 100
percento dei consorziati proprietari del terreni compresi nell'area
interessata.
Con l'approvazione del piano di riordino, il procedimento
diventa coattivo e si determina il trasferimento dei diritti di
proprietà e degli altri diritti reali, nonché l'imposizione delle
servitù previste dal piano stesso. Il consorzio di miglioramento
fondiario coordina il processo ed è tenuto a rispettare gli
adempimenti procedurali, garantendo l'accordo interno dei
consorziati in ordine allo stato di avanzamento del riordino, pena
la revoca dei contributi già concessi. La legge si estende su tutti
i fondi del territorio regionale e ricompresi nelle zone E del
piano regolatore generale con una dimensione compresa tra i 5
ettari ed i 50 ettari. Questo numero è figlio dell'esperienza
pluridecennale condotta dalla struttura competente e si cala
perfettamente nella nostra realtà territoriale. Con queste
dimensioni è possibile definire lotti funzionali che meglio possono
rispondere a criteri, vincoli ed obiettivi presenti nel disegno di
legge. L'estensione minima dei nuovi lotti è stabilita dalla Giunta
regionale in funzione delle finalità di accorpamento e riduzione
della parcellizzazione.
Da evidenziare che il consorzio di miglioramento fondiario deve
provvedere, entro un anno dalla pubblicazione del decreto di
riordino fondiario del Presidente della Regione, alla trascrizione
dei diritti reali, al trasferimento delle ipoteche sui fondi di
nuove assegnazioni, alle volture catastali, al pagamento ed alla
riscossione dei conguagli in denaro relativi alle permute e
all'immissione nel possesso dei terreni di nuova assegnazione.
Analogamente, entro un anno dall'emissione del certificato regolare
di esecuzione, il consorzio deve procedere al posizionamento dei
cippi di confinamento. Il testo prevede inoltre che i terreni
interessati al riordino devono essere destinati per vent'anni a
coltivazione, sono indivisibili, non possono essere frazionati e
destinati ad opere di edificazione. Per le costruzioni rurali la
Giunta regionale definisce i casi e i criteri per la concessione di
deroghe.
In commissione consiliare sono stati sentiti gli ordini
professionali interessati (agronomi, geometri, ingegneri) che hanno
presentato una serie di osservazioni. In seguito il gruppo ALPE ha
proposto parecchi spunti di riflessione al testo che hanno
originato un'attenta analisi del documento in esame ed
un'articolata discussione. Alcune osservazioni che precisavano
meglio il testo sono state accolte, mentre altri punti di
discussione sono oggetto di attenzione e riflessione da parte del
proponente e saranno esaminati oggi, in aula consiliare.
In conclusione, il testo proposto, attraverso un procedimento
snello, preciso e puntuale, offre uno strumento essenziale per
superare la tendenziale limitatezza delle dimensioni aziendali che
caratterizza le imprese agricole valdostane e che viene avvertita
come uno dei maggiori vincoli alla vitalità, allo sviluppo e alla
competitività delle aziende stesse.
Spero che il Consiglio valuti positivamente le disposizioni che
vengono proposte. Ringrazio per la collaborazione e la
disponibilità i colleghi della III Commissione consiliare,
l'Assessore ed i suoi dirigenti. Grazie.
Presidente
- Ricordo che sul disegno di legge in oggetto
è stato espresso parere favorevole a maggioranza, con emendamenti,
della III Commissione; un parere favorevole dal Consiglio
permanente degli Enti locali; sono stati presentati tre emendamenti
dalla commissione, un emendamento dall'Assessore Isabellon, tre
emendamenti dal Partito Democratico, trenta emendamenti dal gruppo
ALPE ed un ordine del giorno, sempre dal gruppo ALPE.
Dichiaro aperta la discussione generale.
La parola al Consigliere Giuseppe Cerise.
Cerise G. (ALPE)
- Merci M. le Président.
Il 12 agosto 1987 il Consiglio regionale - allora era Assessore
Perrin - approvava la legge recante interventi regionali per la
promozione e lo sviluppo del riordino fondiario, con l'obiettivo di
andare a rimuovere progressivamente una delle principali difficoltà
dell'agricoltura valdostana, la polverizzazione della proprietà
fondiaria; conseguenza, quest'ultima, di un'economia
sostanzialmente autarchica, che vedeva la necessità di garantire a
tutti i discendenti della famiglia una frazione delle diverse
colture per la propria sussistenza. Condizione che accumunava
all'epoca quasi tutte le realtà montane, alla quale probabilmente
si è sottratto solo il Tirolo del Sud in virtù del suo istituto
giuridico maso chiuso, particolare istituto volto a preservare
l'indivisibilità della proprietà agricola. Sebbene l'annessione
all'Italia dell'Alto Adige nel 1919 comportò l'abrogazione della
legge sul maso chiuso, in quanto istituto estraneo alla tradizione
giuridica italiana, questa sopravvisse nella consuetudine locale e,
in seguito al riconoscimento della costituzione di autonomia del
Tirolo del Sud, dopo la guerra tornò in vigore nei suoi aspetti più
qualificanti, anche se dovette essere riformata per garantire la
parità degli eredi, riforma successivamente confluita nella legge
provinciale del 2011, e ad oggi nel Tirolo del Sud si possono
contare ancora 12.300 aziende classificate come maso chiuso. Questo
ha creato una redditività in questa realtà che conosciamo bene. Ho
voluto fare questo inciso solo per evidenziare come la redditività
dell'azienda sia direttamente proporzionale alla dimensione dei
fondi coltivati.
Per tornare alla situazione locale, la legge citata in premessa
superate le prime diffidenze legate soprattutto al profondo
attaccamento alla proprietà di famiglia, quello che la
paysannerie valdôtaine
definiva
"lo bien"
(traduzione
letterale dal patois: "il bene"), in quanto rappresentava molto più
di un semplice appezzamento di terreno. Questa legge poi ha
prodotto dei risultati apprezzabili, come si può evincere dalla
tabella che ci è stata fornita dagli uffici; dal 1988 ad oggi le
pratiche del riordino a vari livelli attuativi sono comunque 50; mi
pare un risultato tutt'altro che trascurabile, ed è importante
perché ha coinvolto anche colture specializzate.
Il problema attuale è quello di creare le condizioni per passare
alla fase conclusiva di riconfinamento e di ritrasferimento di
proprietà secondo la nuova ricomposizione fondiaria per quei
riordini ultimati o in fase di ultimazione, ed accelerare le
pratiche di quelli in fase meno avanzata. Quando è stato assegnato
in commissione il disegno di legge in oggetto lo abbiamo salutato
con favore, perché siamo convinti che una buona legge in materia
avrà delle ricadute importanti non solo nel settore agricolo, ma
sulla comunità valdostana in generale. Abbiamo esaminato con
attenzione il testo, le audizioni in commissione ci hanno fornito
ulteriori elementi di valutazione; nell'ultima audizione con
l'Assessore accompagnato dai dirigenti e dai funzionari abbiamo
ripercorso il testo del disegno di legge proponendo degli
emendamenti: alcuni, di carattere formale - come ha ricordato il
collega Prola - sono stati recepiti, altri respinti; per tutta una
serie di emendamenti l'Assessore ha chiesto di fare degli
approfondimenti, riservandosi di comunicare le risultanze.
Risultanze delle quali siamo ancora in attesa, Assessore, ma noi
siamo pazienti, abbiamo capito oggi dal relatore che queste
verranno esplicitate in questa sede.
Crediamo che l'articolato della legge debba disciplinare i
principi e le finalità della stessa, in modo da renderli operativi;
in questo caso mi pare che, a parte l'articolo 19 che va a definire
le procedure per concludere l'iter dei riordini già attivati che si
trovano in diverse fasi operative (cosa per apprezziamo), per la
restante parte permettetemi di dire, cari colleghi, che il detto
tanto fumo, niente arrosto
non fu mai così appropriato!
Quando si prevede che nelle varie fasi procedimentali vi sia
l'adesione di tutti i consorziati che devono rappresentare inoltre
il 100 percento della proprietà, mi permetto di dire che questo
equivale a mettere una pietra tombale su questa iniziativa, che
pure aveva prodotto dei risultati importanti nel contesto agricolo
valdostano. Vorremmo sbagliarci in questo caso, perché sarà la
penalizzazione di un settore che ci sta particolarmente a cuore,
non solo a parole, ma nei fatti, per le ricadute che può produrre
nel settore e nell'intera comunità. Ripeto: vorremmo sbagliarci, ma
temo che se non ci sarà una presa di coscienza da parte
dell'Assemblea su alcuni emendamenti di fondo da noi proposti, fra
qualche tempo dovremo dire con rammarico che avevamo ragione! Qui
non si tratta di prese di posizione ideologiche, su questo
argomento sono in gioco una parte significativa delle
chances
dell'agricoltura valdostana.
In particolare, colleghi - mi rivolgo a coloro con i quali su
questo disegno di legge ci siamo confrontati costruttivamente in
commissione -, quando ci dite che ci vorranno anni ed anni per la
definizione degli interventi realizzati o in fase di realizzazione,
di questo siamo consapevoli. Qui mi rivolgo direttamente
all'Assessore: come ho avuto modo di dirle in commissione, abbia
l'onestà intellettuale di dire pane al pane e vino al vino, perché
lo comprendiamo...cioè non avremo più per qualche anno le
condizioni economiche per finanziare, come in precedenza,
interventi di riordino fondiario nuovi, fino a quando non saranno
definiti gli interventi in atto. E non si copra con
l'
escamotage
di capziosi articoli, che di fatto calano la
mannaia sulla reale possibilità dei consorzi di promuovere
interventi nuovi di riordino fondiario!
Un altro freno a questi interventi, che coinvolgerà - a meno che
non si trovino adeguate soluzioni - anche la definizione di quelli
in atto, è rappresentato dalla problematica relativa agli oneri di
trascrizione, che abbiamo già affrontato stamani con
un'interpellanza, e sulla quale abbiamo presentato un ordine del
giorno.
Assessore e colleghi, oggi facciamo sommessamente appello alla
vostra onestà intellettuale per un confronto serio e responsabile
su alcuni nodi sostanziali di questo disegno di legge. Qui non si
tratta di posizioni ideologiche, ma di buon senso, nell'interesse
dell'agricoltura valdostana e, di riflesso, dell'intera
comunità.
La nostra valutazione complessiva su questo disegno di legge
sarà condizionata dalla disponibilità della maggioranza di andare a
rimuovere quelle incrostazioni congenite che andrebbero a
vanificarne in principio le finalità. Questo è l'appello che vi
facciamo, e speriamo che qualche volta sia la forza della ragione a
prevalere sulla ragione della forza.
Presidente
- La parola al Consigliere Donzel.
Donzel (PD)
- Grazie Presidente.
Vista l'importanza di questa norma che ci è oggi presentata, mi
attendevo di poter interloquire anche con gli esponenti della
maggioranza, nonostante la relazione presentata sulla legge sia
dettagliata e puntuale, quella del collega Prola. Ne deduco che c'è
una forte condivisione su questi temi e cercheremo di chiarire la
nostra posizione in merito.
Intanto, per ribadire che si tratta di uno strumento legislativo
molto importante per il nostro territorio, io do una lettura della
storia della Valle d'Aosta un po' meno nostalgica rispetto agli
esempi dell'Alto Adige e del maso chiuso; da noi fu un'esigenza
forte quella di consentire alle famiglie di avere tutte le
potenzialità espresse dal territorio agricolo, quindi un pezzo di
vigna, un pezzo di orto, un pezzo di prato, un pezzo di frutteto,
ma...il problema dove nasce? Nasce nel momento in cui questi
pezzettini vengono abbandonati, perché se fossero coltivati e
tenuti bene, il fatto di essere piccoli potrebbe rendere meno
vantaggioso dal punto di vista del confronto economico il nostro
territorio, ma lo renderebbe gradevole. Il problema è che nel tempo
questi appezzamenti piccoli sono stati abbandonati e oggi c'è, sì,
un problema come quello al momento in cui nacque la legge che è
quello di rendere economicamente vantaggioso lo sfruttamento di
alcuni territori, ma c'è anche l'altro problema di impedire
l'abbandono del territorio, che è legato, sì, ad una questione
economica, ma anche di qualità del paesaggio e di messa in
sicurezza del territorio. Lo abbiamo sperimentato drammaticamente
con l'alluvione cosa vuol dire avere zone incolte, canali non più
tenuti in ordine, con un rischio da parte del nostro territorio di
essere aggredito dal punto di vista meteorologico. Tutta questa
premessa per dire che lo spirito che era contenuto nella legge
originaria era quello di consentire in alcuni casi di intervenire
su delle zone di territorio, anche là dove un singolo proprietario,
magari perché non interessato particolarmente alla redditività del
suo terreno, si dimostrava indifferente a queste considerazioni,
che non sono solo di economicità agricola, ma che sono di interesse
generale della comunità, sia dal punto di vista paesaggistico che
di tutela del territorio.
Il fatto di avere nella Regione un forte ente promotore di
queste iniziative di riordino fondiario andava proprio nella
direzione di riconoscere questa idea di interesse generale e per
giustificare, sotto altre dizioni analoghe dal punto di vista
giuridico (ma forse più chiare dal punto di vista della
comprensione), attraverso lo strumento della pubblica utilità un
intervento su quelle piccole particelle che impedivano di
realizzare degli interventi compiuti sul territorio. Quindi il
nocciolo della questione sta in un passaggio della relazione in cui
si dice:
"quindi la Regione non può e non vuole con la sua legge
intaccare in alcun modo il nucleo duro del diritto di
proprietà"
. Dice bene il collega Prola: questa legge smentisce
di fatto la legge precedente, è qui che sta il passaggio.
È importante per noi chiarire cosa intendiamo per "pubblica
utilità", perché qualcuno magari liberista non intervenga
accusandoci di un ritorno al comunismo, eccetera; qui non si vuole
mettere in discussione la proprietà privata, si vuole dire che un
singolo proprietario non può impedire lo sviluppo di una comunità.
Un singolo proprietario non può impedire che si impedisca che una
frana intervenga su un territorio, perché lui ha deciso che del suo
pezzo non ne fa alcunché; questo si intende per pubblica utilità:
che le persone devono essere responsabili del proprio territorio.
Se la Regione non vuole più fare questo, noi ce ne rammarichiamo,
perché questa era la
ratio
originaria della legge. Quindi il
fatto di mettere in discussione questo punto è un punto debole
della legge là dove invece va riconosciuto lo sforzo
dell'Assessorato in tutta la parte finale della legge, che è quello
di consentire la chiusura dell'iter burocratico e anche della
realizzazione dei tanti riordini fondiari in essere. Se ce ne sono
tanti in essere, adesso, a seconda delle informazioni che ho - ma
l'Assessore può correggerci -, sono più di 30 in essere (qualcuno
dice 40), vuol dire che questo riordino era di grande interesse per
la nostra comunità, che un grande sforzo ha fatto la Regione ed
hanno fatto i consorzi di miglioramento fondiario, le singole
aziende, per muoversi in questa direzione. È uno sforzo positivo
che va riconosciuto; chiunque passa in alcuni territori della Valle
d'Aosta - non c'è bisogno di citare i nomi - visivamente percepisce
l'importanza, l'estensione di questi riordini che sono sicuramente
importanti. Ora si tratta di chiudere questo percorso burocratico,
va riconosciuto lo sforzo fatto.
Ma quello che io dico è: se si sta operando bene, perché per
fare una legge che accelera la chiusura di quel percorso, si fa una
premessa legislativa che chiude le porte al futuro dei riordini
fondiari? Perché qui bisogna dirla chiara (condivido l'espressione
del collega Cerise): si mette una pietra tombale sul futuro, nel
senso che o si interverrà su piccole aree in cui sarà più facile
ottenere questo famoso 100 percento del consenso, altrimenti sarà
molto difficile immaginare di intervenire con dei veri e propri
riordini fondiari come abbiamo conosciuto in passato; quindi c'è la
volontà di fare una marcia indietro.
Qualcuno potrebbe dire: ma voi non avete intenzione di fare uno
sforzo, di mettere d'accordo tutti i proprietari attraverso il
lavoro del consorzio, eccetera...ma quando mai? L'obiettivo rimane
sempre quello del 100 percento del consenso quando si fa un
riordino fondiario; quello che vogliamo eccepire è evitare che ci
sia quel singolo caso o quei due casi che impediscono di procedere,
ma non con una
ratio
che giustifica la contrarietà ad
un'operazione di questo tipo, ma perché magari non residenti più
sul territorio valdostano, quindi chi se ne frega della Valle
d'Aosta, vada tutto a ramengo! Di conseguenza facciamo un riordino
fondiario che circonda una particella, lasciando questa particella
immobile perché dobbiamo tutelare una proprietà privata, che di
privato ha solo l'espressione di un egoismo! Che interesse c'è a
fare un riordino fondiario che accerchia la proprietà di una
persona perché questa persona è andata a risiedere in Australia,
non sa manco più se ha quel terreno in quel punto? C'è tutto
l'interesse da parte della Regione invece di esercitare la pubblica
utilità in quel caso, che non aliena in alcun modo la proprietà
privata, anche qui non è che si toglie nulla, non è un esproprio, è
semplicemente la necessità di mettere in condizioni coltivabili dei
territori. Voi pensate che dei territori possano essere abbandonati
al loro destino, riempiti di erbacce senza che creino pericolo per
la comunità? Io penso di sì, quindi bisogna creare le condizioni
perché questa cosa non avvenga; quindi il legislatore in passato
aveva colto, secondo noi con puntualità, l'esigenza del nostro
territorio.
Abbiamo cercato con degli emendamenti di mantenere lo spirito
originario della legge, senza andare a toccare tutta la seconda
parte su cui siamo assolutamente d'accordo con l'Assessorato che
bisogna chiudere dei percorsi che sono in atto. Però non possiamo
nasconderci e non si può fare una legge solo guardando al passato,
la legge deve guardare anche al futuro; se il futuro è: ci siamo
fatti mangiare tutti i fondi destinati all'agricoltura...ricordo
che ad inizio legislatura l'Assessorato dell'agricoltura gestiva
90.000.000 di euro, adesso ne gestisce 42-43...queste sono scelte
politiche in cui si dice: non vediamo più in quell'Assessorato il
futuro. Queste sono scelte che lasciano il tempo che trovano.
Noi pensiamo che questo settore, al di là della produttività,
abbia una valenza anche dal punto di vista della tutela ambientale
e del paesaggio, e venendo meno anche le risorse per intervenire
sui territori, lo abbiamo visto anche in altri settori come la
forestazione, eccetera, è importante che si creino delle condizioni
perché chi lavora il territorio possa farlo, anche se in modo non
ultraredditizio, perché la montagna non sarà mai il luogo dove si
fanno affari d'oro, salvo alcune produzioni di nicchia che ci sono
qui, come i vigneti, ma con costi di produzione che sono più alti
di quelli di altri territori e con sacrifici umani anche nel
settore della viticoltura che sono inimmaginabili. Questi strumenti
dicevano che la Regione voleva facilitare il più possibile
l'intervento dell'uomo in condizioni di estrema difficoltà; il
fatto di venir meno da questo principio originario ci lascia
delusi.
Quindi da parte nostra ci sarà la necessità di ribadire, anche
con gli emendamenti, lo spirito originario della legge; poi lo
spiegheremo mentre illustreremo gli emendamenti, andando a ribadire
che non c'è una preclusione nei confronti di questa legge a priori,
perché invece ne condividiamo lo spirito di tutta la seconda parte.
Ma non si può fare una legge per dire: abbiamo lasciato indietro
della roba ed allora mettiamo un punto e non si va avanti per il
futuro. Dobbiamo fare una legge che, nel dare l'importanza di
chiudere un percorso che è stato fatto, dia il segnale che si vuole
continuare a camminare su una strada che il legislatore del passato
aveva intuito essere indispensabile per il territorio
valdostano.
Presidente
- La parola al Consigliere Prola.
Prola (UV)
- Grazie Presidente.
Evidentemente le relazioni non si ascoltano, si danno per
scontate... Volevo solo puntualizzare alcuni aspetti perché il
collega Cerise parla di "pietra tombale" sui prossimi riordini, il
collega Donzel parla di "scelte politiche" perché a questo punto
bisogna dire che si è deciso che i riordini non si fanno più e si
parla esclusivamente di produttività. Ha insistito molto il collega
Donzel sulla produttività, sul fatto che noi diamo prioritario il
discorso della produttività. Non è vero, perché nella relazione
avevo scritto:
"È indubbio che una proprietà frammentata e di
conseguenza non produttiva, non risponde al ruolo ad essa assegnato
dalla Carta costituzionale, e ancora più non risponde a questo
ruolo nel territorio valdostano, dove l'agricoltura riveste
un'importanza strategica non solo per ragioni economiche, ma anche
per le sue forti ricadute ambientali, paesaggistiche e
sociali".
Credo di aver ricompreso tutto in questo discorso,
cioè noi riteniamo che l'agricoltura sia fondamentale sotto questo
aspetto, e non è un discorso esclusivamente di produttività.
La "pietra tombale" riferita dal collega Cerise...è vero che
riteniamo fondamentale che sia il 100 percento dei proprietari che
decidono di avviare un processo di riordino, perché è fondamentale
che si assumano una forte responsabilità. Se dal 1988, nel momento
in cui è stata fatta la legge e sono stati fatti tutti i riordini,
noi siamo ancora in una fase di chiusura dei riordini,
evidentemente c'era qualcosa che non funzionava! Quindi il fatto di
richiedere il 100 percento per noi è fondamentale...ma vorrei
sottolineare l'aspetto dei 5 e 50 ettari...riteniamo che un
processo di riordino possa partire anche da 5 ettari, non c'è
bisogno di 10-20-30 proprietari, bastano anche 3 o 4 proprietari
che decidono per 5 ettari di avviare un processo di riordino.
Nella relazione avevo scritto:
"Questo numero è figlio
dell'esperienza pluridecennale condotta dalla struttura competente
e si cala perfettamente nella nostra realtà territoriale"
,
perché vogliamo, sui riordini, che siano riordini fatti su lotti
funzionali, che abbiano dei precisi obiettivi da un punto di vista
agricolo, ma anche da un punto di vista sociale ed ambientale, cioè
dei piccoli lotti che riescano a raggiungere gli obiettivi che ci
siamo posti, e non dei grandissimi lotti di 150 ettari, dove ancora
adesso vediamo che ci sono dei problemi per chiudere il
riordino!
Quindi è fondamentale il fatto di avere la possibilità di
decidere su dei piccoli lotti funzionali di avviare un processo di
riordino e questo credo sia un passaggio fondamentale, e io credo
davvero che questo diventi funzionale a quella che è stata
l'esperienza fatta dalla struttura competente. Grazie.
Presidente
- La parola al Vicepresidente Chatrian.
Chatrian (ALPE)
- Grazie Presidente. Ho ascoltato
attentamente la relazione del collega Prola, molto tecnico e molto
preparato, ed i colleghi Cerise e Donzel.
Io dico finalmente: eccoci di fronte ad un disegno di legge
molto atteso da noi (e non solo) da diversi anni, come più volte
ribadito in quest'aula, quattro anni e mezzo, per la precisione,
nonostante le nostre sollecitazioni, nonostante reiterate richieste
di attenzione al problema da parte di numerosi consorzi ed
agricoltori alle prese con complicazioni di ordine burocratico e
procedurale causate dalla mancata assegnazione delle proprietà, che
conosciamo tutti. C'è voluto un tempo infinito per partorire questo
testo di legge, che dovrebbe colmare un vuoto normativo di cui la
responsabilità è alta dal punto di vista politico, Assessore
Isabellon, e lei lo sa molto bene!
Ad ogni nostra sollecitazione in quest'aula l'Assessore ripeteva
ogni volta, con tono sovente infastidito, che gli uffici stavano
elaborando un testo, che erano in corso scambi di informazioni con
altre Regioni, che era stata creata una commissione di lavoro, ed
intanto passavano i mesi, gli anni, ed i piani di riordino attivati
da anni - addirittura alcuni da decenni - sono rimasti in sospeso,
mentre nuovi studi preliminari ai piani venivano autorizzati dagli
uffici. In commissione abbiamo scoperto che ci sono una cinquantina
di piani di riordino in attesa di sapere di che morte devono
morire! Parecchie volte abbiamo invitato l'Assessore a condividere
con i membri della commissione le difficoltà di natura tecnica e
giuridica, a rappresentare in quella sede le difficoltà. Abbiamo
più volte offerto la nostra piccola collaborazione, consci di non
avere assolutamente la bacchetta magica, ma certi di poter
contribuire alla ricerca di soluzioni attuabili e di buon
senso.
Il tema da parte del gruppo ALPE è molto sentito, lo diceva
prima il collega Cerise, per tanti motivi più volte espressi
apertamente in quest'aula nel corso di questa legislatura.
Purtroppo le complessità di natura tecnica-giuridica ci hanno
frenato dal redigere una nostra proposta in questi anni per le
grandi difficoltà, anche perché lei, più volte in aula, ci riferiva
- in maniera assertiva e con quella sua supponenza - che il dossier
avanzava bene e che in poco tempo il tema sarebbe approdato in
commissione nelle sedi opportune; penso che questa sia la seconda
sede deputata dopo la commissione competente.
Prima di addentrarmi nel testo, il Governo ha approvato qualche
settimana fa...e senza nessuna vena polemica volevo esprimere
qualche considerazione procedurale amministrativa per fare
chiarezza, e anche perché purtroppo è evidente il tentativo di dare
ampio risalto alla forma a scapito della sostanza, collega Prola.
Penso che lei possa condividere questa filosofia, conoscendola.
Ricorderete tutti che parallelamente agli appelli ad una maggiore
attenzione al riordino fondiario in questi anni abbiamo sollecitato
più volte l'Assessore a garantire una migliore organizzazione, a
dare più trasparenza nei procedimenti di ammissione a finanziamento
delle decine e decine di opere di miglioramento fondiario proposte
dai consorzi attivi sul territorio regionale (mi sembra siano 180
circa). Purtroppo non abbiamo ottenuto un grosso ascolto, si
continua con una navigazione quasi a vista pur avendo adottato una
sorta di piano lavori pluriennale, l'ammissibilità a finanziamento,
le priorità ed i criteri di scelta rimangono comunque molto
nebulosi. C'è tanta di quella nebbia che non si riesce a capire
cosa sia stato finanziato, cosa sia in corso di realizzazione e
quale direzione si intenda dare alla politica agricola regionale
per quanto riguarda il miglioramento fondiario e
l'infrastrutturazione del territorio agricolo!
Una cosa appare ormai accertata: i capitoli di bilancio relativi
agli investimenti dei consorzi sono stati svuotati, questa è carta
che canta, numeri alla mano e documenti contabili che in questi
ultimi anni abbiamo affrontato in questa sede. Solo chi ha avuto la
fortuna, se così vogliamo chiamarla, di entrare nel novero dei
progetti ammessi nel periodo 2008-2009, è riuscito a realizzare
qualcosa; per gli altri, per chi si è messo disciplinatamente in
coda, non c'è più niente!
Questa, conti alla mano, è la situazione: a fronte di importanti
impegni di spesa e di ingenti risorse congelate, comunque non si è
voluto rimodulare il programma, e soprattutto rivedere le priorità
da noi più volte palesate in quest'aula. Stop ai nuovi progetti ed
alle nuove iniziative dei consorzi, blocchiamo...qui un piccolo
complimento al manovratore...ci spiace che oggi non sia presente il
Presidente della Regione!
Oggi dobbiamo affrontare il tema più ampio e forse più
determinante del riordino fondiario e degli effetti che ne possono
derivare alla nostra agricoltura dal fatto che tale pratica sia
agevolata o meno. Sapete tutti che la frammentazione delle
proprietà è uno dei limiti alla buona pratica agricola, primo punto
importante, lo era ai tempi in cui tutto il territorio agrario
regionale era lavorato a mano dai nostri agricoltori e lo è ancora
più oggi, perché la meccanizzazione ha bisogno di spazi ampi,
perché non è più economicamente sostenibile coltivare appezzamenti
sparsi da 300-500-700-1.000 metri quadri, spostare i mezzi,
rispettare i confini e subire gli effetti dei terreni adiacenti e
non coltivati.
Per ovviare alle oggettive difficoltà di lavorazione e alle
altre difficoltà, quali quelle legate alla sottoscrizione dei
contratti di affitto ed ai rapporti con una miriade di proprietari,
era stata predisposta l'ossatura della legge regionale n. 70/1987,
recante interventi regionali per la promozione e lo sviluppo del
riordino fondiario. Grazie a questa normativa, voluta non solo per
disciplinare, ma soprattutto per promuovere il riordino, cosa ben
diversa, centinaia di ettari di terreno agricolo sono stati
accorpati e sono un esempio di un razionale sfruttamento del
terreno dal punto di vista agronomico, che si sposa felicemente
alle buone pratiche di manutenzione e di salvaguardia del paesaggio
nei nostri paesi montani. La legge citata aveva individuato nel
consorzio di miglioramento fondiario l'organismo attuatore del
piano di riordino, per la sua natura di gestore senza fini di lucro
di un bene collettivo qual è il terreno agricolo, bene da
salvaguardare, ma anche da migliorare e da valorizzare.
Un consorzio di miglioramento fondiario, per sua natura e scopo,
interpreta ed agisce in funzione dell'insieme del territorio
comprensoriale; questo approccio collettivo, questa unificazione di
intenti che portano all'assunzione di decisioni valide per il
territorio nella sua interezza sono la migliore garanzia
all'attuazione di interventi di carattere generale e di interesse
per l'intera comunità. Il consorzio di miglioramento fondiario è
stato il precursore di quelli che oggi si chiamano "comitati per il
bene comune"; in Valle d'Aosta c'è sempre stata una grande
attenzione ai nostri beni comuni, a non sprecarli, a
razionalizzarne e disciplinarne l'uso, non secondario, a renderli
accessibili a tutti, anche ai più poveri. Purtroppo la legge n.
70/1987 è stata abrogata nel 2007 ed una parte del suo contenuto è
stato riassunto in un articolato della legge n. 32/2007.
Vorremmo che si desse nuovamente spazio alla promozione ed allo
sviluppo del riordino fondiario in Valle d'Aosta e riteniamo questo
testo lontano mille miglia da quello che avremmo proposto. Nel
tentativo di migliorarlo, abbiamo lavorato sodo, il gruppo
allargato all'esterno di questo Consiglio, ed abbiamo presentato in
commissione numerosi emendamenti, alcuni di natura
tecnico-giuridica e altri di natura politica. Prima di tutto ci
siamo chiesti se questo testo, voluto e imposto - pare - dal
Presidente Rollandin, è in grado di risolvere i problemi rimasti in
sospeso e legati alla chiusura dei piani di riordino giunti alla
fase di riassegnazione delle proprietà; se i piani autorizzati e
quelli in parte avviati potranno giungere a conclusione in tempi
normali; se possiamo dire che d'ora in avanti i consorzi più attivi
e che avranno l'adesione firmata dal 100 percento dei proprietari
saranno benvenuti al Dipartimento agricoltura. A queste domande non
siamo riusciti a darci una risposta affermativa, perché ci sono in
questa legge due nodi cruciali che rischiano di vanificare la
volontà, ammesso che ci sia mai stata, di rilanciare e promuovere i
riordini in Valle d'Aosta.
Il primo nodo è che il consorzio dovrebbe avere il ruolo di
soggetto attuatore, mentre il soggetto promotore dovrebbe essere la
Regione, in considerazione del preminente interesse pubblico di
salvaguardia e valorizzazione del territorio agro-silvo-pastorale e
soprattutto nevralgico, in quanto l'azione della Regione, in
armonia con gli indirizzi delle politiche agricole ed ambientali
dell'Unione europea, è finalizzata al contrasto della
frammentazione, al mantenimento ed al consolidamento del tessuto
sociale vitale nelle zone rurali, ad una razionale utilizzazione
nel territorio montano, alla prevenzione del dissesto idrogeologico
e, più in generale, alla tutela ed alla valorizzazione
dell'ambiente montano.
Ancora una volta si confonde il riordino fondiario con le opere
di miglioramento fondiario: questo penso sia un altro punto
nevralgico del disegno di legge. Un riordino potrebbe essere
portato a termine senza nessuna opera, proprio perché il riordino
fondiario consiste nel riassetto catastale, nell'accorpare le
proprietà frammentate e soprattutto polverizzate. Penso sia un
passaggio fondamentale a cui non sempre viene dato il giusto peso e
che non da tutti è capito. Questo disegno di legge dimostra che chi
ha scritto la legge, non ha voluto capirlo, altrimenti l'impianto
normativo sarebbe diverso.
L'altro tassello fondamentale di natura prettamente politica è
che la proposta per avviare il procedimento deve essere approvata
da tutti i consorziati proprietari dei terreni compresi nell'area
oggetto di riordino fondiario, che devono rappresentare il 100
percento della proprietà esclusa nell'area interessata. Qui mi
fermo e vi chiedo: perché annunciare che si riempie il vuoto
legislativo, per poi legare gambe e braccia a chi avrebbe la
volontà di darsi da fare? Sappiamo tutti molto bene che avere
l'unanimità sovente è difficile, per non dire impossibile; se poi
pensiamo alla frammentazione delle proprietà consorziate, ai
defunti, agli emigrati, alle successioni mai registrate, sappiamo
fin d'ora che in Valle d'Aosta non si avvieranno mai più piani di
riordino fondiario! Se questa è la volontà politica, bastava
approvare la norma transitoria per riordinare almeno i riordini già
avviati e chiuderla così. Non parliamo poi delle complicazioni che
si son volute introdurre stabilendo in legge la sequenza temporale
della progettazione, della ricomposizione e delle opere, che deve
essere contemporanea. Non si possono progettare prima le opere e
poi deporre il piano di ricomposizione, ma nella fase di
discussione dell'articolato affronteremo punto per punto,
emendamento su emendamento presentato dal nostro gruppo.
Termino l'intervento dichiarandomi deluso, Assessore, per come
lei affronta questi dossier di peso, che hanno una grande
importanza legata non solo al nostro territorio, ma legata
all'ambiente, ai nostri agricoltori, ai nostri consorzisti, al
lavoro fatto precedentemente dall'Amministrazione regionale. In
commissione ha deciso di tenere un profilo molto basso, come del
resto le viene molto bene in aula, specialmente sugli argomenti più
imbarazzanti: poche parole, qualche cenno con la testa tutto da
interpretare e qualche frase a mezz'aria del tipo: "è da
verificare, dobbiamo approfondire con i tecnici". Mi scusi, alcune
nostre proposte di tecnico proprio non hanno assolutamente nulla;
ci aspettavamo da parte sua un cenno, un "sì" o un "no" o un "nì",
senza motivo o con motivo. Quando l'ho contattata telefonicamente
la scorsa settimana per sapere se le nostre proposte - in
particolare quelle di natura politica - erano state prese in
considerazione, la sua risposta è stata: "Uhmm, devo ancora parlare
con il Presidente..."! Ma scusi, noi ci chiediamo: lei cosa ci sta
a fare sulla poltrona di Assessore all'agricoltura di un settore
come questo e nei confronti di una legge così importante...comunque
non ci facciamo illusioni sullo spessore del suo intervento, lo
ascolteremo attentamente e, chissà, forse la notte ha portato
consiglio! Grazie.
Presidente
- La parola al Consigliere Louvin.
Louvin (ALPE)
- Grazie Presidente.
Ho preso parte insieme ai colleghi Chatrian e Cerise ai lavori
della commissione che si è occupata di questo importante disegno di
legge. L'ho fatto non per nostalgia di antiche professioni, ma
perché quando
"tot lo bièn"
(traduzione letterale dal
patois: "tutto il bene") come diciamo noi in patois, quando si
tocca la proprietà, soprattutto la proprietà rurale, andiamo sempre
incontro a problematiche estremamente delicate e complesse, con
conseguenze che a volte superano l'arco delle generazioni.
È utile, crediamo, che si facciano sempre le cose con la massima
attenzione, con la massima cautela ed anche con un senso di visione
del nostro futuro, del nostro divenire. Abbiamo avuto, nel corso
degli ultimi trent'anni, soprattutto da quando è stata approvata la
prima legge di riordino fondiario nel 1987, artefice l'allora
Assessore Joseph César Perrin con un intervento che fu considerato
molto coraggioso rispetto alla mentalità corrente della nostra
Regione e che aprì la strada indubbiamente ad una procedura, ma
anche ad una dinamica diversa di dialogo all'interno delle nostre
comunità.
Le comunità rurali non sono comunità in cui è sempre tanto
facile parlarsi, mettersi d'accordo, trovare intese, ancor meno
quando l'intesa vuol dire
"mé te baillo lo mièn, té te baille lo
tièn"
(traduzione letterale dal patois: "io ti do il mio, tu
dai il tuo") e cerchiamo di riorganizzarci. Cose molto complesse,
che richiedono anni di dialogo, di pazienza, di attenzione,
richiedono cambi di mentalità e noi abbiamo bisogno di questo
cambio di mentalità sostanziale, perché la nostra comunità da
quegli anni 1980 ha perso migliaia di operatori agricoli ed il
numero di persone che sono dedite a tempo pieno a questa attività,
o comunque che ne fanno l'attività prevalente, è sensibilmente
ridotto.
Abbiamo di fronte, penso, un'alternativa: o quella di avere un
progressivo ulteriore abbandono della campagna, nonostante
l'impegno direi edilizio - o comunque d'opera - robusto, a volte
anche oltre il dovuto in termini di cementificazione, di interventi
spesso necessari, qualche volta anche fin troppo arditi nella
riorganizzazione delle opere sul territorio rurale, oppure un
reinsediamento graduale, progressivo, facilitato da operazioni come
quelle di riordino fondiario che permettano a famiglie di giovani,
anche di immigrati, di trovare spazio non solo nella città e nel
fondovalle che sta ampliando i suoi borghi, ma nel territorio
rurale con una presenza viva, attiva, economicamente vitale. Questo
è stato il ragionamento che ha ispirato un nostro forte impegno, ce
lo siamo ripromesso, ce lo hanno sollecitato anche dall'esterno del
nostro movimento, perché questa non fosse un'occasione perduta, e
l'apporto rilevante nostro di osservazioni e suggerimenti ha
trovato nell'Assessore una risposta singolare in commissione, che
l'Assessore ricorderà. Lei ci disse: "mi avvalgo della facoltà di
non rispondere"...è una risposta che abbiamo trovato piuttosto
singolare, tendenzialmente più propria ad altre aule che non alle
aule politiche... Ci aspettavamo nel frattempo, devo dirle che io
stesso mi aspettavo una risposta anche informale, esterna a
quest'aula, all'importante...non vorrei dire imponente, perché
sarebbe sicuramente un eccesso di presunzione...ma importante
contributo di idee, di suggerimenti, di sottolineature che abbiamo
fatto in quella sede, e invece non ne abbiamo avuto diritto.
L'unica risposta che al momento trovo sta, Assessore, se non erro,
in tre righe di un suo emendamento.
Abbiamo posto di carattere capitale come quelle già ricordate,
ne abbiamo poste in materia di fittanze agrarie, di mutui ed
ipoteche, in materia fiscale, abbiamo posto una serie di questioni,
che però non hanno trovato risposta, ed è questo un nostro forte
rammarico, perché lei è stato colui che ha affossato la legge del
1987. Io non vorrei ricordare male, ma credo che fosse già
Assessore quando fu approvata la legge che abrogava totalmente la
"legge Perrin" del 1987, la delegificava, rimandava ad un corposo
malloppo di delibera di una buona ottantina di pagine il
funzionamento di questa procedura, facendo perdere alle operazioni
di riordino fondiario quel fondamento legislativo che è necessario.
Sappiamo - e qui ci sono altri colleghi che, come me, hanno
esperienza giuridica - che toccare la proprietà privata e non avere
a monte un corretto, legittimo strumento legislativo, è fare
sicuramente operazione particolarmente ardita, se non assolutamente
illegittima!
Lei ha buttato a mare nel 2007 la "legge Perrin" e oggi ci
ripropone un surrogato
boiteux
della legge del 1987
,
trampo
(espressione in patois), zoppo, noi diciamo in
patois. Brutta operazione, Assessore Isabellon, brutta operazione,
mi rincresce, ma dobbiamo dirglielo con assoluta franchezza, perché
abbiamo lavorato non magari quanto lei, ma per la nostra parte in
modo serio e sincero, ed ascoltiamo anche delle cose che avvengono
sul territorio, ed ascoltiamo anche i convegni a cui lei stesso
interviene, come quello della settimana scorsa sulla
sburocratizzazione nel campo agricolo, in cui fior di professori
sono venuti a dirci: guardate che le operazioni di riordino
fondiario si fanno con delle percentuali basse, comunque nettamente
inferiori a quelle che avete previsto per quanto riguarda le
adesioni, sennò non si fanno queste operazioni. Lo si è detto con
riferimento ad un'esperienza molto significativa, che è
l'esperienza della
Teil Gemeinschaft
della Mosella, ma lei
ne può trovare in Europa una pluralità. Questo penso che lo
sappiano ormai i colleghi, appartiene alla conoscenza comune, non è
un dato soggettivo sul quale ci scontriamo con visioni: le vere
operazioni di riordino fondiario devono poter prendere avvio e
concludersi anche in assenza dell'unanimità, perché questa è la
condizione per andare ad un riordino delle proprietà, frammentate
dalla storia, frammentate da successioni, frammentate da passaggi
infiniti di proprietà neppure tutti registrati.
Le abbiamo rappresentato, Assessore, delle preoccupazioni che
erano dei tecnici, degli agronomi sicuramente, dei geometri, dei
notai che ci sottolineano con grandissima forza l'impossibilità di
chiudere questi cerchi se non si fanno i passaggi giusti e se non
si sciolgono alcuni nodi fondamentali a cui questa legge non ha
purtroppo dato risposta. Dobbiamo anticipare solo brevemente delle
questioni che poi tratteremo più diffusamente, ma come lei sa bene
il nostro catasto ha ritardi storici, plurigenerazionali; lei trova
dei Casimir e dei Prosper del 1800 ancora proprietari di unità e
crediamo che questo debba essere preso in conto nel momento in cui
si dice quanti, come e in che misura ed in che modo tecnicamente
possono esprimere la loro adesione ad un'operazione di
rimaneggiamento.
Questa Giunta regionale...non possiamo parlare al Presidente che
in questo momento è assente, ma il collega Marguerettaz, come
Vicepresidente, avrà la cortesia di riferire, è gravemente
ritardataria nell'adeguamento del catasto alle norme di attuazione.
Sulla sua regionalizzazione sono stati dati centinaia di migliaia
di euro ad INVA per procedere alla regionalizzazione del catasto,
ma non abbiamo ancora visto niente, quindi non abbiamo una base di
avvio di queste operazioni che ci consenta di muoverci con
sicurezza.
Noi abbiamo teso la mano, abbiamo dato alcuni spunti per
superare questi ostacoli, ma questi ostacoli a noi non sembra che
vogliano essere superati, come l'altro nodo - credo che anche di
questo l'Assessore sia assolutamente consapevole - è rappresentato
dalla questione fiscali, dai costi prima notarili e poi fiscali di
ogni singolo trapasso di proprietà. Ad ogni cessione di proprietà
interna a questa operazione di riordino è applicata una tassazione
molto elevata, gli ordini professionali ce l'hanno anche
quantificata: sono parecchie centinaia di euro per ogni singolo
passaggio per una minima unità.
Allora, ci sono delle norme che esentano il coltivatore diretto
da questo genere di tassazione, l'espansione sollecitata...ma poi
devo dire in questo gli ordini professionali sono stati non solo di
una chiarezza, ma di una disponibilità esemplare: le hanno fornito,
Assessore, degli strumenti tecnici, delle proposte concrete per
superare questi ostacoli, sia in via interpretativa, sia in via di
modifica di norme, fatta da qui o fatta a livello statale, oppure
come noi proporremo nell'ordine del giorno che lei avrà la
gentilezza di valutare, attraverso una normativa di attuazione che
consenta di superare questa distinzione nell'esenzione fiscale fra
il coltivatore diretto e chi coltivatore diretto non è. Perché
ormai i coltivatori diretti, lo sappiamo, sono rimasti pochissimi,
ma se il mio collega Cerise lavora comunque per il 50 percento del
suo tempo la campagna ed opera all'interno di questo consorzio
un'operazione di riordino, perché gli devo far pagare per i cinque
appezzamenti che fa confluire in un'unica operazione cinque singoli
atti da sottoporre, tutti e cinque, ad una tassazione? È normale
che venga fatto ed è possibile. Noi abbiamo richiamato
espressamente le norme che lo consentirebbero, andare in questa
direzione e sbloccare, se si crede; perché qui bisogna essere
franchi: ci crediamo o non ci crediamo?
La nostra impressione al termine di questo lungo percorso, che
ci ha portato alla discussione in aula della legge, è che voi non
ci crediate che questi riordini fondiari - come riordino della
proprietà, non come intervento dell'impresa che ha l'appalto ed è
l'intervento quindi di tipo infrastrutturale, ma come opera di
riordino della proprietà - possano andare a buon fine. Penso che
sia interesse di tutti noi che sediamo qui e di tutta la comunità
che ci sia invece questo strumento a disposizione di tutti, che
venga aperto e che non vengano alzate le paratie, come sono state
indicate molto bene dai colleghi. Il nodo politico di questa norma
è che subordina ad una unanimità. Ma va lei, Assessore, in America,
a cercare la persona di seconda o terza generazione, che non sa
quasi neanche più dov'è la Valle d'Aosta, perché venga in Assemblea
personalmente a dirle: io sono d'accordo a che questi miei 20 metri
quadri confluiscano in un'operazione di riordino fondiario, in un
terreno di un Comune che non so neanche più dove si trovi? Non ci
riusciamo, non ce la facciamo, questo è inevitabile, oltre che al
limite del ridicolo, quindi è un nodo che secondo noi è
assolutamente da sciogliere anche questo.
C'è un'ultima considerazione che le faccio, e non vorrei che
sembrasse noioso farlo sulla base di un'esperienza professionale,
ma ormai è da qualche anno che abbiamo avuto modo di tastare quanto
su queste vicende le famiglie valdostane purtroppo debbano mettere
mano al portafoglio, non solo attraverso la tassazione, ma
attraverso spese legali conseguenti ad errori, ad interpretazioni
di leggi non scritte bene o non complete! Questo è un pericolo che
avvertiamo molto forte, cioè che questo genere di questioni diano
luogo a contenziosi infiniti, proprio perché questa legge,
contrariamente a quello che lei ci ha detto, di essere
assolutamente robusta, ben costruita, ben valutata, questa è una
legge fragilissima! Questa è una legge che farà sì che ci saranno
decine e decine di contenziosi all'interno di questi consorzi di
riordino e che esporranno i consorzi stessi ad essere chiamati in
causa per queste vicende, perché non è ben regolamentata e non è
sufficientemente aperta questa procedura! Perché se noi diamo un
margine elastico anche nel consentire che un numero non sufficiente
di richiedenti dia la via a questa procedura, noi facciamo sì che
la tagliola dell'unanimità sia superata! Basta che una sola persona
di questo consorzio metta in dubbio la legittima procedura o la
legittima titolarità di un singolo altro aderente, in modo tale da
far saltare tutto questo, il primo ad essere esposto - io non
vorrei essere al suo posto - è il Presidente di questo consorzio, è
il Consiglio di amministrazione di questo consorzio che lo ha
promosso, e che dovrà mettere mano al portafoglio per far fronte
alle spese legali, non a spese legali solo di una ditta (come
spesso succede, che fa magari causa per un appalto che non è stato
gestito apparentemente in modo legittimo), ma su questioni interne
con un accanimento interno a questi consorzi che darà luogo a
grossissimi problemi!
Questa è una situazione a cui lei, Assessore, e tutta la Giunta,
ci state esponendo per una pervicace sordità. Voi siete stati
sordi, mi riferisco anche a tutti i colleghi che non hanno dato
sufficiente attenzione in questa fase, e non hanno valutato
attentamente delle perplessità che la stessa componente tecnica
dell'Assessorato dell'agricoltura ha avvertito e di cui non può non
avervi fatto presente il possibile impatto. È una scelta politica,
si dirà...certamente, ma è quel genere di scelta che poi ribalta
sulla legislatura successiva, sulle successive generazioni le
responsabilità.
A noi preoccupa infinitamente, Assessore Isabellon, questo tipo
di situazione; nelle questioni strutturali l'altra questione - ho
avuto modo di ricordarla e ci torneremo presto - è quella delle
consorterie valdostane, in cui la sua condotta di Assessore ha
portato ad un silenzio totale in questi quattro anni, nonostante la
necessità imperativa di mettere mano a queste questioni, fa sì che
noi abbiamo di fronte a noi un testo problematico. L'ultima
chiamata per quanto ci riguarda è data da questa serie di
emendamenti, che non abbiamo la presunzione possano riscrivere
tutta la legge, ma consentire delle rettifiche serie di percorso,
di riorientamento di questa normativa particolarmente carente e
direi gravida di conseguenze negative per la nostra comunità e per
il territorio che abbiamo di fronte.
Presidente
- La parola al Consigliere Agostino.
Agostino (UV)
- Grazie Presidente.
Non volevo intervenire, ma il Consigliere Louvin mi dà sempre un
po' di spunti, perché nel suo accalorato linguaggio nel difendere
delle posizioni, ogni tanto si dimentica che anche lui è qua da
parecchi anni, i riordini fondiari ci sono sempre stati, cioè ne ha
visti parecchi anche lui, ma non si sa come mai adesso siamo
arrivati a questo punto!
Vorrei solo ribadire una cosa. Secondo me, mettersi d'accordo
con il 100 percento, con un minimo di 5 ettari è più facile che
mettersi d'accordo con il 70 percento, con un enorme comprensorio.
Qua non siamo il Veneto o la Carinzia o le Pampas argentine, qua
siamo in Valle d'Aosta, un piccolo territorio dove abbiamo a che
fare con piccoli numeri. Quindi è molto più facile avere il 100
percento dei consensi con un minimo di 5 ettari, sono sicuro che si
metteranno più d'accordo che con il 70 di enormi comprensori,
sicuramente!
Mi scusi, collega Chatrian, ma qua se dice che l'Assessore non
serve a niente lì...mi metto anch'io dentro, ma qua ce n'è di gente
che non serve a niente, ricordatevi, ma da anni, non da adesso, e
mi ci metto anch'io! Che non abbiamo combinato e fatto niente fino
adesso, è questo quello che bisogna guardare! Solamente per una
piccola difesa d'ufficio all'Assessore, che sicuramente sarà capace
di difendersi da solo. Mi ci metto anch'io, che non è da tanto che
sono qua, però mi ci metto dentro, che non ho combinato niente in
questa legislatura. Ma il Consigliere Louvin che è già da un po' di
anni che è qua, penso che qualcosa in più dovrebbe aver prodotto
verso i cittadini, verso la comunità e verso la popolazione!
Grazie.
Presidente
- Se nessun altro intende prendere la parola,
dichiaro chiusa la discussione generale.
La parola all'Assessore all'agricoltura e risorse naturali,
Isabellon.
Isabellon (UV)
- Grazie Presidente.
Di materiale dalla discussione ne è emerso tanto, quindi credo
che sia veramente un argomento quello del riordino fondiario molto
sentito, in particolare da chi è intervenuto. Ringrazio
innanzitutto il collega Prola, che nella sua relazione piuttosto
contenuta ha ben in quadro quella che è la finalità del disegno di
legge, senza troppi voli pindarici, né sulle buone intenzioni, né
su quella che può essere la visione bucolica, né su quelle che
possono essere delle elucubrazioni che a volte fanno sì che ci si
ripeta magari perfino troppo. A volte anche nei convegni, nei
momenti di incontro si ha a che fare con delle posizioni diverse ed
è giusto che sia così, ma credo che il percorso di questo disegno
di legge sia stato affrontato nella maniera corretta.
Qualcuno dice che i tempi sono stati lunghi, ma il tema è
importante, un tema anche con degli approfondimenti non facili,
perché sappiamo bene che ci sono delle situazioni differenziate
anche al di fuori della Valle d'Aosta, dove ci si è rivolti, sia
per quanto riguarda gli aspetti legali, sia per quanto riguarda gli
aspetti specifici di gestione del settore agricolo. Sono state
trovate delle situazioni simili, in particolare per quel che
riguarda il territorio italiano nella Regione Friuli, perché altre
Regioni che sono state citate hanno delle organizzazioni per quel
che riguarda la gestione sia del catasto che della proprietà che
dei terreni agricoli di tipo diverso, quindi non confrontabili. Il
lavoro è stato lungo. Quello che mi permetto di dire è che è stato
un lavoro che, a prescindere da scadenze come in occasione di
momenti di confronto precedenti erano state ipotizzate, qui mi
riferisco ad un passaggio, visto che a volte i passaggi vengono
messi all'evidenza, perché se uno fa una battuta in commissione,
sembra che tutto si riduca a quello...è chiaro che nel caso
specifico delle battute bisogna essere in due: chi le dice e chi le
capisce, altrimenti sono monche e verranno male interpretate.
Tornando al discorso di prima, per quel che riguarda le scadenze,
giustamente il
leitmotiv
è sempre quello che si vogliono
trascinare le cose fino alla vigilia delle elezioni, ma sono
battute logicamente, le prendo per quello che sono!
Abbiamo lavorato coscienziosamente con l'Ufficio legale ed i
nostri uffici e anche con la commissione, perché oltre a
ringraziare il relatore Prola, che ha seguito queste tematiche
nella sua esperienza lavorativa, in sede di discussione in
commissione credo sia stato fatto un buon lavoro...se poi un buon
lavoro corrisponde solo all'accoglimento di tutto quello che si
chiede, sennò è un cattivo lavoro, è chiaro che i giudizi possono
essere anche su questo opinabili. In commissione non credo di aver
liquidato tutto quello che è stato detto con una battuta - tornando
al discorso di prima - ma abbiamo esaminato le varie problematiche.
Però, per onestà intellettuale, credo che da parte nostra, nel
momento in cui si vede per la prima volta una sfilza di possibili
emendamenti, che io avevo preso come suggerimenti, come era stato
detto dal collega Prola durante la sua esposizione, ci si riserva
di fare degli approfondimenti secondo un discorso di correttezza,
non di non volontà di rispondere, perché a chi risponde subito su
tutto, che è un tuttologo, evidentemente qualche superficialità può
scappare. Detto questo, senza nessuna
vis
di carattere
polemico, direi che dalle considerazioni emerse non starò a tornare
sull'illustrazione del disegno di legge che condivido al 100
percento, alcune osservazioni si possono fare.
Gli intervenuti, in particolare i colleghi Cerise e Donzel,
hanno ripercorso il modo di affrontare questa tematica negli anni,
che ha portato nel 1987 all'approvazione della legge n. 70, una
legge che ha fatto sì che iniziassero una serie di procedimenti sul
riordino fondiario, in particolare in alcune zone della Valle
d'Aosta, dove questo ha cambiato l'aspetto agrario, ma anche la
facilità di coltivazione. Questo è stato uno dei primi risultati
che i nostri agricoltori hanno apprezzato. Quando si fa riferimento
sempre con quel sottile accenno alle imprese, sembra anche questo
un
déjà vu,
perché per fare i lavori ci vogliono le imprese,
ma ritengo che sia importante anche il risultato finale, è quello
che viene apprezzato ed utilizzato dai nostri agricoltori; ma c'è
sempre un sottile fondo di riferimento a quelle cose che si fanno,
come si dice a volte soprattutto da parte di chi ha un certo tipo
di approccio verso tutto quello che si fa sul territorio, che il
tutto viene fatto per far lavorare le imprese. Io credo che questo
sia non corretto dirlo, ma è importante invece dire che con i
risultati ottenuti si sono avuti in certe zone della Valle dei
miglioramenti sostanziali per la possibilità di coltivare il
territorio. Questo si è fatto sia per quello che riguarda il
settore foraggicolo dell'allevamento, ma anche per situazioni
specifiche di colture specializzate dove magari per comprensori più
piccoli, come quelli che vengono individuati come lotti funzionali
nel disegno di legge, è più facile intervenire, si possono chiudere
i riordini e si può intravedere la conclusione del percorso.
C'è un equivoco di base che è emerso, l'ho detto in commissione
e lo ribadisco in aula; quando si hanno degli approcci un po'
catastrofisti, del tipo "di che morte devono morire i riordini", di
"pietre tombali" messe sugli interventi degli agricoltori, dico che
i riordini sono una delle modalità di intervento sul territorio.
Giustamente - lo ha richiamato il collega Chatrian - le modalità di
intervento tradizionali dei consorzi di miglioramento fondiario che
ben conosciamo, che sono sviluppate su tutto il territorio
regionale e coinvolgono tutti i nostri consorzi, sono quelle legate
ai miglioramenti fondiari (interventi globali, interventi di sola
viabilità, di sola irrigazione, di recupero dei terreni, interventi
che possono essere fatti sia a livello comprensoriale, sia a
livello privato da parte di proprietari singoli o associati, o
addirittura su delega). Queste sono le modalità di intervento,
quindi non è detto che su un territorio dove magari è difficile
arrivare al riordino perché le procedure richiedono determinati
requisiti, non si possa intervenire attraverso le modalità normali
che un consorzio può avere per interventi specifici, che sono di
miglioramento fondiario.
Il collega Chatrian faceva riferimento ad un'incapacità di
programmazione. Riconosco che in questi anni abbiamo avuto una
diminuzione di risorse, ma credo che non sia un fulmine a ciel
sereno parlare di riduzione di risorse da qualche tempo, perché non
è solo l'agricoltura che ha avuto a che fare con diminuzioni di
risorse, ma tutto il contesto della nostra organizzazione
amministrativa. Credo che questo porti a responsabilizzare di più
nella scelta delle priorità anche da parte dei consorzi di quelli
che sono i bisogni che devono emergere dal territorio, e che si
devono individuare con la ricerca del massimo consenso nel momento
in cui si fanno gli interventi. Questo giustamente per il rispetto
della proprietà, ma anche per una massima condivisione che è
garanzia di coltivazione nel momento in cui gli interventi vengono
fatti.
Il piano lavori a cui si è accennato per quel che riguarda le
opere di miglioramento fondiario - stiamo parlando dei riordini, ma
è giusto fare un appunto anche qui - deriva da una raccolta che è
stata approvata di interventi vari su tutto il territorio (circa
165 interventi), approvata con una delibera che ha fissato i
criteri di intervento per i consorzi e per i privati, approvata a
novembre 2008. In quell'occasione non è che si sono raccolti solo
gli interventi autorizzati negli ultimi sei mesi, ma è stato fatto
un recupero di tutte le autorizzazioni che nel tempo erano state
rilasciate, qualcuna anche dal tempo dell'alluvione o di qualche
periodo precedente: questo per evitare che dei consorzi che avevano
incaricato dei tecnici per fare la progettazione sulla base di
queste autorizzazioni, poi dovessero rispondere se queste non
venivano inserite in un piano lavori. Quindi si è voluto dare
organizzazione a quello che prima era un modo di procedere diverso,
ovvero sulla base delle richieste avanzate venivano autorizzati gli
interventi, e questo proprio per togliere discrezionalità. Perché
quel piano di lavori - sfido chiunque ad andarlo ad esaminare - con
le date però delle autorizzazioni rilasciate...e questo vale anche
per i riordini, perché dei 50 riordini non è che tutti sono
recenti...ci sono dei riordini che sono partiti quando è stata
approvata la prima legge nel 1987, quindi ci sono tanti papà in
questi riordini! Io prendo tutte le responsabilità nel momento in
cui giustamente la responsabilità è, come qualcuno richiama, per il
futuro, per le cose che si propongono, ma è anche per il passato
per le cose che si ereditano; ci tengo a dirlo, perché la
responsabilità di chi siede in questi banchi non è di guardare solo
avanti o solo indietro, ma è di fare tutte e due! Poi le pratiche
sono lì e sono esaminabili. Quindi quando abbiamo approvato il
piano lavori nel 2008, è stato fatto sulla base di aspettative che
si erano generate sul territorio a seguito di lettere autorizzative
per quel che riguarda il prosieguo di pratiche amministrative che,
se non fossero state prese in considerazione, avrebbero, sì,
esposto alle conseguenze coloro che avevano dato gli incarichi,
ovvero i Presidenti dei consorzi ed i Consigli di amministrazione
dei consorzi.
Per quel che riguarda il disegno di legge, c'è una condivisione
sulla gestione dei riordini
in itinere
nei vari livelli di
avanzamento con l'articolo 19. Questa credo sia un'esigenza che è
stata sollecitata, riconosco il sollecito che è stato fatto, e
quando rispondevo che si stava lavorando ad un disegno di legge,
non lo dicevo per dire: "Intanto rispondo così, poi fra sei mesi ci
pensiamo", perché giustamente per tutto quello che è emerso oggi
sappiamo che il tema è complesso e ci sono dei risvolti anche non
così lineari per quel che riguarda gli aspetti di fiscalità, del
catasto, tutti aspetti che esulano dalle competenze
dell'Assessorato, ma giustamente questo è stato fatto di concerto
con gli uffici legislativi.
Si è arrivati a produrre questo disegno di legge con lo scopo
non di mettere nessuna pietra tombale, perché quando si è
individuata l'esigenza di avere una condivisione sulle iniziative
di riordino fondiario, lo si è fatto non pensando - come si
estremizza a volte - a quello che è da cinquant'anni in Australia,
o a quello che è in America o in Argentina, ma perché le
contestazioni le fa chi magari può essere non
d'accordo...naturalmente con le procedure di prima giustamente si
procede con quello e si arriva alla conclusione ugualmente, ma per
il futuro è bene sapere che le contestazioni nascono da chi è sul
posto! Abbiamo molti esempi di situazioni di questo tipo che a
fatica si gestiscono con la collaborazione di tutti, perché non è
facile fare il Presidente di un consorzio, e anche i tecnici che si
occupano di questa tematica ben sanno che è difficile arrivare ad
avere una condivisione su quello che si vuole fare. Quindi non
facciamo delle estremizzazioni o degli esempi, che pure ci sono, ma
a volte sono quelli più facilmente risolvibili perché chi è da
cinquant'anni in Australia, che è irreperibile...questi terreni
comunque sono coltivati da qualcuno, c'è la possibilità di
riconoscere delle situazioni di fatto, le leggi lo permettono, e
questo viene fatto nel momento in cui si vanno a riconoscere gli
effettivi proprietari che possono regolarizzare la loro
situazione.
Piuttosto assistiamo a sempre maggiori conflittualità, questo
credo che in quest'aula tutti lo sappiano, quando si interviene sul
territorio, la frammentazione del territorio porta a situazioni di
questo tipo, quindi riteniamo che proprio per facilitare l'attività
dei consorzi, lì si vuole responsabilizzare nell'individuare delle
zone che siano scelte non sulla base di un approccio discrezionale,
ma sulla base di un'effettiva volontà da parte dei proprietari
interessati per lotti di minore dimensione, come è stato ricordato
prima, che è uno degli aspetti importanti, ma funzionali, e questa
è una responsabilità del consorzio. Faccio solo un esempio: la
collina di Montjovet, che tutti conoscete, è una collina che aveva
una forte vocazione agricola viticola, il consorzio ha fatto molte
riunioni con i proprietari per individuare una zona dove ci fosse
tutta la condivisione, e lì è stato iniziato un percorso di
riordino fondiario con una condivisione totale, che porta ad avere
un vigneto che ha maggiore garanzia di coltivazione, piuttosto che
non dove si andrebbe ad imporre qualcosa.
Comunque tutto questo lavoro è stato fatto, bisogna riconoscere
il contributo di chi, soprattutto in commissione, ha fatto presente
dei possibili approfondimenti, dei suggerimenti. Quando ho detto
che si volevano approfondire certi passaggi, non è che non lo
abbiamo fatto; poi, al telefono, quando sento il collega Chatrian
gli dico: io su questi aspetti devo giustamente condividere le
eventuali modifiche, ma le condivido con il Presidente, con la
Giunta, nei normali passaggi che si fanno di confronto, perché non
prendo la responsabilità singolarmente di andare avanti senza
condividere un percorso. Ma questo credo faccia parte della normale
dialettica democratica anche interna alla maggioranza, e poi credo
che quello che abbiamo fatto in commissione sia lì a
dimostrarlo.
Per quel che riguarda il testo del disegno di legge presentiamo
un piccolo emendamento, perché gli aspetti che erano oggetto di
riconoscimento sono stati affrontati in commissione. Mi fermo qui.
Se ci sarà necessità di altri approfondimenti nel corso dell'esame
del disegno di legge sono disponibile per farli.
Presidente
- Procediamo all'esame dell'ordine del
giorno.
La parola al Consigliere Louvin.
Louvin (ALPE)
- Grazie Presidente.
Questo ordine del giorno nasce da una forte sottolineatura che
hanno fatto in particolare gli ordini professionali coinvolti
nell'esame del disegno di legge, e di fatto riprende una
sollecitazione che gli stessi hanno rivolto al Governo regionale,
non nell'interesse della loro categoria, ma nell'interesse della
buona riuscita degli interventi di riordino fondiario.
In cosa consiste la sollecitazione? Riprendo quello che ho detto
all'Assessore durante l'intervento in discussione generale: ogni
singolo trapasso di proprietà per le cessioni interne alle
operazioni di riordino fondiario è tassato separatamente - e non
cumulativamente con un'unica operazione, anche se si tratta di
operazioni che avvengono fra gli stessi soggetti - il che porta a
considerare distinti atti di cessione una molteplicità di passaggi
a volte centinaia di passaggi con una lievitazione enorme delle
spese.
Riprendendo la disposizione dell'articolo 5bis della legge n.
97/1994 - la legge sulla montagna, per capirci - che esenta dal
pagamento delle imposte le cessioni operate, aventi fra le parti
coltivatori diretti o imprenditori agricoli a titolo principale, e
prendendo a spunto un passaggio dello stesso articolo che individua
questa possibilità all'interno di condomini agrari, noi crediamo
che sia utile un chiarimento normativo o, meglio, nello strumento
proposto una precisazione attraverso norma di attuazione - che vede
come controparte lo Stato, che è soggetto regolatore di questo tipo
di normative in materia fiscale - per estendere l'esenzione a tutte
le operazioni interne al riordino fondiario. In breve, si impegnano
i rappresentanti eletti dal Consiglio regionale nella Commissione
paritetica - mi rincresce che oggi non sia presente il collega
Caveri, che ne fa parte, e che avrebbe forse potuto dirci qualcosa
circa la possibilità di farsi carico di questo tipo di suggerimento
- affinché sottoponga rapidamente al Governo una proposta di questo
genere, e quindi consenta di applicare questa agevolazione
tributaria nel caso di tutti i trasferimenti effettuati in
esecuzione di piani di ricomposizione e riordino fondiario attuati
ai sensi della nostra legislazione attuale.
Ricordo che lo Stato non avrebbe nessun impoverimento, se questa
è la preoccupazione si può avere a Roma, perché siamo noi, oggi, i
destinatari di queste imposte; sono imposte che nel quadro del
nuovo riparto fiscale fanno capo interamente alla Regione Valle
d'Aosta. Questo fa sì che la Regione rinunci a percepire queste
somme, ma renda enormemente più appetibile tutta l'operazione da
parte dei cointeressati, perché viene ad essere detassata questa
operazione e non abbiamo più questo effetto moltiplicatore.
Aggiungo anche l'auspicio che abbiamo voluto sottolineare, che
riguarda la riduzione degli oneri notarili relativi a queste
imposte, che non vengono azzerati, perché è giusto che i notai
abbiano la loro remunerazione, ma sapendo l'aumento esponenziale
del costo delle operazioni notarili in relazione ad operazioni di
riordino molto complesse il ridurre - come è stato fatto attraverso
altre normative - ad un sesto l'onorario notarile, sarebbe alquanto
auspicabile. È una sollecitazione che riteniamo possa essere
altamente agevolativa di tutta l'operazione di riordino, che almeno
idealmente dovrebbe essere sottesa a questa legge.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Grazie Presidente.
Il carico fiscale sui trasferimenti e sulle operazioni che
riguardano i trasferimenti di proprietà sono stati oggetto di
particolare attenzione da parte di questo Consiglio. Credo che uno
dei primi atti che fu presentato all'inizio di questa legislatura
fosse una mozione, che non riguardava specificatamente i riordini,
ma gli espropri; si ricorderà il collega Cerise che aveva proposto
una mozione che era stata votata all'unanimità e che era stata
inviata sia al Senatore Fosson, sia al Deputato Nicco. Rispetto a
questo argomento, al di là del consenso unanime che aveva avuto la
mozione, non abbiamo ottenuto quanto auspicato; vi ricorderete,
rispetto agli espropri avevamo, anche lì, il pagamento di ogni
singola ditta anziché un provvedimento complessivo.
Il tema che pone l'ordine del giorno è sicuramente un tema che
riteniamo di particolare importanza, perché va a gravare sui
proprietari e su coloro che vogliono partecipare al riordino.
Tuttavia l'ordine del giorno è molto puntuale, qui si indica la
norma di attuazione come percorso per andare a normare e quindi ad
estendere le disposizioni contenute nella legge n. 97/1994, quella
per le zone montane, dove l'articolo 5bis è un articolo specifico
per le aziende agricole montane. Anche con un confronto tecnico
questa soluzione - che pure è considerata meritevole di attenzione
- viene valutata come alquanto improbabile; piuttosto i tecnici ci
indicano i tavoli di concertazione dove abbiamo la possibilità di
introdurre questi argomenti e dove possiamo andare a definire
eventualmente degli aiuti e delle misure facilitative.
Quindi se i colleghi hanno la compiacenza di ritirare questo
ordine del giorno, li inviterei, anche tramite la I Commissione, a
fare una riunione dove si va a definire un percorso, per ottenere
quello che voi dite. Ripeto: il tema che ponete è sicuramente
corretto, ma dal punto di vista della soluzione, dato che le
valutazioni dei nostri dirigenti indicano questo percorso
particolarmente improbabile...dovremmo non limitarci a questo tipo
di soluzione, ma, a seguito di una discussione che possiamo fare
velocemente in I Commissione, andare a definire il percorso per
formulare le istanze nei modi e nei tempi che tutti possiamo
condividere.
Presidente
- La parola al Consigliere Donzel.
Donzel (PD)
- Quando si è giovani studenti di matematica,
una delle cose che viene fatta molto semplice è insegnare la prova
del nove, cioè quando si vuole vedere se un calcolo dà un risultato
positivo, si sottopone alla prova del nove e si vede se il
risultato dell'operazione è corretto.
Al di là della discussione in merito del disegno di legge, che
poi sarà fatta puntuale esaminando articolo per articolo, e poi ci
saranno le considerazioni finali al momento del voto, questo ordine
del giorno si occupava di una cosa puntuale e specifica che era
nell'interesse di quanto presentato dal relatore Prola ed era
enunciato anche dallo stesso Assessore, cioè: dobbiamo cercare di
chiudere una procedura e sappiamo quanto il problema degli oneri e
della complicazione - perché c'è tutta una questione di burocrazia
che sta dietro queste cose - sia una questione spinosa. Quindi è
interesse di tutto il Consiglio regionale venirne fuori.
C'è una proposta dei colleghi di ALPE che impegna a seguire un
certo percorso, qui ci viene detto che stando ad alcuni pareri
tecnici questa cosa presenta delle difficoltà e ci si invita ad
andare in I Commissione. Bene, la proposta che facciamo è quella di
votare l'ordine del giorno e di andare in I Commissione con questo
ordine del giorno; dopodiché nel dibattito in commissione vedremo
se questo ordine del giorno ha le gambe per camminare o se vedremo
delle strade ancora migliorative. Ma perché non approvare un ordine
del giorno, su cui tutti abbiamo una condivisione, soltanto perché
lo ha presentato il gruppo ALPE? A me sembra che se tutti vogliamo
marciare in quella direzione, l'ordine del giorno si approva,
dopodiché facciamo tutti gli approfondimenti e, anzi, è cosa molto
gradita per noi il fatto che si voglia discutere insieme a noi in I
Commissione l'applicazione dell'ordine del giorno e non si proceda
solo come Governo regionale, è ancora meglio come procedura!
Non riusciamo a capire la
ratio
del non votare una cosa
su cui tutti siamo d'accordo.
Presidente
- La parola al Consigliere Louvin.
Louvin (ALPE)
- Grazie Presidente.
Se c'è una cosa di cui abbiamo orrore è far lavorare inutilmente
le persone, soprattutto quando queste sono abituate, come sono i
professionisti, ad essere pagati per il lavoro. Ma siccome gli
ordini professionali hanno dato all'Assessorato dell'agricoltura
un'ampia disponibilità di lavorare insieme su questa materia,
vorrei che l'Assessore Isabellon sottoponesse al suo collega
Marguerettaz il risultato del lavoro in seno al gruppo Assessorato
agricoltura, ordini, collegio tecnici, per la verifica
dell'applicabilità dell'articolo 5bis della legge n. 97/1994. Lei
ce l'avrà sicuramente sottomano, Assessore, perché è materia di
discussione oggi, e vorrei ricordare che il 28 marzo 2011, il 9
maggio 2011 ed il 16 maggio 2011 si sono svolti ben tre incontri
fra gli ordini professionali e l'Assessorato su questo tema
specifico. Magari non è comodo averlo sottomano e allora glielo
leggo, Assessore Marguerettaz, così lei mi potrà dire.
Ci sono in base a quanto risulta dal verbale del 9 maggio tre
strade possibili per avere una risposta in merito a questo
problema, che crediamo avere a cuore entrambi; uno, formulare un
interpello all'Agenzia delle Entrate (la via è stata esclusa,
perché l'Agenzia delle Entrate informalmente ha detto: "noi ci
atteniamo alla norma stretta, diamo l'interpretazione letterale
quindi non se ne fa niente"); richiedere una consulenza giuridica
all'Agenzia delle Entrate (anche questa via è stata scartata);
utilizzare lo strumento della norma interpretativa, che è la
risoluzione definitiva, in quanto si va a normare e ad interpretare
definitivamente il contenuto dell'articolo 5bis.
Il dottor Dovigo, che mi risulta essere all'epoca responsabile
di questo settore, essendo a conoscenza di tali strumenti, ritiene
che la strada da percorrere sia quella relativa alla norma
interpretativa (che è questa che stiamo sollecitando) con
un'interpretazione non generale per tutto lo Stato italiano, ma per
noi, Regione Valle d'Aosta, attraverso il coinvolgimento della
Regione Valle d'Aosta e dei suoi rappresentanti politici, in questo
caso la nostra rappresentanza nella Commissione paritetica. I
rappresentanti degli ordini e collegio si impegnano a richiedere al
fiscalista di predisporre un'ipotesi di testo per la norma
interpretativa. Al verbale del 16 maggio successivo sono presentate
le proposte, fra cui quella esattamente che noi individuiamo come
linea, non in modo formale, non siamo noi a normare, siamo ad
indicare. Allora, abbiamo ripreso il lavoro di mesi, gli ordini si
sono resi disponibili per aiutare l'Amministrazione regionale a
trovare le vie, vi hanno preparato la pappa, si tratta
semplicemente di fare il nostro passaggio politico e di dire:
"andate avanti, avete lo strumento, la Commissione paritetica è lì
per questo".
Noi troviamo curioso che adesso si chieda di andare in I
Commissione, non sia mai detto che rifiutiamo un po' di lavoro al
Presidente Zucchi, che è ansioso di mettersi all'opera...se poi
persisterete nel mantenere l'opposizione si andrà anche in I
Commissione...ma, Assessore Marguerettaz, glielo dico
tranquillamente, questo è il frutto di un lavoro già fatto, quindi
è semplicissimo. Non è un'abdicazione di nessuna maestà politica
della Giunta regionale ritenere che il suggerimento è valido e si
può andare avanti. Grazie.
Presidente
- La parola all'Assessore al turismo, sport,
commercio e trasporti, Marguerettaz.
Marguerettaz (UV)
- Capisco che su questi temi voi
consideriate di avere di fronte delle persone particolarmente
sprovvedute che non hanno una capacità di leggere gli autorevoli
pareri, però, abbia pazienza, anche la presunzione ha un limite,
nel senso che valutiamo molto attentamente il lavoro svolto.
Invece le leggo - per
par condicio
- quello che scrive il
Servizio legislativo su questo argomento, dopo l'autorevole parere
del dottor Dovigo:
"Alla luce di una prima riflessione e salvi
ulteriori approfondimenti
- che noi chiediamo di poter fare -
riteniamo quanto segue: la strada della norma interpretativa non
appare percorribile, la materia disciplinata dall'articolo 5bis
della legge sulla montagna rientra chiaramente fra quelle sulle
quali lo Stato ha potestà legislativa esclusiva, sulla quale la
Regione non ha potere di intervento nemmeno con norma
interpretativa. Peraltro, l'interpretazione prospettata si
configurerebbe come interpretazione praeter legem se non contra
legem, considerato che, a quanto consta, la volontà del legislatore
statale era quella appunto di circoscrivere ad ipotesi tassative i
vantaggi fiscali, andando chiaramente oltre quanto disposto dal
legislatore statale, che parla espressamente ed esclusivamente di
coltivatori diretti ed imprenditori agricoli, onde l'ineludibile
illegittimità costituzionale con ricadute sulla fiscalità generale
non previste dal medesimo legislatore statale".
Mi perdoni, l'Ufficio legislativo di fronte a questo percorso
pone dei dubbi, dice che questo percorso è contrario, è
illegittimo; noi abbiamo avuto l'accortezza senza avere la
necessità di mettere il cappello su una cosa interessante, di
proporre di andare in commissione dove abbiamo la possibilità di
mettere insieme le cose. Ecco perché abbiamo anche noi preso atto
di quelle indicazioni ed abbiamo ulteriormente fatto degli
approfondimenti, e questo è quello che ci dicono.
Quindi se insistete su questo discorso, noi ci asteniamo, ma
andremo sicuramente in commissione per approfondire. Non si tratta
di mettere il cappello su una questione che sta a cuore a tutti, ma
si tratta di trovare un percorso che porti ad una soluzione
corretta.
Presidente
- La parola al Consigliere Louvin.
Louvin (ALPE)
- Grazie Presidente.
Spero di non abusare, ma è solo un chiarimento in termini
tecnici: una norma interpretativa è una cosa, una norma di
attuazione - come chiede l'ordine del giorno - è una cosa diversa,
e la fonte in questo caso sarebbe un decreto statale. Ci tenevo
solo a sottolineare la differenza, poi restano le posizioni
politiche già annunciate. Grazie.
Presidente
- Pongo in votazione l'ordine del giorno
presentato dal gruppo ALPE, che recita:
Ordine del giorno
Il Consiglio regionale della Valle d'Aosta/ Vallée
d'Aoste
Constatato che il gravame fiscale connesso con i numerosi
trasferimenti di proprietà derivanti dalle operazioni di
ricomposizione particellare necessarie ai fini della realizzazione
degli interventi di riordino fondiario da realizzarsi in Valle
d'Aosta costituisce una dello principali cause ostative alla
realizzazione del riordino stesso;
Considerata la particolare tipologia del territorio regionale
nonché la competenza normativa primaria della Regione in materia di
ordinamento delle minime proprietà colturali;
Ritenuto indispensabile armonizzare efficacemente la
normativa fiscale nazionale con le particolarità dell'ordinamento
regionale;
Impegna
i rappresentanti eletti dal Consiglio regionale nella
Commissione paritetica per l'attuazione dello Statuto speciale a
sottoporre all'attenzione della commissione stessa una proposta di
norma d'attuazione dello Statuto ai sensi dell'articolo 48 bis
dello Statuto speciale con cui si preveda che le agevolazioni
tributarie previste dal primo comma dell'articolo 5 bis della legge
31 gennaio 1994, n. 97 si applichino, nel caso dei trasferimenti
effettuati in esecuzione di piani di ricomposizione fondiaria e di
riordino fondiario attuati ai sensi della normative regionale,
indipendentemente dalla qualifica di coltivatori diretti o di
imprenditori agricoli a titolo principale dei soggetti destinatari
dei trasferimenti stessi ed indipendentemente dalla costituzione di
un compendio unico;
Auspica
che con le stessa normative gli onorari notarili per gli atti
suddetti siano ridotti ad un
sesto.
F.to:
Bertin - Giuseppe Cerise - Chatrian - Louvin -
Patrizia Morelli
Consiglieri presenti: 29
Votanti e favorevoli: 7
Astenuti: 22 (Agostino, Benin, Bieler, Comé, Crétaz, Hélène
Impérial, Isabellon, La Torre, André Lanièce, Lavoyer, Maquignaz,
Marguerettaz, Pastoret, Prola, Emily Rini, Rosset, Salzone,
Tibaldi, Laurent Viérin, Marco Viérin, Manuela Zublena, Zucchi)
Il Consiglio non approva.
Presidente
- Passiamo ora all'esame dell'articolato.
All'articolo 1 vi sono gli emendamenti n. 1 e 2 del gruppo ALPE,
l'emendamento n. 1 del PD, l'emendamento n. 1 della III
Commissione.
La parola al Vicepresidente Chatrian.
Chatrian (ALPE)
- Grazie Presidente.
L'emendamento è di natura politica, a nostro avviso l'ente
promotore dovrebbe rimanere l'Amministrazione regionale e
l'attuatore il consorzio. Ecco che sia l'emendamento n. 1 che va
nella direzione di creare queste condizioni, in considerazione del
preminente interesse pubblico di salvaguardia e valorizzazione del
territorio agro-silvo-pastorale e montano, e anche per quanto
riguarda l'emendamento n. 2, che va nella stessa direzione, ovvero
l'azione della Regione in armonia con gli indirizzi delle politiche
agricole ed ambientali dell'Unione europea, è finalizzata alla
razionalizzazione, riutilizzazione del territorio montano, al
mantenimento e consolidamento del tessuto sociale vitale nelle zone
rurali, allo sviluppo di attività economiche, alla prevenzione del
dissesto idrogeologico e, più in generale, alla tutela ed alla
valorizzazione dell'ambiente montano.
È solo un'impostazione di natura diversa rispetto al testo
presentato oggi in aula; il sottoscritto, con i colleghi, ha già
spiegato le ragioni della nostra proposta o controproposta. A
nostro avviso uno dei perni di questa legge è proprio quella che la
promozione deve partire dall'Amministrazione regionale ed il
consorzio deve essere l'esecutore, partendo sempre dal presupposto
come poc'anzi ho detto che stiamo parlando di riordino fondiario,
distinguiamo quelle che sono le bonifiche, i lavori, la parte
irrigua, piuttosto che la parte di viabilità. Stiamo parlando di
riordino fondiario, di catasto, di
remembrement foncier,
quindi è su questo che ci stiamo basando. A nostro avviso
l'obiettivo è di tipo pubblico, il promotore deve rimanere nelle
mani pubbliche, proprio perché il precursore è legato ad un
discorso più generale del bene comune nel suo complesso, e
soprattutto nella sua pianificazione. Penso che il termine più
appropriato sia il termine di "pianificazione".
Consentitemi una battuta: collega Agostino, se lei conosce,
purtroppo sono più i piccoli lotti che hanno avuto delle difficoltà
ad avere delle percentuali alte di consenso, che non le grandi
pianificazioni che hanno avuto quasi il 100 percento dei consensi
unanimi sul territorio regionale...dove c'è una pianificazione di
ampio respiro, dove veramente è salvaguardato da un lato
l'ambiente, dall'altra gli obiettivi, oltre che la parte di
utilizzo dal punto di vista produttivo del terreno a vocazione
agricola, le assicuro che le discussioni più accese sono state più
nei lotti piccoli che non nelle parti più funzionali. Lo dico non
per partito preso, ma per conoscenza diretta di questa
situazione.
Presidente
- La parola al Consigliere Louvin.
Louvin (ALPE)
- Grazie Presidente.
A complemento di quanto ha detto il collega Chatrian, per un
aspetto che può sembrare marginale, non vorrei che fosse sfuggito
perché non è grassettato nella stesura di questo emendamento n.
1.
L'Assessore ricorda che abbiamo avuto, all'inizio dell'esame in
commissione, una discussione sulla potestà della Regione in materia
e noi lo abbiamo vivamente caldeggiato di aggiungere alla lettera
e) dell'articolo 2 anche la lettera o), cosa apparentemente di poco
momento, ma siccome nell'articolo 1 si richiamano le competenze che
ha la Regione in queste materie, noi le abbiamo rappresentato con
molta precisione che, oltre a quella relativa alle piccole
bonifiche ed opere di miglioramento agrario e fondiario, era
assolutamente indispensabile inserire in questo articolo anche la
competenza che abbiamo in materia di ordinamento delle minime
proprietà colturali, oggi definite in modo leggermente diverso
dalla legislazione attuale, cioè minime unità particellari. Questo
lo abbiamo fatto perché questa legge richiama espressamente delle
competenze che la Giunta sarebbe chiamata ad esercitare, proprio
nell'indicare la minima unità particellare. Attiro la sua
attenzione sull'articolo 3:
"Con delibera della Giunta regionale
è definita la minima unità particellare quale estensione minima
attribuibile ai fondi, all'esito del riordino fondiario".
Se
noi presentiamo questa legge allo Stato e non diciamo che l'abbiamo
fatta in base ad una competenza che abbiamo, questa legge potrebbe
tornarci indietro. Allora questo rientra nel novero dei
suggerimenti tecnico-giuridici importanti in questa materia, che
danno forza a questo nostro intervento normativo...mi pare di
vedere che lei non ha recepito questo argomento. Si era riservato
di andare a rileggere lo Statuto, perché giustamente mi diceva di
non averlo a memoria, questo non è naturalmente richiesto, non so
se lo abbia fatto nel frattempo...in ogni caso, le sottolineiamo
come l'inserimento sia quanto mai necessario.
Presidente
- La parola al Consigliere Donzel.
Donzel (PD)
- Grazie Presidente.
Premesso che nel caso in cui la maggioranza intenda recepire
l'emendamento 1 del gruppo ALPE, il PD a quel punto ritira il suo
emendamento, vogliamo precisare perché anche il nostro gruppo ha
ritenuto importante emendare l'articolo 1, trattandosi infatti di
un articolo chiave su cui si gioca la natura stessa di questa
legge, come abbiamo avuto modo di esprimere nell'introduzione.
Abbiamo voluto applicare con chiarezza il concetto della
"pubblica utilità" ai riordini fondiari, perché se venisse meno
l'applicazione del principio di pubblica utilità, avremmo mai più
dei riordini fondiari come quelli che si possono ammirare nelle
zone di Torgnon, di Verrayes e di Saint-Denis, ma avremmo delle
macchie di leopardo o, meglio, delle macchie di giaguaro, perché
girano intorno alla proprietà di un singolo che si mette lì con il
suo Winchester, come ho cercato di spiegare in commissione, e dice:
"so l'é de mé é me lo totsade pa"
(traduzione letterale dal
patois: "questo è mio e non me lo toccate")! E noi facciamo delle
operazioni del 100 percento che girano intorno ad una proprietà.
Quindi non avremmo questo panorama da ammirare di cui oggi è giusto
fregiarsi, ed ha ragione l'Assessore a dire che sono state fatte
delle cose positive, ma con questa legge noi affossiamo quella cosa
lì, introduciamo il principio delle macchie di giaguaro, quindi
siamo qui a smacchiare giaguari, caro collega, se mi consente la
battuta!
Quindi anche il nostro emendamento muove in questa logica, non
ci interessa se approvate il nostro o quello dell'ALPE, ben venga
se accogliete quello dell'ALPE, ma il concetto di "interesse
pubblico" in giurisprudenza è sinonimo di "pubblica utilità" come
noi abbiamo inteso usare, perché quello è lo strumento dei riordini
fondiari, non di una risistemazione territoriale di alcuni
agricoltori che mettono alcune proprietà insieme e fanno una
piccola operazione di qualificazione dei loro appezzamenti. Quello
non è un vero e proprio riordino fondiario, non ha nulla a che
vedere con quello che è stato realizzato. Quindi sull'articolo 1 si
gioca il futuro di questa legge, cioè se è una legge che
semplicemente si guarda indietro, guarda al passato e vede di
mettere in ordine quello che è successo, su questo siamo
completamente d'accordo, anche se con sfumature diverse, ma
riconosciamo che era il momento di mettere un punto finale a quel
percorso che dura ormai da anni.
Ma noi abbiamo detto: teniamo aperta una prospettiva del
futuro...invece questa prospettiva del futuro non la vediamo, e
siamo molto preoccupati della convinzione che si è creata in
alcuni: che sia un percorso di riordino fondiario quello di ridurre
a pochi interessati, cioè per raggiungere il 100 percento mettiamo
insieme 4-5 agricoltori e facciamo un minimo. Non è questo
l'obiettivo di un riordino fondiario, non è questo! È un obiettivo
molto più ampio, che questa legge si nega.
In questo senso ribadiamo con il nostro emendamento questo
principio, e speriamo che sia accolto uno di questi emendamenti per
salvare il senso originario della legge, per evitare di procedere
senza più quell'organicità che c'era una volta e senza questo ruolo
fondamentale della Regione. La Regione deve anche intervenire con
una visione dall'alto sulla gestione del territorio, non è che i
riordini fondiari possono essere fatti solo in alcune zone, ma deve
avere una visione complessiva di come si organizza il territorio
regionale, quindi il ruolo promotore della Regione va costantemente
ribadito e l'articolo 1 era stato creato nella vecchia legge
proprio per quel motivo. In questo caso è assolutamente
depotenziato.
Presidente
- La parola al Vicepresidente Chatrian.
Chatrian (ALPE)
- Grazie Presidente. Prima ho illustrato
i due emendamenti, proprio per completare in maniera più organica
l'illustrazione, perché era mancante.
Nel primo emendamento abbiamo inserito un elemento in più
estremamente importante, che è quello che il riordino deve poter
essere applicato a tutti i terreni in zona E di uso
agro-silvo-pastorale, quindi anche ai boschi. Mi riallaccio
all'intervento che ho fatto in discussione generale, proprio perché
un riordino potrebbe essere portato a termine senza nessuna opera,
perché il riordino fondiario consiste nel riassetto catastale,
nell'accorpare le proprietà frammentate e polverizzate, quindi non
confondiamo lavori e bonifiche con il riordino fondiario.
L'interesse del gruppo ALPE è che questa possibilità sia allargata
non solo nei terreni a vocazione agricola, ma agro-silvo-pastorale.
Non è di poco conto, perché questo creerebbe la possibilità
finalmente di accorpare i nostri boschi, speriamo che ci sia una
valutazione attenta del Governo regionale e dell'Assessore
competente, ma soprattutto del Consiglio tutto, perché è una
chance
che ci giochiamo in questo momento. Se non è accolto
si chiude una possibilità interessante, perché partendo dal
presupposto che stiamo discutendo di riordino fondiario, quanto
meno creiamo le condizioni.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie Presidente.
Diversi sono i punti toccati, d'altronde l'articolo 1 è quello
che fissa le finalità della legge ed è giusto che si esaminino
tutte le prospettive di carattere generale. Per quel che riguarda
l'aspetto a cui non avevo saputo rispondere, quello dello Statuto,
confesso umilmente che non l'ho riletto, nel senso che abbiamo
lavorato di concerto con gli uffici legislativi e con i nostri
uffici per la predisposizione della risposta, quindi non l'ho fatto
personalmente, ma le verifiche sono state fatte.
Il disegno di legge prevede solo terreni agricoli che possono
essere oggetto di riordino fondiario per contrastare la
polverizzazione fondiaria, e questo era già negli intendimenti del
legislatore quando è stata promulgata la legge del 1987, ma c'erano
delle motivazioni di fondo, nel senso che gli obiettivi principali,
che già all'epoca erano stati individuati, erano quelli di rendere
più facilmente coltivabili i terreni, di rendere prioritariamente
coltivabili i terreni, di investire dove c'è una maggiore ricaduta
diretta sulle aziende agricole. Questo avviene naturalmente dove si
vanno a recuperare dei terreni dove si possono effettuare gli
interventi più importanti per quel che riguarda l'attività
agricola. I pascoli, in particolare, erano stati oggetto di
attenzione già all'epoca, e tuttora per quel che riguarda in
particolare gli alpeggi.
Per quel che riguarda il discorso degli alpeggi, in questo caso
teniamo presente che per i pascoli c'è comunque, pur essendo a
volte i pascoli di maggiori dimensioni, la possibilità in parallelo
all'applicazione della legge del riordino fondiario, anche
l'utilizzo di quell'opportunità data da quella misura specifica
prevista dalla legge n. 32, che è l'accorpamento volontario, dove
le condizioni per questo tipo di accorpamento sono quelle di avere
dei terreni in zona agricola e confinanti; questo già permette di
risolvere delle situazioni per le grandi dimensioni. Per quanto
riguarda il riordino, rimane valida la scelta fatta nel 1987,
quindi riferita ai terreni agricoli. Naturalmente c'è un aspetto
importante: che anche per il riordino volontario non si accorpano
degli incolti, perché c'è il vincolo di avere tre anni di tempo per
mettere in coltura, cioè utilizzare i pascoli razionalmente per
poter usufruire di questo aiuto.
Riguardo al concetto di pubblica utilità, che è l'estensione
prevista dall'emendamento n. 1 del Partito Democratico, questo
concetto non è assente dalla legge. Si ritiene più corretto
mantenere il relativo inserimento all'articolo 11, comma 2, dove si
precisa che l'approvazione del piano di riordino fondiario
costituisce atto di pubblica utilità, in seguito all'approvazione
del decreto del Presidente della Regione; quindi il concetto di
pubblica utilità è presente nella legge, ma riteniamo opportuno
mantenere la formulazione che ho citato.
Un aspetto sollevato dal collega Chatrian in sede di discussione
generale è stato quello relativo alla possibilità di effettuare dei
riordini fondiari; nell'assenza di opere questo è stato
riconosciuto nell'emendamento che viene inserito dalla III
Commissione. Non è nell'articolato, ma in fondo, e fa parte degli
emendamenti che sono proposti dalla III Commissione...
(interruzione del Vicepresidente Chatrian, fuori
microfono)
...ma in sede di discussione generale c'era anche questo
aspetto.
Per quel che riguarda i soggetti attuatori, il riordino
fondiario non rappresenta un'imposizione da parte della Regione,
sarebbe anche difficile che la Regione pianificasse per più di 180
consorzi dove fare i riordini fondiari, qui vale la regola del
bottom-up
, con la nuova programmazione anche a livello
europeo si spinge molto su questa regola, cioè le esigenze devono
partire dalla base e non calare dall'alto. Sarebbe difficile per
l'Amministrazione regionale dire: per il Comune di Aosta è
importante che si faccia il riordino di Porossan piuttosto che il
riordino dei terreni della collina. Proprio perché si parla di
interventi circoscritti, la discussione all'interno dei consorzi è
quella più corretta, perché va ad individuare le reali esigenze che
vengono dal territorio sulla base della presenza delle aziende
agricole e di tutta una serie di considerazioni: questo riteniamo
che sia da mantenere sotto questi aspetti. La promozione del
riordino, nel momento in cui la Regione si è dotata di uno
strumento legislativo all'epoca...e in questo momento avrà uno
strumento legislativo aggiornato...credo che sia contenuto in
questo indirizzo. Quindi la promozione è proprio perché si
stimolano i consorzi a procedere in questa direzione, dove è
possibile.
Per queste ragioni riteniamo di non accogliere gli emendamenti,
salvo quello della III Commissione.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Per ribadire che manteniamo i nostri due emendamenti presentati,
perché crediamo in un impianto alternativo, in una filosofia
alternativa a quella che l'Assessore ci ha prima illustrato.
Rammarico per non aver risposto sulla possibilità di inserire
non solo i terreni a vocazione agricola, ma a vocazione
agro-silvo-pastorale, spiegandoci solo che rimangono validi gli
obiettivi della legge del 1987; ci sarebbe piaciuto conoscere le
motivazioni del Governo regionale, si dice sì o si dice no magari
perché non ci interessa, perché non c'è trippa per i gatti, perché
ci costa troppo, perché non ci interessa...ci sarebbe piaciuto
sapere, Assessore Isabellon!
Per quanto riguarda invece il promotore, è proprio una filosofia
che va in alternativa rispetto alla proposta che oggi stiamo
affrontando, tant'è vero che nell'articolo 11, comma 3, si dice che
il decreto del Presidente dà atto al trasferimento coattivo della
proprietà, ma a questo punto di coattivo non ha più nulla, perché
il consorzio ha sempre dovuto garantire il 100 percento, se questa
è la filosofia che manterrete in essere. Ci sarebbe piaciuto avere
anche su questo una risposta di natura non tecnica, ma più
politica. La filosofia di questa maggioranza è del piccolo
appezzamento - a macchia di leopardo o meno, non lo so - ma 6
ettari da una parte, 5,5 ettari dall'altra, e non invece avere una
pianificazione che forse avrebbe dato qualche risultato più
interessante dal punto di vista ambientale, produttivo, agricolo,
dal punto di vista del reddito, e via dicendo. Penso che questa sia
la filosofia di questo impianto, era il nostro contributo che vi
abbiamo portato in commissione su cui avremmo gradito una sua
risposta.
Io le ho telefonato, mi sembrava il mezzo più idoneo per sapere
se si era confrontato con il Governo regionale; purtroppo la sua
risposta è stata, oggi, di diniego, che non si modifica nulla
perché questo è l'intento. Questo ci spiace a livello anche di
metodo, anche se io non mi fermo al metodo, lei mi conosce, mi
piace di più discutere sulla sostanza e la sostanza è che qui la
volontà non c'è, di conseguenza niente riordino fondiario sui
boschi, niente interesse pubblico, niente promozione che parte
dall'Amministrazione regionale con una certa filosofia, ma
probabilmente 5 ettari da una parte, 6 ettari dall'altra, e
poi...chi vivrà vedrà. Peccato!
Presidente
- La parola al Consigliere Donzel.
Donzel (PD)
- Con la convinzione che un confronto di
questo tipo avrebbe avuto forse dei risultati più proficui in
commissione, quindi se magari in commissione si fosse trovato più
tempo per tornare sulla complessità di alcuni argomenti, solo per
puntualizzare in primo luogo il fatto che nel nostro emendamento si
cita il concetto di "pastorale", perché oltre ai terreni agricoli
sappiamo che in alcune realtà della Valle d'Aosta...poi lei me lo
insegna, perché conosce bene queste realtà, alcuni alpeggi hanno la
dimensione dei
"mayen"
(traduzione letterale dal patois:
"maggengo"), sono dei raggruppamenti di
mayen
ed hanno tutte
le caratteristiche di territori su cui si può intervenire con
procedura di riordino fondiario.
Inoltre, quando lei rimanda all'articolo 11, vorrei precisare
che se davvero fosse da parte vostra intenzione di utilizzare il
concetto di pubblica utilità come lo intendiamo noi, questo va
inserito con chiarezza all'articolo 1, perché l'articolo 11
discende dal fatto che voi ormai avete deciso che il 100 percento
dei proprietari sono d'accordo. A quel punto è come parlare di una
pubblica utilità che è campata lì per aria, perché in realtà la
pubblica utilità è fondamentale per promuovere là dove possono
intervenire piccole, marginali resistenze, perché da parte nostra
non c'è la volontà di fare riordini contro la volontà dei
proprietari, tutt'altro! Non pensiamo di essere catapultati in
realtà che dall'alto si mettono a riordinare, ma era affermare con
chiarezza un principio che è in capo alla Regione la direzione di
queste operazioni e poi lo chiariremo meglio con altri emendamenti
questo concetto. Invece qui il concetto è vago, sfumato, messo in
una posizione della legge il concetto di pubblica utilità che non è
più nessuna pubblica utilità a quel punto, quindi era importante
metterlo all'inizio e riaffermare con forza all'inizio il ruolo
direzionale dell'Amministrazione regionale in questo settore.
Presidente
- Pongo in votazione l'emendamento n. 1 del
gruppo ALPE, che recita:
Emendamento
Il comma 1 dell'articolo 1 è sostituito dal seguente:
"1. Con la presente legge, la Regione autonoma Valle
d'Aosta/Vallée d'Aoste, nell'esercizio della potestà legislativa di
cui all'articolo 2, comma primo, lettere e) e o), della legge
costituzionale 26 febbraio 1948, n. 4 (Statuto speciale per la
Valle d'Aosta), in considerazione del preminente interesse pubblico
di salvaguardia e di valorizzazione del territorio
agro-silvo-pastorale montano di cui alla legge 31 gennaio 1994, n.
97 (Nuove disposizioni per le zone montane), promuove una gestione
sostenibile del proprio territorio agro-silvo-pastorale attraverso
lo strumento del riordino fondiario, in armonia con gli indirizzi
delle politiche agricole e ambientali dell'Unione
europea.".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Pongo in votazione l'emendamento n. 1 del
PD, che recita:
Emendamento
Il comma 1 dell'articolo 1 è sostituito dal seguente:
"Articolo 1
(Oggetto e finalità)
1. Con la presente legge la Regione autonoma Valle
d'Aosta/Vallee d'Aoste, nell'esercizio della potestà legislativa di
cui all'articolo 2, comma primo, lettera e), della legge
costituzionale 26 febbraio 1948, n. 4 (Statuto speciale per la
Valle d'Aosta), promuove una gestione sostenibile del proprio
territorio agricolo/pastorale attraverso lo strumento del riordino
fondiario, di pubblica utilità in armonia con gli indirizzi delle
politiche agricole e ambientali dell'Unione europea."
Consiglieri presenti e votanti: 28
Favorevoli: 7
Contrari: 21
Il Consiglio non approva.
Presidente
- Pongo in votazione l'emendamento n. 2 del
gruppo ALPE, che recita:
Emendamento
Dopo il comma 1 dell'articolo 1 è inserito il
seguente:
"1 bis. L'azione della Regione, in armonia con gli indirizzi
delle politiche agricole e ambientali dell'Unione europea, è
finalizzata:
a) ad una razionale utilizzazione del territorio montano,
contrastando la frammentazione e la polverizzazione
fondiaria;
b) al mantenimento e al consolidamento del tessuto sociale
vitale nelle zone rurali, contrastando l'abbandono del
territorio;
c) allo sviluppo di attività economiche, al mantenimento e
alla creazione di posti di lavoro, per garantire un migliore
sfruttamento del potenziale esistente e favorire l'insediamento dei
giovani agricoltori;
d) alla prevenzione del dissesto idrogeologico e, più in
generale, alla tutela e alla valorizzazione dell'ambiente
montano.".
Stesso risultato.
All'articolo 1 vi è l'emendamento n. 1 della III Commissione,
che recita:
Emendamento
L'alinea del comma 2 dell'articolo 1 è sostituito dal
seguente:
"2. Il riordino fondiario consiste nel riassetto catastale,
nell'accorpamento delle proprietà frammentate e polverizzate,
nell'arrotondamento delle superfici dei fondi, nell'eventuale
rettificazione dei confini e, ove necessario, nella eventuale
realizzazione delle necessarie opere infrastrutturali e di
miglioramento fondiario ed è finalizzato:".
Pongo in votazione l'articolo 1 nel testo così emendato:
Articolo 1
(Oggetto e finalità)
1. Con la presente legge la Regione autonoma Valle
d'Aosta/Vallée d'Aoste, nell'esercizio della potestà legislativa di
cui all'articolo 2, comma primo, lettera e), della legge
costituzionale 26 febbraio 1948, n. 4 (Statuto speciale per la
Valle d'Aosta), promuove una gestione sostenibile del proprio
territorio agricolo attraverso lo strumento del riordino fondiario,
in armonia con gli indirizzi delle politiche agricole e ambientali
dell'Unione europea.
2. Il riordino fondiario consiste nel riassetto catastale,
nell'accorpamento delle proprietà frammentate e polverizzate,
nell'arrotondamento delle superfici dei fondi, nell'eventuale
rettificazione dei confini e, ove necessario, nella eventuale
realizzazione delle necessarie opere infrastrutturali e di
miglioramento fondiario ed è finalizzato:
a) a una razionale utilizzazione del territorio montano,
contrastando la frammentazione e la polverizzazione
fondiaria;
b) al mantenimento e al consolidamento del tessuto sociale
vitale nelle zone rurali, contrastando l'abbandono del
territorio;
c) allo sviluppo di attività economiche e al mantenimento e
alla creazione di posti di lavoro, per garantire un migliore
sfruttamento del potenziale esistente e favorire l'insediamento dei
giovani agricoltori;
d) alla prevenzione del dissesto idrogeologico e, più in
generale, alla tutela e alla valorizzazione dell'ambiente
montano.
3. Il procedimento di riordino fondiario si articola nelle
seguenti fasi:
a) elaborazione di uno studio preliminare della
ricomposizione fondiaria;
b) redazione della progettazione preliminare delle opere di
miglioramento fondiario;
c) predisposizione del piano di riordino fondiario.
4. Il piano di riordino fondiario si compone del piano di
ricomposizione fondiaria, recante la predisposizione particellare
del nuovo assetto catastale, ai fini del trasferimento delle
proprietà, e della progettazione definitiva ed esecutiva delle
opere di miglioramento fondiario.
Consiglieri presenti e votanti: 30
Favorevoli: 23
Contrari: 7
Il Consiglio approva.
Presidente
- All'articolo 2 vi sono gli emendamenti n. 3
e 4 del gruppo ALPE e l'emendamento n. 2 del PD.
La parola al Vicepresidente Chatrian.
Chatrian (ALPE)
- La filosofia è la stessa, sia per
quanto riguarda l'emendamento n. 3, sia per quanto riguarda
l'emendamento n. 4: l'ente promotore è l'Amministrazione regionale
e l'ente attuatore è il consorzio di riordino fondiario.
Presidente
- La parola al Consigliere Donzel.
Donzel (PD)
- Proprio frutto della discussione che
abbiamo avuto in commissione, abbiamo cercato di raccogliere la
ratio
con cui l'Assessore aveva presentato il ruolo dei
consorzi, però ci siamo resi conto che, quand'anche lasciando un
ruolo di primo piano ai consorzi, non potevano che essere
copromotori, non certo promotori da soli di una questione così
importante. Va ricordato che i consorzi sono composti da personale
che fa del volontariato sociale, i Presidenti dei consorzi sono
persone che si spendono per la comunità ed è giusto che abbiano
anche la copertura in questa azione di un ente solido, com'è
l'Amministrazione regionale.
Quindi abbiamo voluto recepire l'idea del ruolo di protagonista
che ha il consorzio nel mettere insieme le persone, ma non
accettiamo l'idea che la Regione scarichi completamente la
responsabilità di una cosa così delicata come un riordino fondiario
sui consorzi. Ecco perché l'idea di copromozione: perché la Regione
non può non essere il soggetto principale che promuove questa
azione. È chiaro che se qualcuno ha in mente quelle macchie di
leopardo, quindi fare solo piccolissimi interventi, ecco che dice:
a quel punto è solo una rogna seguire tutte queste procedure, che
se la vedano i consorzi! Ma siamo fuori dalla dimensione del
riordino fondiario, ed ecco perché abbiamo suggerito la formula del
copromotore nel senso di dire: non vogliamo sminuire il ruolo del
consorzio in questa azione, però nel ribadire che lo fa insieme
alla Regione, non va allo sbaraglio, tanto per capirci.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Questo aspetto si è già discusso in
precedenza ed in ogni caso vorrei fare ancora una considerazione.
Se, come è stato ricordato e poi lo ribadisco, in questi anni si
sono attivate e sono a vari stadi di avanzamento circa 50
iniziative di riordino fondiario da parte dei consorzi di
miglioramento fondiario...sicuramente non sono così casuali, perché
se si volessero analizzare singolarmente, derivano da
approfondimenti non da poco: non sono tutti dilettanti allo
sbaraglio quelli che amministrano i nostri consorzi! Ci sono figure
che storicamente hanno rappresentato nelle loro comunità forse dei
ruoli ancora riconosciuti allo stesso livello di amministratori
comunali per certi aspetti; sovente si dice che il consorzio è il
quinto Assessorato del tal Comune, tanto per dire! Sicuramente si è
consolidata nel tempo una responsabilità su questi aspetti e non si
fanno dei ragionamenti a cuor leggero, quindi in base a queste
considerazioni ritengo che sia da mantenere il ruolo che i consorzi
avevano già nella legge del 1987 e mantenere la stessa possibilità
di azione da parte loro.
Non riteniamo accoglibili gli emendamenti.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Noi manteniamo gli emendamenti 3 e 4. La posizione che abbiamo
messo in campo è in alternativa alla strada decisa dal Governo
regionale, quindi per ribadire che nessuno ha parlato di
"dilettanti allo sbaraglio", ma abbiamo cercato di documentare
quello che poteva essere il futuro, la strada da mettere in campo
in questo momento, viste le difficoltà e la necessità che ci sia
una visione di insieme. Questa necessità è reale ed urgente, quindi
l'obiettivo è diverso rispetto a quello messo nero su bianco dal
Governo regionale: da una parte c'è una filosofia di accontentare
qua e là, da parte nostra forse c'è il tentativo di creare delle
condizioni dove l'insieme fa la differenza e non il singolo che si
gioca la sua parte. Sono due strade in antitesi.
Assessore, non condividiamo la sua filosofia: questa è la nostra
posizione.
Presidente
- La parola al Consigliere Donzel.
Donzel (PD)
- Non so che film stia guardando, Assessore,
ma noi abbiamo tessuto l'elogio dei consorzi e di chi è Presidente
di consorzio; semplicemente non perché sono bravi devono essere
caricati di una responsabilità e, con questa votazione, il
Consiglio gli scarica addosso una responsabilità che deve essere
tutta in capo alla Regione: questo è il concetto.
Lo abbiamo visto più volte che nei nostri piccoli territori
abbiamo discusso rispetto alle norme nazionali che mettevano in
difficoltà Sindaci, eccetera...adesso, che siamo a normare una cosa
regionale in cui possiamo intervenire a sostegno di chi opera sul
territorio, facciamo operazioni che ricordano molto lo Stato che
scarica le responsabilità e toglie le risorse.
Presidente
- Pongo in votazione l'emendamento n. 3 del
gruppo ALPE, che recita:
Emendamento
La rubrica dell'articolo 2 è sostituita dalla seguente:
"(Soggetti attuatori)".
Consiglieri presenti e votanti: 30
Favorevoli: 7
Contrari: 23
Il Consiglio non approva.
Presidente
- L'emendamento n. 4 del gruppo ALPE è
decaduto; ne do lettura per il verbale:
Emendamento
Al comma 1 dell'articolo 2 le parole: "quali soggetti
promotori ed esecutori dei" sono sostituite dalle seguenti: "quali
soggetti attuatori dei".
Pongo in votazione l'emendamento n. 2 del PD, che recita:
Emendamento
Il comma 1 dell'articolo 2 è sostituito dal seguente:
"Articolo 2
(Soggetti promotori ed esecutori)
1. Per il raggiungimento delle finalità di cui all'articolo
1, la Regione individua i Consorzi di miglioramento fondiario
istituiti ai sensi del regio decreto 13 febbraio 1933, n. 215
(Nuove nonne per la bonifica integrale), e disciplinati dalla legge
regionale 8 gennaio 2001, n. 3 (Disposizioni sull'ordinamento dei
Consorzi di miglioramento fondiario), di seguito denominati
Consorzi, quali soggetti copromotori con la Regione ed esecutori
dei riordini fondiari."
Stesso risultato.
Pongo in votazione l'articolo 2:
Consiglieri presenti e votanti: 30
Favorevoli: 23
Contrari: 7
Il Consiglio approva.
Presidente
- All'articolo 3 vi sono gli emendamenti n. 5,
5bis e 6 del gruppo ALPE.
L'emendamento n. 5 è decaduto, ne do lettura per il verbale:
Emendamento
Al comma 1 e al comma 2 dell'articolo 3 le parole:
"agricoli" sono sostituite dalle seguenti:
"agro-silvo-pastorali".
La parola al Consigliere Louvin sull'emendamento 5bis.
Louvin (ALPE)
- Grazie Presidente.
Questo emendamento mette in luce un problema che credo sia noto
a molti colleghi. In talune zone oggetto di possibile riordino
fondiario abbiamo in opere delle misure di conservazione di siti
naturali, abbiamo siti di interesse paesaggistico o naturalistico,
siamo in prossimità di zone umide, insomma sono tante le situazioni
in un territorio ristretto, ma molto frastagliato come quello della
Regione.
Ci sono state segnalate ed abbiamo noi stessi avuto conoscenza
di situazioni nelle quali l'intervento di riordino, inglobando
anche delle aree sensibili, può avere delle ripercussioni negative.
È una preoccupazione che crediamo debba essere condivisa anche da
questo Governo, cioè di fare in modo che non disfiamo con la mano
sinistra quello che abbiamo fatto con la mano destra, cioè mettiamo
in atto dei progetti di protezione ambientale integrale come le
misure di conservazione dei siti Natura 2000; poi, dall'altra
parte, partiamo con le ruspe, non siamo qui a demonizzare le
imprese, ma le ruspe sono strumenti pesanti di lavoro che
intervengono su un territorio che ha una sua leggibilità naturale
particolare.
Noi siamo soltanto preoccupati che non si intervenga senza la
dovuta attenzione e lei avrà visto che negli emendamenti successivi
chiediamo anche una piccola integrazione della commissione con il
responsabile del Servizio della protezione naturale, ma crediamo
che questa minima cautela che esclude l'esecuzione nell'ambito
degli interventi di opera di miglioria fondiaria, le sottozone E di
interesse paesaggistico - non tutte le sottozone E, altrimenti non
avremmo questa legge, ma quella parte delle zone E che è
identificabile nei piani regolatori e che è oggetto di specifiche
norme di protezione paesaggistica - dall'intervento di riordino.
Crediamo che questa sia una misura particolarmente necessaria per
evitare che l'inglobamento avvenga.
Ci sono problemi di muri particolari che hanno una leggibilità
storica in alcune località, non dappertutto, ma qualche sito
particolare; ci sono essenze arboree particolari che andranno
segnalate negli interventi che devono essere messi in luce in
questi progetti di riordino; però, dare un minimo di risalto al
fatto che non interveniamo con opere di miglioria là dove stiamo
intervenendo con una misura di protezione ambientale, ci sembra
essere un modo per chiarire che l'Amministrazione non è strabica,
ma guarda nella stessa direzione ed è coerente con i progetti che
sta, essa stessa, portando avanti e finanziando.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Qui ci addentriamo in un campo dove
possono emergere anche delle motivazioni a volte legate alle
emozioni, perché per quel che riguarda le sottozone di interesse
naturalistico, prevedere l'esclusione dei riordini fondiari pare
un'azione per demotivare questo tipo di operazione. Probabilmente
bisogna ricondursi ad un discorso più pragmatico, nel senso che nel
momento in cui si interviene in queste zone, già le stesse
autorizzazioni prevedono il rispetto di certi vincoli, perché non è
preclusa l'attività agricola nelle zone di interesse naturalistico,
sia ben chiaro! Purtroppo molto spesso nascono dei comitati, delle
iniziative varie dove si prendono queste zone come delle zone dove
l'agricoltore non è di casa. Sono abbastanza contrario a questo
tipo di approccio, perché quando si fanno degli interventi, qui non
si tratta tanto di riordino fondiario, quanto di interventi
infrastrutturali, questi si fanno acquisendo tutte le
autorizzazioni necessarie - su questo tornerò dopo, quando ci sarà
il discorso relativo alla composizione della commissione - affinché
le caratteristiche di queste sottozone siano mantenute. Questo è
già garantito di per sé, quindi non c'è bisogno di andare a
precludere questa opportunità. Se si devono fare delle iniziative,
si fanno rispettando tutte le regole, è questo quanto normalmente
si fa; non bisogna farsi prendere - non mi riferisco a lei - da
degli approcci più di carattere emozionale che pratico e
realistico, perché ci devono pur vivere anche gli agricoltori in
queste zone e, se sono così, sono perché negli anni, grazie agli
agricoltori, si sono mantenute tali, altrimenti sarebbero dei
grandi incolti.
Pertanto sono nella posizione di proporre il respingimento di
questo emendamento.
Presidente
- La parola al Consigliere Louvin.
Louvin (ALPE)
- Signor Presidente, abbiamo ancora un
Assessore all'ambiente in questa Regione e che ha una sua opinione
in proposito oppure esiste solo un approccio pragmatico a una
vicenda così delicata? Abbiamo sollevato un problema di una leggera
delicatezza che riguarda l'esistenza di sottozone E-E, di interesse
paesaggistico, ed E-F, di interesse naturalistico, che richiedono
una salvaguardia opportuna. L'Assessore all'agricoltura sta dando
il suo punto di vista più che legittima e pare essere anche
l'opinione del Governo regionale, cioè cosa state a farci perdere
tempo con le mozioni dell'ambiente, eccetera? Qui dobbiamo vivere e
quindi dobbiamo poter sbancare liberamente, poi le autorizzazioni
chi le dà? Le diamo noi dall'Assessorato, che problema c'è
ancora!
Assessore Zublena, mi permetto di richiamare la sua attenzione
su una problematica di questo genere: qui si sta dando mano libera
all'Assessorato all'agricoltura di poter procedere tranquillamente
senza che ci sia una minima salvaguardia. Abbiamo posto una
questione fondamentale e non abbiamo l'impressione, al di là di
sentirci dire che siamo preda di comitati, gruppi, persone che
girano con la margheritina in bocca...no, non siamo tutti così,
viviamo anche noi il mondo della campagna, anche se non facciamo
questo lavoro, lo conosciamo abbastanza bene, sia come gruppo, sia
come movimento, e credo che sappiamo di cosa stiamo parlando! In
Valle d'Aosta non crediamo che sia la difesa di qualche sito di
particolare interesse ad essere un problema capitale per
l'agricoltura valdostana, altri sono i problemi strutturali; ci
sono dei fronti di scontro che voi state costantemente enfatizzando
come dire: non si può fare più niente!
Noi le abbiamo posto una questione in termini molto precisi; ci
aspettavamo una posizione anche chiara dell'Assessore all'ambiente
che dicesse: no, questo non ha nessun valore... Siamo sorpresi di
sentire che la risposta ci viene data in questi termini, senza
farsi carico di uno strumentario di protezione dell'ambiente, che
era stato affidato ad un Assessorato specifico, che sappiamo essere
destinato alla soppressione, stando a quanto già preannunciato dal
Presidente Rollandin, ma credevamo che fino alla fine di questa
legislatura dovesse operare! Lei ci sta dicendo, Assessore: basta
la nostra autorizzazione, andiamo avanti, ci facciamo carico noi
della questione e per voi sono semplicemente le mozioni...per noi
sono qualcosa di più che delle mozioni. Siamo molto preoccupati di
questo atteggiamento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Solo per ripetere quello che ho detto in
precedenza, perché forse è sfuggito e si ascolta solo quello che si
vuole. Ho detto che tutte le autorizzazioni previste in queste zone
devono essere rispettate e la normativa di riferimento già prevede
gli interventi e le azioni vietate in tali zone. Mi pare che questo
sia garantista, perché in queste zone ci sono delle azioni che sono
possibili ed altre meno, ma non è preclusa l'attività agricola
anche nelle iniziative di miglioramento fondiario che sono
necessarie e compatibili con le regole: questo è quello che ho
detto prima, e lo ripeto, a scanso di equivoci.
Presidente
- La parola al Consigliere Lattanzi.
Lattanzi (PdL)
- Grazie Presidente.
Volevo tranquillizzare il collega Louvin, visto che chiede
chiarezza, e dirgli che siamo perfettamente consapevoli del gioco
che lei sta portando avanti. Volevamo su questo gioco degli
emendamenti, che sono già stati presentati in commissione (a parte
questo che si è presentato stamani con fantasia creativa), sono
stati già espressi i pareri e date le spiegazioni, volevamo
rassicurarla che noi il giochino lo abbiamo capito...ci stiamo
chiedendo cosa possa portare questo Consiglio regionale a viaggiare
in cavallo e carrozza quando il mondo va ad alta velocità! La
nostra pazienza non ha limiti, possiamo stare qui, ed è giusto che
si stia qui ad ascoltare tutte le sue elucubrazioni mentali, i
giochini filosofici, i sofismi verbali, noi ci stiamo. Quello che
ci chiediamo è se come amministratori stiamo facendo un servizio
per la popolazione, se questo Consiglio porta un valore aggiunto,
che mi pare fino adesso, dopo tre ore, essere da parte vostra zero,
se non aver perso ore di tempo, ed i cittadini non hanno neanche il
tempo da dedicare ad ascoltarci, perché chi ci sta ascoltando dopo
20 minuti ci abbandona!
La invito, collega Louvin, a prendere atto che questo modo di
fare politica è da Agorà greca e non è più possibile sopportarlo
per le decisioni che si devono prendere, perché questa legge
dovrebbe essere già licenziata, perché la gente aspetta delle
risposte da vent'anni e noi siamo ancora a disquisire dopo che la
commissione ha lavorato e fatto decine di emendamenti sui quali vi
siete confrontati!
Forse bisogna cominciare a ragionare su modelli diversi di
democrazia, magari pensare che le assemblee...qualcuno comincia ad
avere ragione a dire che le assemblee non servono, che forse i 35
Consiglieri si dovrebbero confrontare in commissioni dove vanno a
lavorare ed a portare dei risultati, e queste assemblee diventano
totalmente inutili! Magari diamo la responsabilità di governo a
qualcuno che governa dopo 4-5 anni, dopodiché si rimette al popolo,
perché oggettivamente lei sta creando le condizioni perché questa
Assemblea non valga assolutamente più nulla, se non una perdita di
tempo per noi e per i cittadini!
Presidente
- La parola al Vicepresidente Chatrian.
Chatrian (ALPE)
- Grazie Presidente.
Sono basito, ruberò qualche minuto. È la mia prima esperienza in
questa legislatura e sempre ho cercato di arrivare preparato in
aula su dei temi che a mio avviso sono importanti e che possono
determinare grandi scelte nei prossimi 5-10 anni. Sentire queste
parole mi fa male come giovane che in questo momento si accinge in
questa prima legislatura, mi fa male e mi fa paura, perché dietro a
questo disegno di legge da parte del gruppo ALPE c'è un gran
lavoro! In commissione non c'è stata nessuna chiusura del cerchio,
collega Lattanzi, mi spiace, lei non era presente!
Sarò brevissimo, Presidente, per dire che ho ascoltato
attentamente le parole del collega Lattanzi e sentir dire che noi
facciamo perdere tempo su un disegno così importante per la Valle
d'Aosta, per l'ambiente e per il sistema agricolo, per il nostro
turismo, per la produttività dei nostri prodotti, mi fa paura, mi
fa realmente paura! E che dietro ci sia un giochetto...il giochetto
è quando si arriva in aula e non si guardano neanche i disegni di
legge e che magari quando arriviamo in aula, qualcuno si prepara e
cerca di argomentare le proprie posizioni, le proprie idee,
quantomeno sono stati i cittadini a darci la possibilità di sedere
in quest'aula ed a portare qualche piccolo contributo! Il nostro
contributo lo portiamo nelle sedi opportune, lo portiamo in
commissione ed in aula, e cerchiamo di dare il nostro contributo
per migliorare le modifiche importanti. Qui c'è un vuoto
legislativo di 5 anni e...non possiamo soffermarci di fronte ad un
vuoto legislativo di 5 anni, a discutere?
Faccio un ragionamento a voce alta, Assessore Isabellon: sono
veramente basito dalle parole che ho appena sentito. Mi sembra che
le finalità di quest'aula siano quelle di mettere in campo delle
leggi con tutti i contributi di tutte le forze politiche di tutti
quelli che intervengono, creando le possibilità e le intenzioni a
delle filosofie diverse, non a perdere tempo! Abbiamo delle
filosofie alternative alle sue, collega Lattanzi, che sono alla
base del principio democratico! Grazie.
Presidente
- La parola al Consigliere Donzel.
Donzel (PD)
- Questo è il secondo intervento dopo quello
del collega Agostino, che ribadisce l'inutilità del Consiglio
regionale, e tengo a precisare che sia io che il collega Chatrian,
forse anche il collega Louvin, non facciamo parte della III
Commissione, ma siamo andati in commissione perché ci interessava
questo disegno di legge, a rappresentare delle persone, cioè non
solo con le nostre ideuzze, ma a rappresentare dei gruppi di
interesse che volevano costruire il futuro della Valle d'Aosta.
Se lei non ha nessuno da rappresentare in questo campo, se lei
si annoia terribilmente a venire in Consiglio, si scelga un'altra
attività, perché noi siamo qui a portare la volontà di alcuni
cittadini, non sono la maggioranza in questo momento, ma sarà
ancora forse per poco, siamo qui a rappresentare un altro modo di
intendere questa legge sul riordino fondiario. Non c'è stato modo,
in commissione - se lei ci fosse stato, ma non c'era, si faccia
riferire -, di avere le compiute risposte su tutti i punti, su
molti punti ci è stato detto: vedremo in seguito. Addirittura nella
relazione si fa riferimento, e correttamente il collega Prola lo
riporta: ne parliamo in aula. E noi ne stiamo parlando. Lei l'ha
seguita la relazione del collega Prola? Allora si è fatto
riferimento alla possibilità, visto che non si è discusso in
commissione, di discutere qui.
Se lei immagina altre forme di governo, cioè un podestà, uno che
decide per tutti, votiamo quello e tutti gli altri a casa, avrebbe
almeno dovuto votare per coerenza le leggi di riduzione dei
Consiglieri regionali, cosa che si è ben guardato di fare! Visto
che il collega Agostino ha detto: qui nessuno lavora, nessuno fa
niente, tutti che rubano la pagnotta, avrebbe dovuto votare la
riduzione dei compensi ai Consiglieri regionali proposta dai gruppi
ALPE e PD...invece si è ben guardato dal farlo! È questa la
modalità? Adesso siamo qui, a lavorare, fra l'altro seriamente,
perché è un confronto serio quello con l'Assessore, al di là del
confronto politico, è un confronto in cui l'Assessore non ha avuto
nulla da eccepire dal punto di vista della formalità degli
emendamenti. Non sono emendamenti strumentali, sono sostanziali,
tanto che l'Assessore ha avuto la correttezza in aula di rispondere
punto per punto, perché non sono cose campate in aria, sono modi
diversi di intendere questa legge. Uno guarda al futuro, dice:
vogliamo ancora riordini fondiari domani di una certa dimensione,
altri hanno un'altra visione e su questo ci confrontiamo; su cosa
deve confrontarsi la politica? Di cosa dobbiamo parlare nell'aula
del Consiglio? Dobbiamo venire qui, a votare, perché voi avete
fretta di andare a vedere uno spettacolo? C'è da parlare solo di
Juventus? Infatti quelli della Juve sono già in ritiro...ma non ho
capito!
Presidente
- La parola al Consigliere Agostino.
Agostino (UV)
- Per fatto personale, perché il collega
Donzel mi ha messo in bocca delle parole che non ho assolutamente
detto, vada a vedersi la registrazione. Non ho affatto detto che
quest'aula non serve a niente, ho ribadito semplicemente, dato che
il collega Chatrian ha fatto delle allusioni all'Assessore che
praticamente non è andato avanti con i lavori, che qua dentro ce
n'è di gente che dovrebbe portare in giro il baracchino
dell'incenso, quello che produce fumo! Forse adesso ci arriva un
po' di più, ho solo detto quello, e basta, quindi lei mi sta
mettendo in bocca delle parole che all'Assemblea non serve...ma
cosa sta dicendo? Ma dica le cose che ho detto, allora sono
d'accordo...ma non dica delle falsità, tutto lì!
Presidente
- La parola al Consigliere Louvin.
Louvin (ALPE)
- Brevissimo, perché dopo tanti anni
trascorsi, forse troppi, in quest'aula non ci si lascia intimidire
o intimorire da certe dichiarazioni.
Vorrei solo ricordare a me stesso ed ai colleghi che nel
novembre del 1922 un signore entrò in Parlamento e disse
pressappoco così: "Potevo trasformare quest'aula sorda e grigia in
un bivacco di manipoli, potevo sprangare le porte di questo
Parlamento...
(interruzione del Consigliere Agostino, fuori
microfono)
...vedo che qualcuno la ricorda bene, evidentemente ha
frequentato questa storia ed è un bene..."Potevo sprangare questo
Parlamento e costituire un Governo di soli fascisti. Potevo, ma per
il momento non l'ho fatto". Conosciamo il seguito della storia ed i
successivi vent'anni.
Per quanto ci riguarda questo Consiglio, siccome è ancora sotto
gli auspici di un personaggio che si chiamava Emile Chanoux, è
fondato su altri presupposti, e ringrazio quanti si tengono lontani
e cercano di tenere lontana la comunità valdostana da questo genere
di derive.
Presidente
- La parola al Consigliere Lattanzi.
Lattanzi (PdL)
- Per fatto personale.
Ho perfettamente capito che Donzel non ha capito, e siccome lo
ritengo una persona onesta intellettualmente, gli spiego quello che
volevo esprimere, che non è quello che lui ha capito. Quello che
volevo esprimere è che lo strumento, così come lo state
utilizzando, si sta deteriorando. Questa Assemblea non è come la
vedi tu, come il luogo nel quale la politica deve dibattere, io sto
dicendo che come la state utilizzando voi, cioè in maniera
strumentale, dilatatoria ed inefficace e inefficiente, perché
questo è il nostro giudizio politico, è un far male all'Assemblea
legislativa.
Mi permetto invece, collega Louvin, di rimandarle la citazione
storica, perché tutto mi si può dire, meno che io abbia sostenuto
che bisogna mettere un podestà, un dittatore, ed eliminare la
democrazia. Ho detto che probabilmente state confermando quello che
già molti cittadini dicono, e io mi accomuno con loro, cioè che le
assemblee legislative diventano carrozze e cavalli in un mondo che
va ad alta velocità. La velocità dei tempi della democrazia non
sono compatibili con le risposte che i cittadini si aspettano da
noi ed ho aggiunto che state utilizzando quest'aula - invece che le
commissioni - a puro strumento politico elettorale, di visibilità
personale, e vi ho suggerito di non farlo per non delegittimare
quest'aula. Tutto il resto glielo rimando, perché è troppo
intelligente per far finta di non capire.
A Donzel invece riconosco che proprio non mi aveva capito,
perché non mi ero spiegato bene; così spero che adesso abbia
capito.
Presidente
- La parola al Consigliere Segretario
Rigo.
Rigo (PD)
- Sinceramente non credo che in questi anni,
caro Massimo, quest'aula sia stata trasformata in un'aula di
demagogia, di sproloqui, con l'obiettivo di far ritardare il più
possibile le votazioni. Questa legislatura ha invece dimostrato
che, là dove era necessario, i Consiglieri dell'opposizione hanno
cercato di stimolare un dibattito ed un confronto su quei disegni
di legge che ci sembrava meritassero la nostra attenzione.
Quindi credo che non dobbiamo arrabbiarci o prendercela con i
Consiglieri se utilizzano il tempo a loro disposizione nei due
giorni di convocazione del Consiglio - che quasi mai vengono
esauriti - per approfondire questioni come questa che mi paiono
rilevanti. In aula perché? Perché, e di questo dovremmo
arrabbiarci, ci siamo trovati un ordine del giorno suppletivo dove
sono presenti quattro disegni di legge e, per i quali, i
Consiglieri regionali, che non fanno parte delle commissioni, hanno
avuto 48 ore di tempo per poterli esaminare. Di questo dovremmo
arrabbiarci; molte volte i Consiglieri regionali si trovano a dover
lavorare con difficoltà, perché riescono a malapena a leggere i
documenti, non ad approfondirli; di questo dobbiamo arrabbiarci,
perché non si è mai visto che in un Consiglio regionale siano
inseriti all'ultimo momento quattro disegni di legge non
urgentissimi, perché c'era un prossimo Consiglio regionale da qui a
10 giorni e mi sembra che in commissione sia stato chiesto il tempo
per approfondire alcuni di questi. Approfitto di questa "sua"
arrabbiatura, collega Lattanzi, per manifestare la "mia"
arrabbiatura.
A me non mi spiace se il Consiglio regionale approfondisce i
temi in discussione, anche attraverso gli emendamenti, senza per
questo utilizzare appieno il tempo a disposizione, perché non
facciamo le nottate. Mi dispiace, lo ribadisco che, molte volte, i
Consiglieri non abbiano la possibilità di documentarsi e questo
ordine del giorno è la dimostrazione lampante di come la
maggioranza intende il lavoro del Consiglio regionale.
Presidente
- Pongo in votazione l'emendamento 5bis
dell'ALPE, che recita:
Emendamento
Dopo il comma 3 dell'articolo 3 è inserito il
seguente:
"3bis. È esclusa l'esecuzione, nell'ambito degli interventi
previsti dalla presente legge, di opere nelle sottozone E di
interesse paesaggistico e di interesse naturalistico che siano
oggetto di misure minime di conservazione dei siti "Natura
2000".".
Consiglieri presenti e votanti: 27
Favorevoli: 7
Contrari: 20
Il Consiglio non approva.
Presidente
- La parola al Consigliere Louvin
sull'emendamento 6.
Louvin (ALPE)
- Grazie Presidente.
Devo dare spiegazione dell'emendamento 6 in relazione anche
all'emendamento successivo, perché anticipa la problematica che noi
andiamo a riformulare in un articolo aggiuntivo. Stiamo parlando di
minima unità particellare, cioè di quella minima parte del
territorio al di sotto della quale in termini dimensionali non si
può scendere, perché si va a frazionare in modo da rendere
incoltivabili o non economicamente sostenibile la coltura di una
determinata parte del territorio.
Lei, Assessore, nella proposta che sta sostenendo con il Governo
regionale, scrive semplicemente - con delibera di Giunta regionale
- che è definita in relazione alle diverse tipologie di terreni la
minima unità particellare quale estensione minima attribuibile ai
fondi, all'esito del riordino fondiario. Noi, proprio in relazione
a questo, avevamo introdotto la modifica dell'articolo 1, cioè
quell'aggiunta della competenza normativa che andiamo ad esercitare
sull'unità minima particellare, perché riteniamo che ci debba
essere non una ordinaria delibera di Giunta. Stabilire che al di
sotto di una determinata estensione non si possa scendere, è un
problema di rilevantissima importanza che deve essere accompagnato
da un procedimento particolare di valutazione. Lei ricorda che
nella legge che fece abrogare nel 2007, la cosiddetta "legge
Perrin" del 1987, il meccanismo era più articolato, cioè c'era
un'apposita commissione che esprimeva un parere tecnico sull'unità
particellare minima e quindi innestava questo intervento dei
dirigenti, della struttura regionale, dei rappresentanti dei
dottori agronomi e forestali, dell'esperto dell'Institut Agricole,
e poi noi, nella proposta che abbiamo sottoposto alla vostra
attenzione, con il successivo emendamento abbiamo ritenuto di dover
allargare questa fase istruttoria ad una commissione tecnica.
Ci pare un suggerimento positivo, è non lasciare nella
discrezionalità pura dell'Assessore questa unità minima
particellare ed affidarlo alla commissione tecnica, che individua
distintamente per zone omogenee l'estensione della minima unità
colturale, in modo che non ci sia poi una decisione caso per caso,
perché nella formulazione della Giunta si va ad identificare per
ogni singola zona di riordino. È una scelta politica che riteniamo
problematica, perché non ci sembra opportuno, siccome questa è una
norma che deriva dal codice civile ed abbiamo la possibilità - se
usiamo la nostra competenza legislativa - di regolarla
diversamente, e riteniamo che questo vada fatto su scala generale
in modo più articolato. Questo è il diverso approccio che abbiamo
rispetto a quanto enunciato nel disegno di legge, e crediamo non
banale andare a ripristinare un meccanismo simile a quello che era
indicato dalla legge del 1987.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Vorrei tranquillizzare il collega Louvin
e tutti i Consiglieri, nel senso che pur essendo individuato da una
delibera di Giunta, non è la decisione né mia, né solo della
Giunta, così a caso, ma tutto questo lavoro condensa, come aveva
ricordato il collega Prola, un lavoro storico di applicazione di
quelli che sono gli interventi nelle singole realtà, soprattutto in
merito alle tipologie dei terreni. "Tipologie dei terreni"
significa che dove c'è un riordino fondiario e c'è un'esperienza in
questo senso di colture specializzate, di vigneti, di frutteti; per
esempio, storicamente abbiamo 50 iniziative in corso che riguardano
anche questi aspetti, si hanno delle dimensioni più basse, ad
esempio 800 metri quadri, mentre nel caso di un'attività
foraggicola può essere 1.500. Il fatto di individuare questo lo si
fa sulla base di uno storico, quindi non è che la commissione
potrebbe volta per volta andare a decidere le cose, ma la riteniamo
una precondizione che la Giunta deve fissare, affinché chi vuole
intraprendere un percorso di riordino fondiario sa che per i
vigneti le dimensioni dell'appezzamento post riordino saranno ad
esempio di 800 metri quadri: questo è legato anche alla tipologia
di lavorazione, alle caratteristiche di questo tipo di tipologia di
utilizzo del terreno. Evidentemente questa è una scelta e sarà poi
oggetto di valutazione attenta l'individuazione di questi
valori.
Lei prima citava il lavoro fatto in collaborazione con le
rappresentanze degli ordini professionali; già di questo si è
parlato, gli uffici stanno predisponendo quello che sarà un
deliberato che recepisce anni di esperienza in campo proprio per
questi aspetti.
Non è una legge vergine questa, perché fa riferimento ad un
percorso effettuato dal 1987 ad oggi e vale anche per il discorso
precedente, quando si parlava di un'estensione a situazioni diverse
rispetto all'agricolo: sembrava quasi che si parlasse di
un'iniziativa nuova, invece dobbiamo tenere conto che c'è uno
storico, e di questo sarà tenuto conto anche nella predisposizione
della delibera. Quindi proponiamo di mantenere questa precondizione
stabilita dalla Giunta; compito della commissione tecnica è quello
di valutare le fasi procedimentali del riordino.
Proponiamo quindi di respingere l'emendamento.
Presidente
- La parola al Consigliere Louvin.
Louvin (ALPE)
- Assessore, io leggo questo articolo 3,
comma 4:
"Con la delibera della Giunta regionale di cui
all'articolo 18 è definita la minima unità
particellare"
...l'articolo 18 dice semplicemente che, entro 180
giorni dall'entrata in vigore, la Giunta definisce, con propria
delibera, ogni adempimento o aspetto procedimentale. Farete un
deliberone applicativo senza sentire nessuno, perché non siete
tenuti a sentire nessuno in base a questa legge, ed in questo
deliberone metterete l'unità minima particellare. Allora cerchiamo
di chiarirci le idee: con una delibera di Giunta adottata senza
l'obbligo di sentire nessun parere tecnico, voi stabilite un'unità
di misura della proprietà privata, che so essere molto cara a molti
dei colleghi come lo è anche a me, cioè intervenite sul diritto di
proprietà. Qui è un dato molto pericoloso, perché riempie la
discrezionalità politica che è di altra natura di un contenuto
tecnico, che invece deve essere valutato diversamente.
Noi le offriamo uno strumento e le ricordiamo che aveva avuto
molta più saggezza 30 anni fa il Consiglio regionale nel dire che
l'unità minima particellare è stabilita in base alle valutazioni
che fa una commissione tecnica, che noi andiamo a riproporre,
perché ci sembra appena appena normale che si senta precedentemente
una serie di soggetti. Noi diciamo funzionari dell'Assessorato
competente in materia di materia di agricoltura e risorse naturali,
il rappresentante dell'Institut agricole régional, il
rappresentante dell'ordine professionale degli agronomi...a chi lo
chiedete sennò? Lo decide Augusto Rollandin, Giuseppe Isabellon
qual è l'unità foraggera o frutticola? Mi sembra un assurdo! Torno
a ripetere che lei si muove su un terreno delicato, perché è il
terreno della proprietà privata.
Presidente
- Pongo in votazione l'emendamento 6
dell'ALPE, che recita:
Emendamento
Il comma 4 dell'articolo 3 è soppresso.
Consiglieri presenti e votanti: 28
Favorevoli: 7
Contrari: 21
Il Consiglio non approva.
Presidente
- Pongo in votazione l'articolo 3:
Consiglieri presenti e votanti: 28
Favorevoli: 21
Contrari: 7
Il Consiglio approva.
Presidente
- L'emendamento n. 7, essendo collegato
all'emendamento n. 6, decade; ne do lettura per il verbale:
Emendamento
Dopo l'articolo 3 è inserito il seguente:
"Articolo 3bis
(Minima unità colturale)
1. L'estensione della minima unità colturale di cui
all'articolo 846 del codice civile è determinata con deliberazione
della Giunta regionale su conforme parere di una commissione
tecnica, nominata con decreto dell'assessore competente in materia
di agricoltura e risorse naturali, composta da:
a) tre funzionari dell'assessorato competente in materia di
agricoltura e risorse naturali, di cui uno con funzione di
presidente;
b) due rappresentanti dell'Institut
agricole
régional;
c) un rappresentante dell'ordine professionale degli
agronomi.
2. La commissione tecnica di cui al comma 1 provvede ad
individuare distintamente, per zone omogenee, l'estensione della
minima unità colturale, tenendo conto degli ordinamenti produttivi,
dei vincoli ambientali e delle realtà socio-economiche, ai fini di
assicurare l'estensione minima sufficiente ad un razionale
sfruttamento del suolo per lo svolgimento delle attività
agricole.".
All'articolo 4 vi è l'emendamento 7 bis del gruppo ALPE e
l'emendamento n. 2 della III Commissione.
La parola al Consigliere Louvin.
Louvin (ALPE)
- Si tratta probabilmente di una
dimenticanza o di una sottovalutazione, ma crediamo che all'interno
della commissione tecnica di valutazione relativa alle operazioni
di riordino fondiario non possa mancare il responsabile del
Servizio delle aree protette, almeno nei casi in cui si tratta di
aree sottoposte a protezione. Ci ha appena detto l'Assessore, pure
in dissenso da noi, che aveva intenzione di avere la massima
attenzione ed il massimo rispetto, crediamo che accanto a chi è
competente in materia di riordini e di patrimonio e di
pianificazione territoriale, anche pur in assenza di un barlume di
visione di difesa dell'ambient, non possa mancare il responsabile
del Servizio regionale delle aree protette.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Anche qui, credo che bisogna sgombrare
il campo da preoccupazioni che ritengo superflue, nel senso che il
responsabile del Servizio regionale delle aree protette è già
chiamato in causa per le procedure di VIA e VAS, che sono
naturalmente dei passaggi necessari ed evidentemente questo
servizio si esprime nel momento in cui le iniziative vengono
sottoposte a queste autorizzazioni.
Riteniamo non accoglibile l'emendamento.
Presidente
- Pongo in votazione l'emendamento 7bis
dell'ALPE, che recita:
Emendamento
Dopo la lettera c) del comma 1 dell'articolo 4 è inserita la
seguente:
"cbis) dal responsabile del servizio regionale aree
protette;".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- All'articolo 4 vi è anche l'emendamento n. 2
della III Commissione, che recita:
Emendamento
Al comma 3 dell'articolo 4 dopo le parole "struttura
competente" sono aggiunte le seguenti: "in materia di riordino
fondiario".
Pongo in votazione l'articolo 4 nel testo così emendato:
Articolo 4
(Commissione tecnica di valutazione)
1. Per le finalità di cui alla presente legge, è istituita
una commissione tecnica di valutazione, di seguito denominata
Commissione, composta:
a) dal dirigente della struttura regionale competente in
materia di riordini fondiari, di seguito denominata struttura
competente;
b) dal dirigente della struttura regionale competente in
materia di patrimonio;
c) dal dirigente della struttura regionale competente in
materia di pianificazione territoriale;
d) da un rappresentante dell'Ordine dei dottori agronomi e
dei dottori forestali della Valle d'Aosta che non abbia preso parte
alle attività di progettazione del riordino fondiario da
esaminare;
e) da un funzionario esperto nominato dall'Institut
agricole régional;
f) dal responsabile dell'ufficio tecnico del Comune
interessato.
2. La Commissione esprime pareri tecnici relativamente ad
ogni fase del procedimento di riordino fondiario di cui
all'articolo 1, comma 3.
3. La Commissione è convocata e presieduta dal dirigente
della struttura competente in materia di riordino fondiario. Per la
validità della seduta è necessaria la presenza di almeno il 50 per
cento dei componenti. Le decisioni sono prese a maggioranza
assoluta dei partecipanti. In caso di parità di voti, prevale il
voto del presidente della Commissione.
4. Su richiesta del presidente, alle sedute della Commissione
può partecipare, con funzioni consultive, il presidente del
Consorzio interessato.
5. La partecipazione alla Commissione è a titolo
gratuito.
Consiglieri presenti e votanti: 29
Favorevoli: 22
Contrari: 7
Il Consiglio approva.
Presidente
- All'articolo 5 vi sono l'emendamento n. 3
del PD, gli emendamenti n. 8, 9 e 10 del gruppo ALPE.
La parola al Consigliere Donzel.
Donzel (PD)
- Per quanto riguarda l'emendamento n. 3,
questo si muove nel solco tutta la discussione che abbiamo fatto
per nulla strumentale, ma sostanziale, e vuole ribadire il fatto
che si può adire a procedere ad un riordino fondiario anche senza
il 100 percento, per evitare questa condizione di unanimità che è
in alcune situazioni difficilmente raggiungibile. È da intendersi
fra l'altro non tanto difficilmente raggiungibile per via di
persone che sono quelle casuali a cui faceva riferimento
l'Assessore, ma alle volte semplicemente per fatti personali,
persone che ritengono di non vedere alcuna finalità positiva in
quello che è un disegno più organico. Quindi da questo punto di
vista riteniamo che una limitazione del concetto del 100 percento
sia più che necessaria.
So che un emendamento analogo è presentato dal gruppo ALPE;
anche in questo caso, come per l'articolo 1, qualora la maggioranza
preferisse recepire l'emendamento del gruppo ALPE, noi, senza
esitazione, ritireremmo il nostro. In caso contrario lo vorremmo
mantenere.
Presidente
- La parola al Vicepresidente Chatrian.
Chatrian (ALPE)
- Grazie Presidente.
Per illustrare gli emendamenti n. 8, 9 e 10, perché la filosofia
di questi tre emendamenti va nella stessa direzione. Questo è il
secondo punto cruciale di questa legge, il primo era chi doveva
essere il promotore e chi l'attuatore, rispettivamente
l'Amministrazione regionale ed il consorzio, mentre qui c'è il
cuore di questo disegno di legge.
I tecnici del settore - e l'Assessore conosce molto bene le
percentuali, i punti di forza e le criticità - evidenziano che i
dati raccolti mostrano che nei piani di riordino avviati vi è una
percentuale dello 0,4 percento, cioè in questo momento le assemblee
hanno dato via libera ai riordini e le percentuali sono del 99,6
percento, per dire che stiamo parlando di una percentuale
altissima, e proprio per quello abbiamo cercato di graduare al 70
percento tenendoci più bassi, ma possiamo modificare questa
percentuale partendo da 80, 85, anche da 90, per poi passare
nell'approvazione del progetto preliminare all'80 percento, ma
anche su questa potremmo rimodulare al 90 percento in seconda
battuta, per andare a rimodulare la terza approvazione che è quella
che chiude il cerchio di presentazione e di approvazione al 95
percento.
Per dirla tutta, se l'obiettivo di questa maggioranza è quello
di mantenere il 100 percento, la nostra grande preoccupazione è che
i riordini fondiari in Valle d'Aosta non decolleranno mai più. Ma
questi sono numeri alla mano di questi 25 anni, dal 1987 al 2012.
Buon senso? Sì, rimoduliamo pure le tre fasi, abbiamo fatto delle
proposte che in quanto tali si possono modificare. Vogliamo
modificare la prima percentuale, portandola da 70 a 90? Lo
accettiamo. Modifichiamo la seconda da 90 a 95, e la terza al 97
percento? Tecnicamente chi lavora su questo dossier dice che è
improponibile avere il 100 percento, e soprattutto impossibile, ma
le percentuali sono molto alte. Penso che il 99,6 percento sia un
gradimento molto alto e forse l'interesse pubblico va in quella
direzione; quindi se c'è un piccolo ripensamento, che non è tanto
piccolo, il nostro auspicio è questo.
Ascoltiamo attentamente il posizionamento dell'Assessore
Isabellon.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Credo che dell'argomento si sia
dibattuto fin dall'inizio dell'esame del disegno di legge, la
posizione è stata proposta nel disegno di legge in merito alle
percentuali di consenso, è stata ampiamente illustrata con tutte le
motivazioni del caso perché giustamente non si è detto una cifra a
caso, ma si è detto che si vogliono in contemporanea adottare delle
misure per l'individuazione sia delle dimensioni degli interventi
di riordino, sia delle procedure diverse rispetto al vecchio
impianto della legge del 1987, proprio per andare a
responsabilizzare di più i consorzi per i nuovi interventi, fatti
salvi gli interventi che fanno parte dell'articolo 19, che sono
quelli in corso.
Evidentemente questa scelta viene ribadita e l'invito che faccio
è quello di leggere la proposta nel suo complesso e non di
estrapolare un aspetto per poi presentarlo in una maniera che, se
estrapolata, rappresenta una chiave di lettura troppo deviante
rispetto all'insieme degli obiettivi che ci si pongono. È questo
l'invito che faccio, perché a volte succede che magari si tende ad
estrapolare da un insieme di ragionamenti quello che si ritiene più
opportuno per trovare qualcosa che non va bene, oppure qualcosa che
va bene, succede anche questo. L'invito è quello di vedere la
proposta nel suo complesso.
Ribadisco le considerazioni espresse dal collega Prola nella sua
relazione, che ha ben sintetizzato qual era il motivo per cui si è
arrivati a questa determinazione, e quello che si è detto finora,
soprattutto quando abbiamo parlato dell'articolo 1 dove si è già
toccato questo argomento, quindi rimane valida la proposta.
Per quel che riguarda l'emendamento n. 10, che mi è sfuggito
nell'illustrazione quello che era l'obiettivo, non risulta
possibile disciplinare con una legge regionale la materia che è già
oggetto di ordinamento civile. Questo è un aspetto specifico che fa
parte dell'emendamento n. 10, anche questo a seguito di
approfondimento con l'Ufficio legale, ma mi era sfuggito
nell'illustrazione questo passaggio, mentre per quanto riguarda il
discorso percentuali la proposta è quella di mantenere
l'impostazione del disegno di legge e di respingere gli
emendamenti.
Presidente
- La parola al Consigliere Giuseppe
Cerise.
Cerise G. (ALPE)
- Un semplice inciso. Questo è il nodo
cruciale di questa legge, quello che ho definito la "pietra
tombale", quella che è stata messa davanti al sepolcro di Gesù
Cristo, ma che il terzo giorno è stato trovato rimosso, dunque si
può ancora rimuovere.
Allora il nostro non è un irrigidimento su questo ragionamento
del 100 percento e non è legato tanto al fatto della non volontà di
qualche proprietario di non aderire all'iniziativa, bensì
all'irreperibilità. Qui siamo in diversi che abbiamo avuto
esperienze di amministrazione locale: quand'è che in una pratica
espropriativa per un'opera pubblica avete raggiunto il 100
percento? Credo che si contano sulle mani, ma per dei numeri forse
molto più marginali rispetto al numero di proprietari che
interessano un comprensorio di un riordino fondiario di una certa
dimensione.
Guardate bene - collega Agostino, e qualche altro - che avete
toccato il problema dell'abbassamento da 5 a 50 ettari, ma
l'irreperibile posso trovarmelo nell'intervento di riordino di 5
ettari come in quello di 50 ettari, non è legato alla dimensione
dell'intervento! E credo che nell'opera pubblica che citavo prima
non si poneva il problema, in quanto essendo un decreto di
esproprio si versava l'indennizzo alla Cassa Depositi e Prestiti e
poi chi si è visto si è visto, se quello veniva un domani lo
riscuoteva. Ma, ripeto, il concetto di pietra tombale...se rimane
questo articolo con questa percentuale, sicuramente sarà
impossibile o molto difficile che si possano riattivare nuovi
riordini fondiari nella nostra realtà regionale: questo ci
preoccupa fortemente. Ripeto: capiamo che c'è una situazione da
regolarizzare che è quella legata alle 50 pratiche attivate che
sono in fasi di avanzamento diverse, dunque le disponibilità
economiche non saranno più quelle che erano in passato per qualche
tempo, in attesa di regolarizzazione di queste pratiche, ma non
nascondiamoci dietro a questo articolo capestro per sanare questa
situazione economica!
Presidente
- La parola al Consigliere Donzel.
Donzel (PD)
- Anche qui non credo possa parere
strumentale il fatto di aver tentato con un emendamento di mediare
in parte quella che fu l'idea originaria del legislatore
d'antan
, cioè quella di procedere seriamente verso riordini
fondiari; con il concetto del 70 percento si va ad indicare una
percentuale relativamente bassa di adesioni.
Noi abbiamo cercato di proporre il 90 percento per quella famosa
prova del nove, per vedere se era una questione di qualche numero;
in realtà quello che emerge da questo dibattito è una precisa
volontà di chiudere un'esperienza anche dal punto di vista
politico, questo articolo vuol dire questo. Vuol dire che
quell'esperienza, che fu l'esperienza del 70 percento, quindi
un'esperienza coraggiosa, oggi, alla luce di realizzazioni
importanti che tutti abbiamo aleggiato in quest'aula, si dice:
facciamo un passo indietro, non facciamo più quell'esperienza lì.
Cosa cambia se non una volontà politica? E qual è il luogo dove
dibattere di questa cosa, se non l'aula del Consiglio? Possibile
che un'impostazione diametralmente opposta venga oggi avanti, senza
quasi che questa cosa meriti un attimo di attenzione e di
riflessione sulle conseguenze future?
Qualcuno ha detto che queste cose non avranno grosse
ripercussioni su aree più piccole, ma come ha dimostrato bene il
collega Cerise, e come avevo citato io prima facendo riferimento
alle macchie del giaguaro, quello che andiamo a creare non è un
riordino fondiario, ma una situazione che è in totale antitesi allo
spirito della legge. Quindi questi emendamenti sono assolutamente
importanti.
Presidente
- La parola al Vicepresidente Chatrian.
Chatrian (ALPE)
- Grazie Presidente. Penso che qualche
minuto sia importante, perché siamo entrati nel cuore di questo
disegno di legge.
Abbiamo una visione diversa su questo disegno di legge, è
un'occasione persa, da parte nostra. Sarà tecnicamente impossibile
che dall'agosto 2012 in avanti in Valle d'Aosta si metta in atto un
nuovo riordino. Peccato, noi ci abbiamo provato in tutte le sedi,
abbiamo cercato di spiegare, argomentare, dettagliare partendo dal
presupposto che, inserendo una cifra, quella cifra si può
rimodulare, ma il problema non è la cifra, il problema è che il 100
percento è tecnicamente impossibile, a meno che ci siano due o tre
proprietari che si mettono d'accordo e a quel punto si fa un
riordino.
Assessore, le chiedo un passaggio importante dal punto di vista
politico-amministrativo: non ci parli di responsabilizzare o di
responsabilità, perché qui di responsabilizzare i consorzi proprio
non esiste, perché è tecnicamente provato che non è possibile! Non
è possibile che il 100 percento possa garantire un nuovo riordino
fondiario! La volontà - abbiamo capito - non c'è di modificare
assolutamente nulla, la trippa non esiste, e niente, si chiude il
cerchio. Non solo non perdiamo tempo, ma che sia chiaro che
l'obiettivo del gruppo ALPE e del PD andava in una direzione
alternativa, di dare gambe ad altri riordini fondiari, e ribadisco
il concetto, non solo nelle zone E a destinazione agricola, ma
nelle zone a destinazione boschiva.
Perdiamo un altro tassello importante, scriviamo un brutto passo
perché vuol dire che tiriamo giù la serranda dei riordini fondiari,
in Valle d'Aosta non si parla più di riordini fondiari, mettiamo a
posto i 50 che sono in essere. Come ho detto in discussione
generale, forse era meglio inserire una norma transitoria per
chiudere i 50 pregressi, ma almeno dal punto di vista deontologico
non andare a parlare di nuovi riordini, perché così tecnicamente
non è possibile mettere in campo un nuovo riordino fondiario.
A nome del gruppo ALPE e del PD chiedo la votazione segreta
sull'emendamento n. 8 dell'ALPE.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Solo per una precisazione. Quando si
fanno affermazioni del "tecnicamente impossibile", bisognerebbe
verificare se nell'ambito dei 50 interventi di riordino attualmente
in corso questo non si è mai verificato. Io le dico che non è
così...
(interruzione del Vicepresidente Chatrian, fuori
microfono)
...lei mi ha parlato di una percentuale complessiva, ma ci sono
delle situazioni dove c'è il 100 percento, quindi non significa che
è tecnicamente impossibile. Questo comporta una scelta da parte del
consorzio oculata ed attenta per individuare un comprensorio dove
ci sia la massima condivisione della proposta.
Presidente
- Pongo in votazione l'emendamento n. 3 del
PD, che recita:
Emendamento
Il comma 3 dell'articolo 5 è sostituito dal seguente:
"3. La proposta di cui al comma 2 deve essere approvata dal
90 percento dei consorziati proprietari dei terreni ricompresi
nell'area oggetto del riordino fondiario, i quali devono
rappresentare il 90 percento della proprietà inclusa nell'area
interessata."
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Pongo in votazione per scrutinio segreto
l'emendamento n. 8 dell'ALPE, che recita:
Emendamento
Il comma 3 dell'articolo 5 è sostituito dal seguente:
"3. La proposta di cui al comma 2 deve essere approvata da
almeno il 70 percento dei consorziati proprietari dei terreni
ricompresi nell'area oggetto del riordino fondiario, i quali devono
inoltre rappresentare almeno il 70 percento per cento della
proprietà inclusa nell'area interessata.".
Consiglieri presenti e votanti: 29
Favorevoli: 10
Contrari: 19
Il Consiglio non approva.
Presidente
- Pongo in votazione l'emendamento n. 9
dell'ALPE, che recita:
Emendamento
Dopo il comma 3 dell'articolo 5 è inserito il
seguente:
"3bis. L'approvazione può, altresì, avere luogo in forma
scritta nei 30 giorni successivi alla presentazione della proposta
di cui al comma 2.".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- L'emendamento n. 10 dell'ALPE è decaduto; ne
do lettura per il verbale:
Emendamento
Dopo il comma 3bis dell'articolo 5, introdotto
dall'emendamento n. 9, è inserito il seguente:
"3ter. Nelle more delle operazioni di successione o di
regolarizzazione catastale, la qualità di proprietario può essere
oggetto di autocertificazione da parte del nuovo
proprietario.".
Pongo in votazione l'articolo 5:
Consiglieri presenti e votanti: 29
Favorevoli: 22
Contrari: 7
Il Consiglio approva.
Presidente
- Articolo 6: stesso risultato.
All'articolo 7 c'è l'emendamento n. 11 dell'ALPE che è decaduto,
ne do lettura per il verbale:
Emendamento
Il comma 2 dell'articolo 7 è sostituito dal seguente:
"2. Lo studio preliminare della ricomposizione fondiaria è
presentato alla struttura competente previa approvazione da parte
dell'assemblea dei proprietari consorziati interessati dal riordino
fondiario con la maggioranza dei consorziati e, in ogni caso, da
almeno il 70 percento dei consorziati proprietari dei terreni
ricompresi nell'area oggetto del riordino fondiario, i quali
devono, inoltre, rappresentare almeno il 70 percento della
proprietà inclusa nell'area interessata. L'approvazione può essere
resa dai proprietari in forma scritta anche in tempi diversi
dall'assemblea.".
Articolo 7: stesso risultato.
All'articolo 8 ci sono gli emendamenti n. 12 e 13 dell'ALPE.
L'emendamento n. 12 è decaduto; ne do lettura per il verbale:
Emendamento
Il comma 1 dell'articolo 8 è sostituito dal seguente:
"1. La progettazione preliminare delle opere di miglioramento
fondiario è presentata alla struttura competente previa
approvazione da parte dell'assemblea dei proprietari consorziati
interessati dal riordino fondiario con la maggioranza dei
consorziati e, in ogni caso, da almeno l'ottanta per cento dei
consorziati proprietari dei terreni ricompresi nell'area oggetto
del riordino fondiario, i quali devono, inoltre, rappresentare
almeno l'ottanta per cento della proprietà inclusa nell'area
interessata. L'approvazione può essere resa dai proprietari in
forma scritta anche in tempi diversi dall'assemblea e
l'acquisizione degli atti di verifica di assoggettabilità alle
procedure di VAS e VIA ai sensi degli articoli 8 e 17 della legge
regionale 26 maggio 2009, n. 12 (Legge comunitaria 2009).".
L'emendamento n. 13 dell'ALPE viene ritirato; ne do lettura per
il verbale:
Emendamento
Il comma 5 dell'articolo 8 è sostituito dal seguente:
"5. A seguito dell'approvazione di cui al comma 2, la Giunta
regionale autorizza il piano di riordino fondiario, dando mandato
al dirigente competente di concedere gli aiuti per il relativo
finanziamento ai sensi dell'articolo 66, comma 1, lettera a), della
l.r. 32/2007.".
Articolo 8: stesso risultato.
Presidente
- All'articolo 9 vi è l'emendamento n. 3 della
III Commissione, che recita:
Emendamento
Alla lettera d) del comma 2 dell'articolo 9 le parole:
"permuta e l'eventuale conguaglio in denaro" sono sostituite dalle
seguenti: "permuta, l'eventuale conguaglio in denaro ovvero la
somma corrisposta a fronte della rinuncia alla proprietà".
Pongo in votazione l'articolo 9 nel testo così emendato:
Articolo 9
(Piano di riordino fondiario)
1. Il piano di riordino fondiario, come definito
dall'articolo 1, comma 4, è redatto a cura del Consorzio il quale
ne garantisce la rispondenza alla normativa vigente in materia di
lavori pubblici.
2. Il piano di ricomposizione fondiaria è composto dei
seguenti elaborati:
a) relazione tecnico-descrittiva recante i criteri ai quali
si ispira il riordino fondiario e gli obiettivi perseguiti;
b) piano di assegnazione dei terreni con planimetria del
nuovo assetto della proprietà fondiaria;
c) elenco dei compendi unici, qualora previsti;
d) registro dei movimenti della proprietà recante, per ogni
ditta, gli elementi catastali di carico e scarico dei terreni
posseduti e di quelli di nuova assegnazione, con riferimento alla
minima unità particellare, la stima valutativa delle superfici
oggetto di permuta, l'eventuale conguaglio in denaro ovvero la
somma corrisposta a fronte della rinuncia alla proprietà;
e) elenco dei diritti reali preesistenti, con l'indicazione
dei relativi titolari presenti in anagrafe tributaria, sulla base
delle denunce dei proprietari e delle risultanze dei pubblici
registri immobiliari, nonché dei diritti reali di godimento, delle
ipoteche e delle servitù prediali necessarie per la nuova
sistemazione;
f) documenti, anche su base informatica, inerenti ai servizi
di pubblicità immobiliare e catastale;
g) stima particellare analitica basata sulle rendite
fondiarie medie delle tipologie di utilizzazione riferite
all'azienda tipo del comprensorio del riordino fondiario e
riguardante il suolo nudo;
h) preventivo di spesa per le operazioni di riconfinamento e
per l'acquisto dei cippi di confinamento.
Stesso risultato.
Presidente
- All'articolo 10 vi sono gli emendamenti n.
14 e 15 del gruppo ALPE. L'emendamento n. 14 è decaduto; ne do
lettura per il verbale:
Emendamento
Il comma 1 dell'articolo 10 è sostituito dal
seguente:
"1. Il piano di riordino fondiario, previa approvazione da
parte dell'assemblea dei proprietari consorziati interessati dal
riordino fondiario con la maggioranza dei consorziati e, in ogni
caso, da almeno il 95 per cento dei consorziati proprietari dei
terreni ricompresi nell'area oggetto del riordino fondiario, i
quali devono inoltre rappresentare almeno il 95 per cento della
proprietà inclusa nell'area interessata, è depositato, a cura del
Consorzio, presso i Comuni nei cui territori insistono i terreni
oggetto del riordino fondiario. L'approvazione può essere resa dai
proprietari in forma scritta anche in tempi diversi dall'assemblea.
Dell'avvenuto deposito è data notizia mediante pubblicazione nel
Bollettino ufficiale della Regione e, per trenta giorni
consecutivi, all'albo pretorio dei Comuni interessati. Il Consorzio
comunica inoltre l'avvenuto deposito ai proprietari, ai creditori
ipotecari e agli altri titolari di diritti reali di godimento, come
risultanti dai pubblici registri immobiliari alla data del deposito
del piano di riordino fondiario, mediante lettera raccomandata con
avviso di ricevimento.".
La parola al Consigliere Louvin sull'emendamento n. 15.
Louvin (ALPE)
- Grazie Presidente.
Siamo ad una problematica procedurale: la dinamica delle
opposizioni, delle osservazioni e della decisione su queste
obiezioni che hanno dei singoli consorziati rispetto alla procedura
in corso, secondo noi dovrebbe avere un normale sviluppo che porta
ad avere una valutazione interna al consorzio, e poi dovrebbe
sfociare in una decisione approvativa del piano da parte della
Giunta regionale. Però ci sembra normale che sia le osservazioni,
quelle accolte, che le opposizioni eventualmente non accolte, con
le controdeduzioni che fa il consorzio al singolo che dissente
sull'impostazione che è stata data, arrivino al soggetto decisore.
Qui abbiamo un soggetto decisore che è l'istituzione pubblica, che
approva alla fine il piano ai sensi dell'articolo 11; se il
consorzio si pronuncia sulle osservazioni e sulle opposizioni e si
chiude la partita, che spazio rimane perché arrivino anche
all'attenzione del decisore politico delle obiezioni che possono
avere un loro legittimo fondamento?
Abbiamo introdotto in questa fase un suggerimento: quello di
consentire che ci sia la discussione e l'accoglimento eventuale di
queste opposizioni ed osservazioni, poi si possa approdare sul
tavolo del decisore finale che approva il piano in piena
conoscenza.
Ci sembra che sia invece monca la proposta del Governo
regionale, nel senso che non consente a queste obiezioni di essere
valutate e prese in considerazione, magari in dissenso con la
decisione del consorzio, ma che deve fare oggetto di discussione.
Mi riallaccio alla dinamica che c'è sui piani regolatori, quando
vengono fatti nel modo corretto c'è questa normale interlocuzione,
per cui le osservazioni vengono prese in conto dal soggetto
decisore finale. A noi sembra che sia più democratica - in senso
partecipativo - questa impostazione, ovvero consenta di far avere
una prima valutazione interna da parte del consorzio e poi una
decisione definitiva da parte del Governo regionale, quando approva
il piano di riordino fondiario nei 60 giorni dalla sua
trasmissione. Siete poi voi oggi - speriamo non per sempre - i
decisori, è bene che arrivino sul vostro tavolo tutte le
osservazioni che sono state fatte.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Riteniamo che sia da mantenere la
formulazione prevista sul disegno di legge, in quanto il consorzio
che è promotore dell'iniziativa e responsabile della successiva
attuazione del riordino fondiario, deve garantire la maggioranza
richiesta dalla legge in merito alle varie fasi. Per questo motivo
le eventuali opposizioni devono essere risolte in prima battuta
all'interno degli organi statutari consortili con procedure
conformi allo statuto stesso. Quindi manteniamo la formulazione
prevista sul disegno di legge.
Presidente
- Pongo in votazione l'emendamento n. 15 del
gruppo ALPE, che recita:
Emendamento
Il comma 3 dell'articolo 10 è sostituito dal
seguente:
"3. Il Consorzio produce le sue osservazioni e le sue
opposizioni entro sessanta giorni dalla scadenza del termine di cui
al comma 2 provvedendo, in caso di accoglimento, alla modificazione
del piano di riordino fondiario e degli elaborati
progettuali.".
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Pongo in votazione l'articolo 10:
Consiglieri presenti e votanti: 28
Favorevoli: 21
Contrari: 7
Il Consiglio approva.
Presidente
- All'articolo 11 vi sono gli emendamenti n.
16 e 17 del gruppo ALPE. L'emendamento n. 16 è decaduto; ne do
lettura per il verbale:
Emendamento
Il comma 1 dell'articolo 11 è sostituito dal
seguente:
"1. Scaduti i termini di cui all'articolo 10, commi 2 e 3, il
Consorzio trasmette il piano di riordino fondiario e le eventuali
osservazioni e opposizioni non accolte, unitamente alle proprie
controdeduzioni, alla struttura competente. La Giunta regionale,
sulla base del parere della Commissione di cui all'articolo 4 e
valutate le osservazioni e le opposizioni non accolte dal soggetto
attuatore, approva il piano di riordino fondiario entro sessanta
giorni dalla sua trasmissione, dando mandato al dirigente
competente di concedere gli aiuti per l'esecuzione delle opere e
per i trasferimenti dei diritti reali ai sensi dell'articolo 66,
commi 1, lettera a), e 2, della l.r. 32/2007".
La parola al Vicepresidente Chatrian sull'emendamento n. 17.
Chatrian (ALPE)
- L'emendamento n. 17 va a sopprimere le
opere di miglioramento fondiario. Il comma 2 recita:
"L'approvazione del piano di riordino fondiario costituisce atto
di dichiarazione di pubblica utilità e determina ai sensi
dell'articolo..."
, eccetera, il fondamento della pubblica
utilità è basato sul riordino fondiario e non sulla parte edilizia.
Quindi la proposta è di sopprimere le opere di miglioramento
fondiario ed il cuore dell'articolato è centrato sul riordino
fondiario, due cose ben diverse.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'emendamento proposto, si
ritiene necessario mantenere lo specifico riferimento alle opere di
miglioramento fondiario, in quanto costituiscono parte integrante
del piano di riordino fondiario.
Presidente
- Pongo in votazione l'emendamento n. 17 del
gruppo ALPE, che recita:
Emendamento
Al comma 2 dell'articolo 11 le parole: "delle opere di
miglioramento fondiario" sono
soppresse.
Consiglieri presenti e votanti: 29
Favorevoli: 7
Contrari: 22
Il Consiglio non approva.
Presidente
- Pongo in votazione l'articolo 11:
Consiglieri presenti e votanti: 29
Favorevoli: 22
Contrari: 7
Il Consiglio approva.
Presidente
- All'articolo 12 vi sono gli emendamenti n.
18 e 19 del gruppo ALPE.
La parola al Consigliere Louvin.
Louvin (ALPE)
- Siamo su una problematica molto
particolare, ma abbastanza delicata. Quando si fanno queste
operazioni di riordino, si ridistribuiscono le carte della
proprietà, quindi i terreni vengono riassegnati, ma ci sono anche
dei soggetti che possono chiamarsi fuori ed è successo anche nelle
procedure di riordino che ci fossero delle rinunce a mantenere la
proprietà, per cui è previsto un meccanismo di liquidazione in
denaro della quota corrispondente, oppure la cessione della quota
che viene abbandonata.
Abbiamo posto una questione molto semplice in commissione: cosa
succede se il proprietario di un terreno ipotecato lo lascia e
monetizza questa somma. A noi sembrava utile precisare in questo
ambito non solo il trasferimento dell'ipoteca sul fondo di nuova
assegnazione, se ce lo siamo scambiato o c'è stata questa
ridefinizione dei confini, l'ipoteca del precedente venga
trasferita d'ufficio sulla nuova assegnazione, ma anche cosa
succede relativamente alla somma che viene percepita, altrimenti il
creditore, se io ho un credito garantito, sono una banca o una
persona che ha avuto un rapporto contrattuale con questa persona ed
ho un'ipoteca sul bene, il bene mi sparisce, viene assegnato ad
altri o addirittura non esiste neanche più, perché se è una
particella che è confluita in un nuovo mappale, cosa ne è della
garanzia che ho come creditore?
Il problema che poniamo con l'emendamento è: trasferiamo
l'ipoteca sulla somma che viene così ad essere assegnata. A noi
sembrava questo un tassello mancante; non è una questione politica
di prim'ordine, è una questione tecnica che abbiamo sottoposto,
rientra fra quelle sulle quali ci aspettavamo delle risposte che
non abbiamo ancora avuto, quindi gliela poniamo in aula con buona
pace dei colleghi che si lamentano che la discussione va avanti, ma
appartiene a quella categoria di questioni a cui non abbiamo avuto
chiarimenti. Lo avremo adesso e lo valuteremo.
Sul successivo mi riservo di fare un'illustrazione separata.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Questo è uno degli argomenti su cui, in
sede di dibattito in commissione, avevo proposto un approfondimento
che poi abbiamo fatto successivamente presso l'Ufficio legislativo,
in quanto si tratta di un emendamento tecnico.
In merito all'emendamento n. 18, riferisco che l'istituto
dell'ipoteca è ampiamente disciplinato dal codice civile (Capo IV,
articolo 2808 e seguenti); l'ipoteca, in linea di principio, è
indivisibile e continua a gravare su tutti i beni ipotecati e su
ogni loro parte, anche se il credito si sia in parte estinto o se
il valore dei beni ipotecati sia successivamente aumentato.
Tuttavia, con il consenso del creditore o con sentenza si può
ottenere la riduzione dell'ipoteca (articolo 2872 codice civile);
questa può consistere nella riduzione della somma per la quale
l'ipoteca fu iscritta o nella riduzione dell'iscrizione ad una
parte soltanto dei beni originariamente ipotecati. Inoltre
l'ipoteca può essere ridotta se si verifica una sproporzione fra il
valore dei beni vincolati ed il valore del credito garantito.
La legge regionale pertanto non può disciplinare un diritto
reale di garanzia su un bene immobile in maniera diversa dal codice
civile; trova comunque applicazione, benché non esplicitato,
l'articolo 25 del Regio decreto n. 215/1933, "Nuove norme per la
bonifica integrale": questo è l'oggetto dell'approfondimento
effettuato dopo la discussione in commissione.
Presidente
- La parola al Consigliere Louvin.
Louvin (ALPE)
- Assessore, converrà con me che la
prossima volta mi conviene salire al 4° piano e discutere con
l'Ufficio legale su queste questioni...lei mi riferisce una
risposta dell'ufficio, io avrei gradito confrontarmi con lei sui
contenuti di questo, o al limite confrontarmi con loro, perché
questo tipo di risposta non mi convince, ma imporrebbe una
discussione qui che non mi pare conveniente.
Che continui a gravare su dei beni che in realtà sono scomparsi
o trasformati, non capisco cosa mi rappresenti. Se c'è un
trasferimento, noi dobbiamo solo dire, siccome siamo i regolatori
di questa operazione, dov'è il nuovo bene che è una somma di
denaro, dove viene depositata; c'è un qualcosa da dire qui dentro,
questa del riordino fondiario è una situazione che non è regolata
dal codice civile, la stiamo regolando noi. Non capisco cosa
c'entri il consenso del creditore alla riduzione
dell'ipoteca...insomma, che il creditore voglia avere una garanzia
minore di quella che aveva prima, mi sembra abbastanza discutibile
che venga chiamato in causa! Siamo su un terreno su cui non c'è
dialogo fra noi. Se lei avesse avuto la gentilezza di dirci c'è
questo tipo di obiezione, noi saremmo venuti qui, magari anche
convinti di questo, ma con qualche pezzo di carta in mano ed è un
peccato lavorare in questo modo.
Manteniamo l'emendamento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Ho avuto modo di dirlo in precedenza,
non mi ritengo onnisciente quindi nel momento in cui ci sono dei
passaggi che esulano dalle mie conoscenze, mi rivolgo agli uffici
preposti per avere determinate risposte. Questo credo sia umilmente
il modo di porsi che tutti noi dovremmo avere.
Evidentemente abbiamo a volte delle preparazioni specifiche su
certi argomenti e io su questo settore non le ho.
Prego solo che per quel che riguarda il discorso
dell'estrapolare degli aspetti per dire che non si è nella
possibilità di rispondere su tutto, questo non vale; l'ho detto in
premessa e lo ribadisco. Tutto lì.
Presidente
- Pongo in votazione l'emendamento n. 18 del
gruppo ALPE, che recita:
Emendamento
Il comma 1 dell'articolo 12 è sostituito dal
seguente:
"1. Il Consorzio provvede, entro un anno dalla pubblicazione
del decreto di cui all'articolo 11, comma 3, alla trascrizione o
iscrizione dei diritti reali, al trasferimento delle ipoteche sui
fondi di nuova assegnazione o alla collocazione, secondo il grado
dell'ipoteca stessa, sulla parte del prezzo corrispondente alla
quota soggetta alla ipoteca medesima, alle volture catastali, al
pagamento e alla riscossione dei conguagli in denaro relativi alle
permute e all'immissione nel possesso dei terreni di nuova
assegnazione. I vincoli previsti dalla vigente legislazione
urbanistica sono trasferiti a cura del Comune sui fondi di nuova
assegnazione sulla base della proposta formulata dal
Consorzio.".
Consiglieri presenti e votanti: 28
Favorevoli: 7
Contrari: 21
Il Consiglio non approva.
Presidente
- La parola al Consigliere Louvin
sull'emendamento n. 19.
Louvin (ALPE)
- Per ricordare ai colleghi che questo
emendamento è in linea con la tesi che abbiamo sostenuto in materia
di defiscalizzazione di questi interventi e di applicazione
generalizzata, e non solo nel caso di coltivatori diretti e di
imprenditori agricoli a titolo principale. È nella linea della
discussione che abbiamo avuto sull'ordine del giorno.
L'emendamento è mantenuto perché sia votato. Grazie.
Presidente
- Pongo in votazione l'emendamento n. 19 del
gruppo ALPE, che recita:
Emendamento
Al comma 2 dell'articolo 12 le parole: ", nel caso di
coltivatori diretti e di imprenditori agricoli a titolo
principale," sono soppresse.
Stesso risultato.
Pongo in votazione l'articolo 12:
Consiglieri presenti e votanti: 28
Favorevoli: 21
Contrari: 7
Il Consiglio approva.
Presidente
- Articolo 13: stesso risultato.
All'articolo 14 abbiamo gli emendamenti n. 20, 21 e 22 dell'ALPE
e l'emendamento n. 1 dell'Assessore Isabellon.
La parola al Vicepresidente Chatrian.
Chatrian (ALPE)
- Grazie Presidente.
Per illustrare l'emendamento n. 20. Abbiamo posto il problema in
commissione, o quantomeno avevamo fatto una proposta che
tecnicamente doveva essere valutata dagli uffici. L'obiettivo è
quello di chiarire i confini della destinazione agricola rientrante
nel comprensorio del riordino fondiario, che devono essere
coltivati, e dall'altra parte la sanzione amministrativa pecuniaria
specificando per ogni annualità agraria durante il periodo di
permanenza del vincolo. Quindi andava a mettere nero su bianco,
perché non ci siano interpretazioni successive; era già una
proposta fatta in commissione, e l'Assessore ci aveva detto che
avrebbe approfondito: questa è l'intenzione dell'emendamento.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Ne approfitto per illustrare anche
l'emendamento che presento.
Per quel che riguarda l'articolo 14, comma 1, la proposta di
emendamento è che dopo la frase:
"I terreni rientranti nel
comprensorio del riordino fondiario devono essere"
le parole:
"destinati a coltivazione, senza soluzione di continuità"
siano sostituite da:
"coltivati secondo la buona tecnica agraria
e senza soluzione di continuità"
, che è una terminologia
utilizzata nell'ambito delle procedure del PSR, e dopo la frase:
"La sanzione è contestata dalla Regione e irrogata dal
Presidente della Regione"
sono aggiunte le seguenti parole:
", secondo le modalità definite con la deliberazione della
Giunta regionale di cui all'articolo 18".
Introduciamo quindi
una terminologia più consona ai contenuti del disegno di legge, al
fine di evitare fraintendimenti. Poi si fa riferimento a
deliberazioni della Giunta previste per gli aspetti procedimentali,
di cui al presente disegno di legge, ulteriori norme che
disciplinano l'irrogazione delle sanzioni previste per la
violazione del vincolo di coltivazione dei terreni riordinati.
In merito all'emendamento n. 20, i terreni rientranti nel
comprensorio del riordino fondiario devono essere coltivati secondo
la buona tecnica agraria e senza soluzione di continuità per un
periodo di 20 anni, decorrenti dalla data di approvazione del piano
di riordino fondiario. In caso di violazione del vincolo di
coltivazione, il proprietario del fondo è punito con una sanzione
amministrativa pecuniaria che varia da 500 euro a 5.000 euro. La
sanzione contestata dalla Regione è irrogata dal Presidente della
Regione secondo le modalità, con quella modifica.
Riteniamo quindi che con il nostro emendamento sia
sufficientemente chiaro.
Presidente
- La parola al Vicepresidente Chatrian.
Chatrian (ALPE)
- Ritiriamo il nostro emendamento, vista
la proposta emendativa.
Presidente
- Quindi viene ritirato l'emendamento n. 20.
Gli emendamenti n. 21 e 22 li volete illustrare? Allora vengono
ritirati anche gli emendamenti n. 21 e 22.
Do rispettivamente lettura dei tre emendamenti ritirati per il
verbale:
Emendamento
Il comma 1 dell'articolo 14 è sostituito dal
seguente:
"1. I terreni a destinazione agricola rientranti nel
comprensorio del riordino fondiario devono essere coltivati, senza
soluzione di continuità, per un periodo di venti anni decorrenti
dalla data di approvazione del piano di riordino fondiario. In caso
di violazione del vincolo di coltivazione, il proprietario del
fondo è punito con una sanzione amministrativa pecuniaria da euro
500 a euro 5.000 per ogni annualità agraria durante il periodo di
permanenza del vincolo. La sanzione è contestata dalla Regione e
irrogata dal Presidente della Regione.".
Emendamento
Il comma 3 dell'articolo 14 è sostituito dal
seguente:
"3. Fatto salvo l'eventuale esproprio per sopravvenuta
pubblica utilità, per un periodo di venti anni decorrenti dalla
data di approvazione del piano di riordino fondiario i terreni
rientranti nel comprensorio del riordino fondiario sono
indivisibili e non possono essere frazionati per effetto di
trasferimenti a causa di morte o per atto tra vivi, né per atto tra
vivi, né in sede di successione e neppure essere destinati ad opere
di edificazione.".
Emendamento
Il comma 4 dell'articolo 14 è sostituito dal
seguente:
"4. Il vincolo di cui al comma 3 è trascritto nei pubblici
registri immobiliari a cura del Consorzio. La violazione del
vincolo comporta la revoca degli aiuti concessi in proporzione alla
estensione del fondo interessato in rapporto alla superficie totale
del comprensorio di riordino fondiario e l'erogazione di una
sanzione amministrativa pari al doppio degli aiuti
stessi.".
Do lettura dell'emendamento n. 1 dell'Assessore Isabellon:
Emendamento
All'articolo 14, comma 1, dopo la frase: "1 terreni
rientranti nel comprensorio del riordino fondiario devono essere",
le parole: "destinati a coltivazione, senza soluzione di
continuità" sono sostituite da: ",
coltivati secondo la
buona tecnica agraria e senza soluzione di continuità", e dopo la
frase: "La sanzione è contestata dalla Regione e irrogata dal
Presidente della Regione" sono aggiunte le seguenti parole: ",
secondo le modalità definite con la deliberazione della Giunta
regionale di cui all'articolo 18.".
Pongo in votazione l'articolo 14 nel testo così emendato:
Articolo 14
(Vincolo di indivisibilità, di inedificabilità e di
coltivazione)
1. I terreni rientranti nel comprensorio del riordino
fondiario devono essere coltivati secondo la buona tecnica agraria
e senza soluzione di continuità, per un periodo di venti anni
decorrenti dalla data di approvazione del piano di riordino
fondiario. In caso di violazione del vincolo di coltivazione, il
proprietario del fondo è punito con una sanzione amministrativa
pecuniaria da euro 500 a euro 5.000. La sanzione è contestata dalla
Regione e irrogata dal Presidente della Regione, secondo le
modalità definite con la deliberazione della Giunta regionale di
cui all'articolo 18.
2. Per l'applicazione della sanzione di cui al comma 1 si
osservano le disposizioni della legge 24 novembre 1981, n. 689
(Modifiche al sistema penale).
3. Fatto salvo l'eventuale esproprio per sopravvenuta
pubblica utilità, per un periodo di venti anni decorrenti dalla
data di approvazione del piano di riordino fondiario i terreni
rientranti nel comprensorio del riordino fondiario sono
indivisibili e non possono essere frazionati per effetto di
trasferimenti a causa di morte o per atto tra vivi né essere
destinati ad opere di edificazione. La Giunta regionale, con
propria deliberazione, definisce i casi e i criteri per la
concessione di deroghe al divieto di edificazione.
4. Il vincolo di cui al comma 3 è trascritto nei pubblici
registri immobiliari a cura del Consorzio. La violazione del
vincolo comporta la revoca degli aiuti concessi in proporzione alla
estensione del fondo interessato in rapporto alla superficie totale
del comprensorio di riordino fondiario.
5. La revoca comporta l'obbligo, per il proprietario del
terreno che ha violato il vincolo di cui al comma 3, di restituire,
entro sessanta giorni dalla comunicazione del relativo
provvedimento, l'ammontare dell'aiuto, come definito dal comma 4,
maggiorato degli interessi riferiti al periodo intercorrente tra la
data di erogazione del contributo e la data del provvedimento di
revoca, calcolati sulla base della media ponderata del tasso
ufficiale di riferimento per il periodo in cui si è beneficiato del
contributo.
6. Nel provvedimento di revoca sono fissate le eventuali
condizioni di rateizzazione, in un periodo comunque non superiore a
ventiquattro mesi.
7. La revoca del contributo può essere disposta anche in
misura parziale, purché proporzionale all'inadempimento
riscontrato.
8. Nel caso in cui la violazione del vincolo di cui al comma
3 sia commessa da coltivatori diretti o da imprenditori agricoli a
titolo principale, oltre alla revoca del contributo, si applica
quanto disposto dall'articolo 5bis, comma 2, della l.
97/1994.
Consiglieri presenti e votanti: 26
Favorevoli: 19
Contrari: 7
Il Consiglio approva.
Presidente
- All'articolo 15 abbiamo l'emendamento n. 23
dell'ALPE.
La parola al Consigliere Louvin.
Louvin (ALPE)
- Sono desolato, ma su questo chiederò
alcuni minuti e pregherei l'Assessore ed il collega Prola di
dedicare qualche minuto di attenzione a questo articolo, che è
particolarmente delicato. Collega Lattanzi, abbia pazienza anche
lei, ci scusiamo anticipatamente perché qui ho l'impressione che
stiamo per fare un grosso danno. Se avete la cortesia di mettere a
fianco il testo della proposta con il testo dell'emendamento ve ne
accorgete molto rapidamente. Se ce l'ha il collega Prola o
l'Assessore, guardino anche l'articolo da cui è copiata questa
proposta, è la legge del Friuli. Allora, la legge del Friuli reca
"Disciplina dei diritti reali e dei diritti personali di godimento"
e l'articolo 20 è l'equivalente del nostro articolo 15. Noi abbiamo
fatto un errore nella copiatura del titolo, perché abbiamo
dimenticato i diritti personali di godimento, perché il comma 2
riguarda l'affitto che è un diritto personale non reale, ma questo
è secondario e fa parte della tecnica legislativa.
Assessore, guardi bene: in caso di scioglimento dei contratti di
affitto di fondo rustico aventi ad oggetto fondi interessati alla
razionalizzazione, l'affittuario avrà diritto al pagamento di un
equo indennizzo, cioè per un motivo qualsiasi nell'ambito di questo
riordino fondiario io che sono un coltivatore diretto che affitto
questo terreno, perdo il diritto di affittarlo e matura il mio
diritto di avere un equo indennizzo, stabilito dalla legge sulle
affittanze agrarie. Il Friuli non dice da chi ho questo diritto; ci
poniamo il problema: da chi? È normale, dalla stessa persona che
dice la legge sulle affittanze agrarie, cioè dal proprietario,
perché è il proprietario che ha incamerato dei soldi o ha avuto un
altro terreno in cambio.
Guardino i colleghi con attenzione cosa è scritto nella proposta
della Giunta: l'affittuario ha diritto al pagamento di un equo
indennizzo da parte del consorzio; cioè qui paga il consorzio
questo indennizzo! Tutti gli affitti agrari che crollano li paga il
consorzio in termini di indennizzo, cioè voi lo mandate in
bolletta, perché il consorzio non ha alcun titolo ad esigere questi
soldi. Non so se avete presente la procedura: quando succede questo
in base alla legge del 1965 sulla proprietà coltivatrice, in caso
di trasferimento a titolo oneroso di un terreno, l'affittuario ha
diritto di prelazione salvo il caso di cessione; scatta un suo
diritto all'indennizzo...scusate, in particolare guardate la
prelazione della legge n. 203/1982 che è richiamata nella legge. Da
chi lo vado a pretendere? Lo vado a pretendere a fronte
dell'interruzione della durata del contratto di equo indennizzo, in
mancanza di accordo sulla base della decisione del giudice, ma dal
proprietario. Ma voi mi state dicendo che lo deve il consorzio e
noi vi rettifichiamo, no, chiedetelo al proprietario altrimenti
mandate a pallino tutto quanto!
Questa era una questione che vi abbiamo già sottoposto e che
ribadiamo con forza, cioè l'affitto si trasferisca in prima battuta
sul nuovo terreno assegnato, perché se c'è stato uno scambio di
particella l'affittuario rimanga titolare, ma sennò, se qualcuno
deve mettere mano al portafoglio, attenzione, voi state dicendo che
lo mette il consorzio!
Se è il caso prendete due minuti di sospensione e verificatelo,
perché mi pare che sia pericolosissimo questo.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Proprio perché l'argomento è stato già
oggetto di discussione in commissione, quindi era noto, abbiamo
sottoposto questa tematica agli uffici preposti che ci hanno
confortati nella formulazione che è nel disegno di legge, in quanto
la casistica dei contratti agrari è ampiamente disciplinata dalla
legge n. 203/1982 e dal codice civile, articolo 1599, per cui
appare eccessiva la riscrittura nel comma 2 dell'articolo 15 di
parte della normativa statale, che può essere applicata in caso di
riordino fondiario.
Manteniamo quindi la formulazione proposta.
Presidente
- La parola al Consigliere Louvin.
Louvin (ALPE)
- Le chiedo, Presidente, un minuto di
sospensione perché il tema mi pare delicato, se posso conferire con
l'Assessore o il relatore un attimo, non si tratta di questioni di
secondaria importanza ma se possiamo parlarne; poi le votazioni
procederanno.
Presidente
- Il Consiglio è sospeso per cinque
minuti.
Si dà atto che la seduta è sospesa dalle ore 20,02 alle ore
20,09.
Presidente
- Riprendiamo i lavori.
La parola all'Assessore all'agricoltura e risorse naturali,
Isabellon.
Isabellon (UV)
- Per quel che riguarda l'emendamento in
questione, ricordo che sia il disegno di legge nella sua
formulazione originaria che l'emendamento proposto, sono stati
sottoposti al vaglio degli uffici competenti.
Riteniamo quindi non accoglibile l'emendamento, in quanto ha
avuto una doppia verifica.
Presidente
- La parola al Consigliere Louvin.
Louvin (ALPE)
- È raggelante questo atteggiamento, ma
d'altra parte lei si assume tutta la responsabilità di mettere a
carico dei consorzi degli oneri che dovrebbero riguardare i
proprietari, di aprire delle questioni di carattere di contenzioso
e, con ogni probabilità, di esporre la legge ad una possibile
impugnativa da parte del Governo. È una scelta di non voler
approfondire le questioni e di affidarsi ciecamente a quanto le
hanno detto dall'Ufficio legale, quando ci sono delle questioni che
sono di tutta evidenza.
Fate attenzione quando copiate le leggi, questa è una norma che
avete copiato male, avete sbagliato il titolo e cambiate il
soggetto che deve pagare. Secondo me, peggio di così non si poteva
fare, e noi voteremo a quattro mani contro questo articolo, che si
sappia che è una cosa oscena! Grazie.
Presidente
- Pongo in votazione l'emendamento n. 23 del
gruppo ALPE, che recita:
Emendamento
Il comma 2 dell'articolo 15 è sostituito dal
seguente:
"2. In caso di scioglimento dei contratti di affitto di fondi
rustici aventi ad oggetto terreni interessati al riordino
fondiario, l'affitto si trasferisce sul fondo di nuova
assegnazione. In caso di impossibilità o di minore estensione del
fondo, l'affittuario ha diritto al pagamento di un equo indennizzo
da parte del proprietario, ai sensi dell'articolo 43 della legge 3
maggio 1982, n. 203 (Norme sui contratti agrari).".
Consiglieri presenti e votanti: 28
Favorevoli: 7
Contrari: 21
Il Consiglio non approva.
Presidente
- Pongo in votazione l'articolo 15:
Consiglieri presenti e votanti: 28
Favorevoli: 21
Contrari: 7
Il Consiglio approva.
Presidente
- Articolo 16: stesso risultato. Articolo 17:
stesso risultato.
All'articolo 18 ci sono gli emendamenti n. 24 e 25
dell'ALPE.
La parola al Vicepresidente Chatrian.
Chatrian (ALPE)
- Per illustrare l'emendamento 24 e
l'emendamento 25.
La sintesi è presto fatta: la nostra proposta è di far
intervenire il Consiglio regionale e non invece l'approvazione da
parte del Governo regionale, quindi spostare il dibattito in
quest'aula e non fare la scelta a livello di Giunta regionale.
L'emendamento 25 è in subordine, in quanto, essendo un
regolamento, non deve più avere l'approvazione per quanto riguarda
il comma 2, quindi viene soppresso.
Quindi l'emendamento 24 è nel merito e l'emendamento 25 è di
forma, che è successivo.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- I criteri di applicazione della legge in
materia di riordino fondiario, come previsto dal disegno di legge,
devono essere approvati dalla Giunta regionale, in modo da
consentire più agevolmente l'effettuazione di piccole modifiche o
perfezionamenti, considerata la complessità della materia.
Si precisa che in generale i criteri applicativi di una legge
sono approvati con delibera di Giunta, questa è la prassi, quindi
si ritiene non accoglibile la proposta.
Presidente
- Pongo in votazione l'emendamento n. 24 del
gruppo ALPE, che recita:
Emendamento
Il comma 1 dell'articolo 18 è sostituito dal
seguente:
"1. Entro centottanta giorni dall'entrata in vigore della
presente legge, il Consiglio regionale definisce, con proprio
regolamento, ogni adempimento o aspetto anche procedimentale di cui
alla presente legge, ivi compresi le modalità e i termini di
presentazione alla struttura competente delle proposte di cui
all'articolo 5, degli elaborati tecnici di cui agli articoli 7, 8 e
9, e la documentazione da allegare ai medesimi.".
Consiglieri presenti e votanti: 28
Favorevoli: 7
Contrari: 21
Il Consiglio non approva.
Presidente
- Di conseguenza l'emendamento n. 25 è
decaduto; ne do lettura per il verbale:
Emendamento
Il comma 2 dell'articolo 18 è soppresso.
Pongo in votazione l'articolo 18:
Consiglieri presenti e votanti: 28
Favorevoli: 21
Contrari: 7
Il Consiglio approva.
Presidente
- All'articolo 19 vi sono gli emendamenti n.
26, 27 e 28 dell'ALPE.
La parola al Consigliere Louvin.
Louvin (ALPE)
- L'emendamento n. 26 riguarda il termine a
partire dal quale si passa al nuovo regime per quanto riguarda
questi riordini. Dice il comma 2:
"Nel caso in cui alla data di
entrata in vigore della presente legge non sia ancora intervenuta
l'approvazione da parte della Regione dello studio preliminare
della ricomposizione fondiaria, il consorzio deve presentare una
nuova proposta"
. Chiediamo che al termine "approvazione" sia
sostituito il termine "consegna": questo perché, se vi hanno già
consegnato un piano di riordino fondiario, non dovete dire loro
presentatecene un altro, quindi tornate alla casella di partenza;
vuol dire che hanno già fatto tutta l'elaborazione, lo hanno già
votato nel consorzio...credo sia elementare questo.
Se invece rimane la dizione che ha indicato la Giunta vuol dire:
ce lo avete presentato, lo stiamo guardando, tutti quelli che sono
in corso e che abbiamo potuto esaminare e ce ne sono alcuni che
sono nella fase di domanda iniziale, non sto a leggerli, ma ci sono
ben 5 riordini fondiari che hanno già fatto la domanda e che non
sono ancora alla fase dell'approvazione, allora cosa ne fa,
Assessore? Lei ne fa una cosa molto semplice, dice: questi via,
torna indietro e rifammi tutto! Ma il principio normale nelle
procedure amministrative è che si parte dal momento in cui ho
presentato un documento, chi è già su quella strada non deve
tornare alla casella di partenza! Lei ne sta condannando un certo
numero, fra cui il consorzio di miglioramento fondiario Crepellaz,
Trois Ville e Mazod-Valzillianaz, il consorzio di miglioramento
fondiario Trois Ville e Mazod-Vollein, il consorzio di
miglioramento fondiario Rivo Chateau-Larchet Calvaire, il consorzio
di miglioramento fondiario Roisan-Vessan, Chaumé, Gorrey, il
consorzio di miglioramento Ville-sur-Sarre, Tissière, Fareur,
Baravod e Pléod non le saranno molto riconoscenti, perché lei li
sta riportando alla casella di partenza.
Mi consenta, Assessore, non è molto elegante da parte del
Consiglio regionale che le votiamo questa proposta; sposti il
termine, lo retroceda alla data di presentazione, chi lo ha già
presentato rimane con la regola che è stata in vigore finora.
Presidente
- La parola al Vicepresidente Chatrian.
Chatrian (ALPE)
- Per illustrare l'emendamento n. 27 e
l'emendamento n. 28.
Il 27 è un emendamento procedurale per avere la possibilità di
visionare in commissione l'atto della Giunta regionale da adottarsi
entro 180 giorni dall'entrata in vigore della legge. Speriamo che
sia accolto quanto meno l'emendamento n. 27, per darci la
possibilità di visionare gli atti in commissione...chiediamo non
dico l'elemosina, ma quasi...
Per quanto riguarda l'emendamento n. 28, comma 6, il Governo
regionale propone - siamo sul tema delle disposizioni transitorie -
la riattivazione del procedimento di riordino fondiario e gli
adempimenti procedimentali successivi alla medesima ai sensi dei
commi 3, 4 e 5, devono essere approvati dalla maggioranza dei
consorziati e, in ogni caso, da almeno il 70 percento dei
consorziati. La nostra proposta va a riformulare meglio il testo: i
commi 3, 4 e 5 devono essere approvati da parte dell'assemblea dei
proprietari consorziati interessati dal riordino fondiario con la
maggioranza dei consorziati e, in ogni caso, da almeno il 70
percento dei consorziati proprietari dei terreni, ricompresi
nell'area oggetto del riordino fondiario, i quali devono inoltre
rappresentare almeno il 70 percento della proprietà inclusa
nell'area interessata. L'approvazione può essere resa dai
proprietari in forma scritta anche in tempi diversi
dall'assemblea.
Partiamo dal presupposto che il cuore del consorzio è
l'assemblea, per questo abbiamo riformulato il comma 6, dando le
due possibilità: una, per quanto riguarda l'assemblea del 70
percento e, l'altra, secondo cui l'approvazione può essere resa dai
proprietari in forma scritta anche in tempi diversi dall'assemblea,
mettendo un lasso di tempo di 20-30 giorni, per creare le
condizioni ai consorzisti.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- In merito all'emendamento n. 26 si è
ritenuto più corretto giuridicamente far rientrare nel campo di
applicazione della nuova disciplina anche i riordini citati, di cui
lo studio preliminare non era ancora stato approvato con la vecchia
norma, perché presentati nel periodo di tempo in cui mancava la
normativa regionale di riferimento. Da qui la necessità di far
ripresentare una nuova domanda ai sensi della nuova legge.
In merito all'emendamento n. 27, si propone di mantenere il
comma 5 dell'articolo 19 come formulato nella legge, quindi non
accogliamo l'emendamento.
Per quel che riguarda l'emendamento n. 28, il consorzio di
miglioramento fondiario è dotato di una propria autonomia
giuridica, ha regole statutarie proprie che disciplinano anche le
modalità di convocazione dell'assemblea dei consorziati e le
modalità di espressione della maggioranza; quindi si fa riferimento
allo statuto di ogni singolo consorzio e non è oggetto di modifica.
Pertanto non è accoglibile.
Presidente
- La parola al Vicepresidente Chatrian.
Chatrian (ALPE)
- Manteniamo i tre emendamenti, però
proprio ci lascia senza parole sull'emendamento n. 27, cioè quanto
meno la possibilità di affrontare il dossier in
commissione...l'unica possibilità che ci rimane di visionare prima
dell'approvazione del Governo regionale! Non c'è la volontà neanche
di perdere un'ora per andare in commissione a spiegare qual è la
decisione del Governo regionale su una modifica così importante?
Rimaniamo non senza parole, ma potremmo chiudere il Consiglio,
Assessore, perché è tempo perso!
(ilarità dell'assemblea)
...no, sono più che scandalizzato, cinque ore di dibattito...più
che scandalizzato! Spero che qualcuno abbia capito qualcosa di più
di questa legge e dei danni che porterà, e soprattutto i non
risultati!
Presidente
- Pongo in votazione l'emendamento n. 26 del
gruppo ALPE, che recita:
Emendamento
Al comma 2 dell'articolo 19 le parole: "l'approvazione da
parte della Regione" sono sostituite dalle seguenti: "la consegna
alla Regione".
Consiglieri presenti e votanti: 28
Favorevoli: 7
Contrari: 21
Il Consiglio non approva.
Presidente
- La parola al Vicepresidente Chatrian.
Chatrian (ALPE)
- Chiedo a nome del gruppo ALPE e del PD
la votazione segreta sul 27.
Presidente
- Pongo in votazione, per scrutinio segreto,
l'emendamento n. 27 del gruppo ALPE, che recita:
Emendamento
Il comma 5 dell'articolo 19 è sostituito dal
seguente:
"5. Nei casi di cui al comma 4, qualora siano già state
avviate o concluse opere relative a singoli lotti funzionali al
riordino fondiario, la Giunta regionale, con propria deliberazione
da adottarsi entro 180 giorni dall'entrata in vigore della presente
legge, tenuto conto dell'interesse generale al completamento del
riordino fondiario, limitatamente ai lotti interessati, individua,
previo parere della competente commissione consiliare e sulla base
di criteri omogenei predefiniti, i casi nei quali il Consorzio può
formulare apposita istanza di completamento del riordino fondiario,
limitatamente ai lotti in corso di realizzazione o già ultimati, da
trasmettere alla struttura competente entro un anno dall'entrata in
vigore della presente legge. All'istanza deve essere allegata una
relazione descrittiva delle opere realizzate e da realizzare e
degli adempimenti necessari per la conclusione del procedimento di
riordino fondiario relativo ai lotti interessati, ivi compresa
l'eventuale attività di ricomposizione fondiaria per la quale si
applica l'articolo 52 della l.r. 32/2007. La Giunta regionale
approva, previo parere della competente commissione consiliare, le
istanze ritenute meritevoli di accoglimento autorizzando la
prosecuzione del riordino fondiario, limitatamente ai lotti
interessati, ai sensi della presente legge a partire dal deposito
del piano di riordino fondiario ai sensi dell'articolo 10. Con il
medesimo provvedimento, la Giunta regionale dà mandato al dirigente
competente di concedere gli aiuti, ai sensi dell'articolo 52 della
l.r. 32/2007, per le attività di ricomposizione fondiaria,
dell'articolo 66, comma 1, lettera a), della medesima l.r. 32/2007,
per il finanziamento delle attività progettuali, anche
eventualmente già svolte, purché funzionali alla conclusione del
riordino fondiario, limitatamente ai lotti interessati e
dell'articolo 66, comma 2, della l.r. 32/2007, per i trasferimenti
dei diritti reali".
Consiglieri presenti e votanti: 28
Favorevoli: 13
Contrari: 15
Il Consiglio non approva.
Presidente
- Pongo in votazione l'emendamento n. 28 del
gruppo ALPE, che recita:
Emendamento
Il comma 6 dell'articolo 19 è sostituito dal
seguente:
"6. La riattivazione del procedimento di riordino fondiario e
gli adempimenti procedimentali successivi alla medesima, ai sensi
dei commi 3, 4 e 5, devono essere approvati da parte dell'assemblea
dei proprietari consorziati interessati dal riordino fondiario con
la maggioranza dei consorziati e, in ogni caso, da almeno il 70
percento dei consorziati proprietari dei terreni ricompresi
nell'area oggetto del riordino fondiario, i quali devono inoltre
rappresentare almeno il 70 percento della proprietà inclusa
nell'area interessata. L'approvazione può essere resa dai
proprietari in forma scritta anche in tempi diversi
dall'assemblea.".
Consiglieri presenti e votanti: 28
Favorevoli: 7
Contrari: 21
Il Consiglio non approva.
Presidente
- La parola al Vicepresidente Chatrian.
Chatrian (ALPE)
- Chiedo a nome del gruppo ALPE e del PD
la votazione segreta sull'articolo 19.
Presidente
- Pongo in votazione per scrutinio segreto
l'articolo 19:
Consiglieri presenti e votanti: 28
Favorevoli: 19
Contrari: 9
Il Consiglio approva.
Presidente
- Pongo in votazione l'articolo 20:
Consiglieri presenti e votanti: 27
Favorevoli: 20
Contrari: 7
Il Consiglio approva.
Presidente
- Procediamo alla votazione del disegno di
legge nel suo complesso.
La parola al Vicepresidente Chatrian, per dichiarazione di
voto.
Chatrian (ALPE)
- Grazie Presidente.
Dopo cinque ore di dibattito, di confronto, di discussioni, di
approfondimenti, avevo terminato il mio intervento in discussione
generale così: chissà, forse la notte ha portato consiglio!
Purtroppo non è andata a buon fine, ma il rammarico più grande è
che il risultato negativo ce l'avrà il sistema Valle d'Aosta su
questa legge, ce l'avranno i nostri consorzi esistenti, non
nasceranno nuovi riordini fondiari per il domani, un'occasione
veramente persa nel momento in cui si è messo mano a questo
riempimento legislativo, vuoto da quattro anni e mezzo.
Il cuore del dibattito è legato ad un discorso di volontà, il
posizionamento è proprio in antitesi, è alternativo, Assessore, lo
abbiamo capito; non è più un discorso di approfondimento, un
discorso tecnico, dobbiamo sentire i legali al quarto piano, ma è
un discorso prettamente politico. Questa maggioranza ha deciso di
non più creare nessuna condizione per riordinare le proprietà e
quindi il frazionamento di tantissimi valdostani sul territorio
valdostano. Questa è la sintesi di natura politica, il resto è
fuffa, il resto è tempo perso, il resto è non si poteva fare
tecnicamente. Voglio essere chiaro su questo punto, perché non è
vero che tecnicamente non si poteva fare diversamente; si poteva
rimodulare dal punto di vista delle percentuali di consenso legate
all'80, al 90 o al 95 percento, non c'era bisogno dell'unanimità,
sia chiaro! È stata una scelta, una volontà.
Noi non siamo d'accordo, le abbiamo presentato le nostre
proposte che andavano in una direzione alternativa, e questo è il
primo punto; quindi la scelta è stata: non si faranno più riordini
fondiari in Valle d'Aosta a partire dal luglio 2012 in avanti, fino
a quando non si modificherà questa legge.
Secondo cuore di questo disegno di legge: i promotori dovranno
essere i consorzi, non ci sarà nessun consorzio che farà il
promotore perché il 100 percento sarà tecnicamente impossibile.
Quindi termino dicendo: chiusura totale per futuri riordini
fondiari in Valle d'Aosta. La volontà politica di questa
maggioranza rispetto al riordino fondiario è quella di continuare
con la frammentazione, con la polverizzazione delle nostre
proprietà nella vallata centrale ed in tutte le vallate laterali
dove sappiamo a che livelli di polverizzazione la proprietà
fondiaria è ancora in essere, quindi si chiude questo cerchio.
Quattro anni e mezzo di vuoto legislativo, per oggi mettere sul
tavolo una "non proposta" che azzera completamente il domani dei
riordini fondiari, il poter finalmente riaccordare le proprietà dei
valdostani tutti.
Un rammarico profondo di natura personale e politica. Un'
occasione persa, Assessore: lei non è convinto, forse non le
interessa, né interessa a questa maggioranza. Per quanto riguarda
il gruppo ALPE siamo profondamente rammaricati e oggi avete scritto
una brutta pagina della Valle d'Aosta per quanto riguarda i
riordini fondiari.
Presidente
- La parola al Consigliere Donzel.
Donzel (PD)
- C'era la necessità di una legge, c'era la
necessità di ripensare e concretizzare un percorso che si era fatto
e che aveva dato dei risultati straordinari; per fare questo
bastava la seconda parte della legge che abbiamo votato. La prima
parte invece è una parte politica, di scelta, che spezza
completamente i legami con la storia del riordino fondiario in
Valle d'Aosta, ipotizzando un'altra strada. Su questo non siamo
stati d'accordo, sarebbe stato opportuno che una parte del
dibattito si sviluppasse in modo più approfondito in commissione,
ma c'è una fretta della maggioranza e, secondo me, altri disegni di
legge che dovremo discutere domani metteranno in luce come la
fretta della maggioranza in commissione, che non consente di
discutere fino in fondo le questioni, poi crea le precondizioni per
dei dibattiti complicati anche in aula!
Noi abbiamo tenuto fermo un principio: volevamo che la
conclusione dell'iter dei tanti riordini avviati non fosse in
contrasto con una prospettiva futura; dal nostro punto di vista
lasciare aperta una prospettiva futura avrebbe rafforzato
l'esigenza di chiudere ancora più in fretta l'iter passato. Invece
si dice: per il futuro non si fa più nulla, e potremo lentamente
procedere a vedere quello che c'è; è proprio un'impostazione
completamente contraria a quello spirito energico, quasi brutale
che qualcuno ha voluto dimostrare con le parole in aula, ma che poi
fatica a tradurre in fatti concreti nell'applicazione normativa.
Credo che questo modo brutale di dire: "affrettiamo il dibattito",
sia poi stato ben ripagato da una votazione 15 a 13 su un
emendamento, che la dice lunga sullo stato di salute della
maggioranza! Forse certe prese di posizioni andrebbero più
ponderate prima di essere così enunciate!
Per cui ribadiamo il nostro voto contrario al provvedimento, con
il rammarico che condividiamo la volontà di chiudere un percorso,
ma non possiamo accettare l'idea che per chiudere un percorso si
chiuda anche la possibilità per il futuro di realizzare quelle
opere di qualità, che tutti abbiamo riconosciuto essere state messe
in campo in questi anni sul territorio valdostano.
Presidente
- La parola all'Assessore all'agricoltura e
risorse naturali, Isabellon.
Isabellon (UV)
- Grazie.
Innanzitutto vorrei ringraziare tutti coloro che hanno
contribuito alla predisposizione del disegno di legge, che non è
stata semplice, vista la tematica complicata e anche la discussione
che si è svolta in aula, la commissione che ha lavorato
sull'argomento. Non è vero che, come diceva qualcuno, che la
commissione non ha lavorato; ha lavorato, pur non avendo dato le
risposte che tutti si aspettavano. Vorrei ringraziare il relatore
che ha illustrato bene il disegno di legge e tutti coloro che hanno
contribuito al suo miglioramento. Magari questa è stata anche
l'occasione per chiarire come funzionano i riordini fondiari, di
cosa si tratta, è una tematica molto specifica.
Naturalmente non condivido quello che una volta si definiva
"spettacolarizzazione della politica", qui siamo alla
drammatizzazione della politica, perché non siamo lo
Spoon
River
dei consorzi e dei riordini; affrontiamo tranquillamente
il futuro anche con questo disegno di legge, perché non è vero che
è tecnicamente impossibile raggiungere il 100 percento. I dati lo
dimostrano e ci sono dei consorzi che hanno intrapreso delle
iniziative di riordino fondiario con il 100 percento del consenso.
Naturalmente questo si può raggiungere con un lavoro meticoloso,
anche preparatorio, fatto dai consorzi.
Non mi resta che augurarmi che questo disegno di legge permetta
di gestire al meglio il passato, il presente ed il futuro dei
riordini fondiari in Valle d'Aosta. Grazie.
Presidente
- Pongo in votazione la legge nel suo
complesso:
Consiglieri presenti e votanti: 28
Favorevoli: 21
Contrari: 7
Il Consiglio approva.
Presidente
- Con questa votazione dichiaro conclusi i
lavori dell'odierna adunanza del Consiglio regionale. I lavori
riprenderanno domani mattina, alle ore 9.
La seduta è tolta.
---
La seduta termina alle ore 20,40.
