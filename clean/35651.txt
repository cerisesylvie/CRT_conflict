Classificazione
BENI CULTURALI



Oggetto del Consiglio n. 118 del 25 settembre 2013 - Resoconto
OGGETTO N. 118/XIV - Interpellanza: "Situazione e andamento
gestionale della struttura dell'ex Cinema Splendor di
Aosta".
Président -
Pour l'illustration, la parole au collègue
Bertin.
Bertin (ALPE)
- Grazie Presidente e mi scusi per il
ritardo.
Dopo quasi vent'anni dall'inizio dei lavori di ristrutturazione
dell'ex Cinema Splendor, finalmente il cinema è stato aperto ed
inaugurato. Questo è un argomento al quale abbiamo dedicato diverse
iniziative nella scorsa legislatura soprattutto per quanto riguarda
la gestione. In quest'occasione quello che ci interessa è
soprattutto - almeno al momento, poi riprenderemo in seguito le
questioni relative alla gestione - conoscere:
"se, quando e con
quali modalità si intendano assumere decisioni in merito al nome
dello stabile"
, anche perché, come detto, ormai la struttura è
aperta, ma continuiamo a chiamarla "ex Cinema Splendor" e ci
interessava capire anche come si sono svolte le attività estive in
questa nuova struttura, capirne i costi e le attività collegate e
anche eventualmente il numero degli spettatori presenti in queste
occasioni. Grazie.
Presidente
- Grazie. La parola per la risposta
all'Assessore Farcoz.
Farcoz (UV)
- Merci Madame le Président.
"Se, quando e con quali modalità si intendano assumere
decisioni in merito al nome dello stabile"
: per il momento
ancora nessuna decisione è stata definita e comunque stiamo
lavorando affinché si possa arrivare ad un nome il più possibile
condiviso.
"A quanto ammonta il costo sostenuto dall'apertura della
struttura sino ad oggi in merito alla gestione dell'immobile e
delle attività ad esso collegate"
, il costo complessivo di
gestione dell'immobile, comprensivo delle attività in esso
realizzate dal 1° gennaio al 2 agosto 2013, ammonta a 94.885, che è
comprensivo del servizio tecnico di custodia, del servizio di
gestione e coordinamento delle emergenze, del servizio antincendio,
di energia elettrica, servizi vari per eventi, servizi di pulizia e
costi di gestione del calore e relativa manutenzione.
Per quanto riguarda il numero degli spettacoli, bisogna
innanzitutto premettere che gli spettacoli svoltisi allo Splendor
vanno distinti in spettacoli organizzati o coorganizzati
dall'Amministrazione regionale e spettacoli realizzati da soggetti
terzi. L'Amministrazione regionale, oltre all'evento inaugurale, ha
in particolare organizzato il concerto "Helène Grimaud" nell'ambito
della "Saison culturelle", spettatori 485, e il concerto per il
bicentenario della nascita di Giuseppe Verdi, con 485 spettatori,
"l'Assemblée de chant choral", con una media di 400 spettatori a
serata. Per quanto riguarda "Aosta Classica", che è stata
organizzata in collaborazione con "Opere Buffe", abbiamo Mario
Biondi con 470 spettatori, "Musica Nuda" 200, "Jazz Sfom Orchestra"
300, "Africa Unite" 140, "New Art Ensemble" 100, 2 Cellos 200,
"Glen Miller Orchestra" 230, Nile Rodgers & Chic 420, "i Fiati
Associati" 90. Le iniziative organizzate da soggetti terzi sono
state i concerti delle bande musicali valdostane, nell'ambito del
raduno annuale con circa 300 ingressi a serata, uno spettacolo
teatrale di fine anno scolastico organizzato dal Convitto Chabod
con circa 400 studenti e, infine, due concerti nella Scuola Suzuki
di Aosta in occasione del ventennale dell'attività, con 500
ingressi in totale.
Presidente
- Per la replica, la parola al collega
Bertin.
Bertin (ALPE)
- Grazie Presidente.
Come detto, uno degli aspetti che più ci preoccupavano di questa
nuova struttura era la gestione, anche perché crediamo che, dopo
aver aspettato 20 anni e con un costo di ben 15 milioni di euro,
questa struttura debba essere utilizzata in modo intelligente ed
adeguato. Non possiamo insomma trasformarla in una sala
polivalente, una delle tante sale presenti sul territorio che si
apre alle 21,00 e si chiude alle 23,00 finito lo spettacolo. Non
possiamo spendere 15 milioni per avere l'ennesima sala polivalente,
questa deve essere una struttura aperta alla collettività, alla
città e diventare un centro anche di creazione culturale aperto
dalle 8,00 di mattina alla sera e deve essere un punto di
riferimento vivo per la città e per la regione. Avevamo presentato
già tempo fa diverse iniziative, interpellanze ed interrogazioni su
quest'argomento per anticipare i tempi rispetto al momento in cui
avremmo avuto la struttura; adesso abbiamo la struttura, ma non
abbiamo ancora immaginato come gestirla. Noi avevamo presentato un
disegno di legge che andava nella direzione di cercare di
coinvolgere il più possibile la cittadinanza e di dare una gestione
autonoma a questa struttura, l'argomento purtroppo è stato lasciato
cadere e adesso che abbiamo la struttura a disposizione soltanto
ora si inizia a porre il problema della gestione. Almeno spero che
vi stiate ponendo il problema, perché altrimenti questo rischia di
essere una cattedrale nel deserto e neanche tanto ben riuscita,
anche perché, a quanto pare, ci segnalano che, da una parte, gli
spazi per lo spettacolo del palco sono piccoli per certe attività -
cosa tra l'altro già segnalata - e anche in certe parti del teatro
abbiamo una visibilità piuttosto scarsa, ma, al di là di questo,
insomma, l'importante, l'obiettivo che dobbiamo porci è quello che
questa struttura diventi al più presto una struttura viva e
coinvolgente, altrimenti, come detto, la spesa di 15 milioni
risulterà francamente eccessiva ed uno spreco. Al momento non mi
pare che questa struttura rappresenti quanto dicevamo, non
rappresenta neanche quel salto di qualità nella fruizione culturale
e non potrebbe essere altrimenti, anche perché, se la gestione
rimane di questo tipo, difficilmente ci sarà quel salto di qualità.
I risultati di questo...mi paiono non particolarmente brillanti, ma
non è questo il problema principale, il problema principale è porsi
degli obiettivi soprattutto nella gestione. Ritorneremo su
quest'argomento.
Mi pare anche...ai 20 anni di ritardo aggiungere anche altro
tempo per decidere il nome di questa struttura...è abbastanza
ridicolo continuare a chiamarla "ex Cinema Splendor", bisognerebbe
al più presto trovare una modalità per coinvolgere e condividere il
più possibile questa scelta, è necessario anche perché può
rappresentare anche un momento di svolta simbolico rispetto a
questa struttura. Ritorneremo in seguito sull'argomento.
Grazie.
Président
- Point 30 à l'ordre du jour.
