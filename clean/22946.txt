Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
ASSISTENZA SOCIALE
Assistenza socio-sanitaria



Oggetto del Consiglio n. 2304 del 23 novembre 2006 - Resoconto
OGGETTO N. 2304/XII - Situazione di criticità nei servizi
consultoriali della Regione. (Interpellanza)
Interpellanza
Venuti a conoscenza che a:
a) dopo una ventennale apprezzata attività è stato chiuso,
dall'ASL della Valle d'Aosta, il Consultorio familiare di Via
Festaz, ad Aosta, trasferendo le attività ivi presenti in parte
nella sede ASL di Via Guido Rey e in parte al Consultorio di
Charvensod;
b) che il Consultorio di Via S. Martin de Corléans, ad Aosta,
ha gravi problemi di impiantistica, ed in particolare mancanza di
acqua calda in più ambulatori, inadeguato servizio di boiler di
piccole dimensioni nei restanti, inadeguatezza dell'impianto
elettrico, degrado del sistema di riscaldamento e dei servizi
igienici, ridotto numero di postazioni informatiche connesse con
l'ASL, mancanza di una sala d'attesa, con conseguente necessità per
le mamme che allattano di doverlo fare in corridoio;
c) nel Consultorio di Brusson, malgrado le numerose
segnalazioni ed anche gli impegni presi dall'amministrazione
comunale, piove all'interno dei locali, tanto che l'ambulatorio di
ostetricia e ginecologia è stato chiuso;
d) nel Consultorio di Saint-Vincent, annesso al Centro
anziani, i servizi essenziali come telefono e computer sono unici
tra due ambulatori, quello infermieristico e quello ginecologico,
costringendo il personale ad operare nella promiscuità in presenza
dei pazienti;
Ricordate le già segnalate riduzioni di orario di apertura
della radiologia territoriale di Donnas, nonché la riduzione delle
tipologie di esami radiologici eseguibili sul territorio, come le
colonne in ortostasi e ortopantomografie, molto utili nell'età
infantile e adolescenziale, nonché la cronica carenza di personale
infermieristico assegnato al territorio, che obbliga le caposala
responsabili a veri e propri salti mortali per garantire i servizi
minimi;
i sottoscritti Consiglieri regionali
Interpellano
l'Assessore competente per conoscere se intenda:
1) sottoporre le sopraccitate difficoltà in cui si trovano i
servizi consultoriali alla dirigenza, ASL perché siano risolte nel
più breve tempo possibile;
2) fare una valutazione sulle effettive disponibilità
economiche e umane in capo ai servizi territoriali dell'USL, in
rapporto a quelle predominanti in capo alla struttura ospedaliera,
nonché sull'efficienza e l'efficacia del sistema di direzione dei
servizi territoriali, basato su un responsabile coordinatore e
quattro direttori distrettuali;
3) predisporre dei provvedimenti straordinari perché tutta la
rete dei presidi territoriali dell'USL della Valle d'Aosta sia
ristrutturata e potenziata, in modo che tutti i cittadini della
nostra Regione possano godere di pari diritti e di possibilità di
accesso, ed in particolare, nella città di Aosta, che si strutturi
una rete territoriale, ben separata dell'Ospedale, coordinata con i
quartieri.
F.to: Sandri - Fontana Carmela
Président
- La parole au Conseiller Sandri.
Sandri (GV-DS-PSE)
- Credo che l'illustrazione sarà
estremamente breve. Abbiamo fatto una verifica sul territorio dei
livelli di qualità e di servizio dei servizi consultoriali e "a un
volo d'uccello" sulle strutture valdostane sono emerse, anche se
l'analisi è stata molto superficiale, tutta una serie di difficoltà
a livello consultoriale. Ad Aosta è stato chiuso il consultorio
familiare di Via Festaz, storico consultorio, uno dei primi della
Valle d'Aosta, che aveva un particolare successo per quanto
riguarda alcuni servizi, soprattutto a favore delle donne di una
certa età del centro di Aosta. Il consultorio di Via Saint-Martin
de Corléans ha tutta una serie di problemi di impiantistica, per
cui abbiamo verificato che, ad esempio, manca l'acqua calda in più
ambulatori, mentre in altri questa mancanza viene coperta da dei
piccoli "boilers", che però sono assolutamente inadeguati e
difficili da far funzionare per quanto riguarda il tipo di utilizzo
di tipo professionale, perché sono adatti a situazioni di tipo
familiare e non di tipo ambulatoriale. Vi sono poi problemi di
servizi igienici, di riscaldamento... A Brusson da tempo è chiuso
l'ambulatorio di Ostetricia e Ginecologia perché piove dal tetto.
Il consultorio di Saint-Vincent e i 2 ambulatori hanno un'unica
entrata e un unico telefono, per cui per poter telefonare
l'ostetrica o l'infermiere professionale deve andare nell'ufficio
dell'altro, mentre magari sta facendo altre attività di tipo
sanitario con tutti i problemi di "privacy" che ciò comporta. Se
questo viene associato alle difficoltà che avevamo percepito ed
evidenziato, come la riduzione del tipo di prestazioni presenti sul
territorio per quanto riguarda la radiologia, nonché la riduzione
drastica degli orari di apertura dei servizi territoriali
radiologici, in particolare a Donnas, nonché la cronica carenza di
infermieri per cui le caposala, responsabili del territorio, sono
obbligate a veri e propri "salti mortali" per mantenere aperti i
servizi, ci si chiedeva se e come c'era l'intendimento da parte
della Giunta di intervenire con l'USL affinché i servizi
territoriali tornassero ad essere preminenti nell'iniziativa di
questa Regione, perché ci "si riempie la bocca" con il Piano
sanitario, sulla necessità di rafforzare il territorio per avere
minori costi ospedalieri, di fatto si fa esattamente il contrario:
si utilizza l'Ospedale per dare risposte che potrebbero essere date
sul territorio aumentando drammaticamente i costi; di qui viene
chiaro da dove viene fuori il deficit dell'USL.
Da questo punto di vista vogliamo anche sapere quali siano le
intenzioni riguardo alla messa a disposizione delle strutture
territoriali delle disponibilità economiche ed umane concretamente,
affinché si possa rispondere a queste difficoltà; infine credo si
debba fare un salto in avanti e capire se l'Assessorato è
intenzionato a fare, dal punto di vista della rete dei presidi
territoriali, un grosso salto in avanti, perché, se pensiamo a un
Ospedale più piccolo, con un minor numero di posti letto,
specializzato nella terapia degli acuti, è chiaro che i presidi
territoriali devono essere rafforzati. Da questo punto di vista, la
città di Aosta gode del "privilegio" di avere la confusione, per
cui nella stessa struttura c'è il poliambulatorio e c'è l'Ospedale,
con il carico notevole e la concentrazione di complessità che porta
a mal funzionamento della parte ospedaliera e mal funzionamento
della parte territoriale; quindi identificare che anche nella città
di Aosta ci possano essere quei normali diritti di accesso a una
struttura ambulatoriale, ad esempio, per quanto riguarda i
laboratori di analisi, andare senza dover fare quelle code immense,
come succede nel capoluogo, e infine capire quanto di tutto questo
è da rivedere rispetto al tipo di organizzazione. Oggi abbiamo 4
distretti e una direzione di distretti, l'impressione è che con
tutta la loro buona volontà il direttore di distretto o il
direttore dell'area territoriale non siano messi nelle condizioni
di poter svolgere correttamente il loro lavoro, perché gli si
lesina un po' di tutto; allora o ci si crede in questa struttura, o
non ci si crede, volevamo capire che intenzioni c'erano da parte
della Giunta.
Président
- La parole à l'Assesseur à la santé, au
bien-être et aux politiques sociales, Fosson.
Fosson (UV)
- Sì, ci si crede a questa struttura e si
cerca di crederci non solo a parole. La situazione, ma lo sa anche
lei, non è così critica. Ci sono, lo ammetto, dei disguidi e le
segnalazioni servono anche per questo e noi le accettiamo. Il "volo
di uccello", come lei ha detto, forse non è stato completo, anche
se ha evidenziato questi disguidi; non è stato completo perché sul
territorio valdostano ci sono 22 consultori più il "Pangolo", cioè
abbiamo la più alta percentuale di servizi consultoriali rispetto
alla popolazione, consultori che sono aperti con utenze molto
limitate.
Per arrivare nello specifico sulla situazione dei consultori in
Aosta, è vero che forse Aosta ha una rete consultoriale vetusta - e
in questo anche il Comune dovrà darci una mano. Il consultorio di
Via Festaz: intanto si deve onestamente dire che questo consultorio
ha chiuso la struttura, non la funzione, perché la funzione è stata
trasferita nel poliambulatorio di Via G. Rey, che è separato
dall'Ospedale, abbiamo già un poliambulatorio che è scisso
completamente dalla struttura ospedaliera. Perché è stato chiuso
come struttura? Perché è una struttura non di proprietà del Comune,
l'ambulatorio di Via Festaz esistente da 20 anni e anche più è di
proprietà dell'INPDAP, che per una propria necessità, soprattutto
per aprire nuovi sportelli per il servizio della sicurezza sul
lavoro, non ha più concesso la deroga all'affitto che ci aveva
promesso, comunque il contratto era già scaduto da 2 anni e
sapevamo di questa situazione. Speravamo, perché c'è tutta una
progettualità e un desiderio di risolvere il discorso, in una
deroga ancora per un anno, fin quando il poliambulatorio di Via
Brocherel, che doveva essere già finito nel 2006, fornirà ad Aosta
un grande servizio consultoriale, nuovo e moderno, con il
trasferimento dei servizi consultoriali al centro di Aosta proprio
in Via Brocherel.
Per quanto riguarda il consultorio di via Saint-Martin de
Corléans: questa non è una struttura nuova, ma è una struttura che
viene ristrutturata sempre in attesa di altre sedi comunali a ciò
adatte. L'informatizzazione è in via di compimento, quindi si
risolverà questo problema.
Per quanto riguarda Brusson: sì, pioveva nella struttura dov'era
situato il consultorio, ma ho una comunicazione a firma del Dr.
Poti, che non c'è stata un'interruzione di attività, nel senso che
il consultorio è stato spostato in locali adiacenti del Comune e
quindi anche qui la funzione continua.
A Saint-Vincent: ora rispetto a prima, gli ambulatori
territoriali sono sovraffollati. Non so se avete visto Morgex
com'era un po' di anni fa, la situazione era diversa, nel senso che
gli ambulatori c'erano, tutti lindi e puliti, ma non erano
frequentati. A Saint-Vincent: sempre dalla comunicazione del Dr.
Poti viene evidenziato che sono 4 le stanze messe a disposizione
dal Comune, una per un ambulatorio ostetrico, un'altra per un
ambulatorio pediatrico, l'altra per un assistente sanitario e una
per un'assistente infermieristica; gli orari di questi ambulatori,
dotati di 3 telefoni e 2 computer non sono mai concomitanti.
Ad Aosta è risaputo che ci sono 3 consultori funzionanti, più
uno a Plan Felinaz più il "Pangolo" che abbiamo potenziato. Certo
la rete consultoriale di Aosta ha strutture più vetuste di quelle
degli altri Paesi, ma il poliambulatorio di Via Brocherel risolverà
questa situazione.
Se crediamo all'area territoriale: certo, a questa ci crediamo e
anche se le risorse finanziarie sono minori, questo sia per
l'Ospedale che per il territorio, cerchiamo di investire. Siamo
d'accordo che l'Ospedale deve essere sempre più un Ospedale per
acuti e gli altri trattamenti devono essere fatti sul territorio. I
dati di finanziamento sono dati che vanno in questa direzione: il
48-49% del finanziamento del 2006 è stato speso sul territorio,
all'area ospedaliera sono stati tributati il 39-40% dei
finanziamenti, all'area amministrativa il 5-6%, quindi al
territorio sono andate le risorse maggiori. Per la quantità di
bilancio bisogna tener conto che in questo 48-49%, avendo
risparmiato l'1% della spesa farmaceutica con la distribuzione
diretta di farmaci alle microcomunità, sono stati risparmiati 2,5
milioni di euro, che nel 2006 sono stati spesi tutti sul
territorio. Il sistema di direzione che ha letto queste
interpellanze e che risponde in questo modo ha raggiunto in questi
anni degli obiettivi importanti. Nel 2005 le prestazioni sul
territorio sono aumentate del 15,58%, quindi direi che il fattore
territorio vada potenziato e ciò è dimostrato in questi dati: il
48-49% di finanziamento e 15,58% prestazioni in più.
Vorrei anche, per dare delle buone notizie, segnalare i progetti
positivi che sono stati portati a termine nel territorio e
l'attenzione per il territorio: intanto il nuovo contratto con i
medici di famiglia per noi molto importante, che ha portato a una
disponibilità telefonica degli stessi dalle 8.00 alle 14.00, cosa
che non c'era prima; ha istituito la figura del medico di struttura
nelle microcomunità; è partita l'ADI su tutto il territorio, in
questi tempi a Châtillon è partita un'ADI oncologica per un bambino
neoplastico, che prima non c'era; abbiamo 2 RSA in funzione. I
servizi di prenotazione saranno dal mese di gennaio accessibili su
"Internet" con la presentazione delle liste di attesa nei vari
distretti. Il sistema di farmacovigilanza è stato potenziato e
informatizzato, è stato aperto un servizio ausili sul territorio,
sono partiti gli "screenings" per le neoplasie, cioè in questi mesi
abbiamo girato tutto il territorio per presentare il terzo grande
"screening" delle neoplasie del colon e abbiamo avuto alle prime
risposte sul territorio una partecipazione allo "screening" del
59%, cosa che nel resto d'Italia non c'è.
Vorrei citare un'ultima cosa positiva, ringraziando anche i
Consiglieri che erano presenti sabato al Convegno di medicina
"sanità in rete", in cui è stato presentato il progetto di
informatizzazione dei medici e degli infermieri sul territorio. Nel
mese di dicembre di quest'anno il 98% dei medici sarà
informatizzato, cioè i medici avranno tutti i dati di ritorno
dell'Ospedale, i dati di laboratorio, i malati possono anche non
più ritirare gli esami in laboratorio, perché le risposte gli
vengono date attraverso l'informatizzazione del medico di base e
questo permetterà tutta un'altra serie di progettualità, così anche
le infermiere sul territorio dal mese di gennaio avranno un palmare
informatizzato. Chi era al convegno di sabato ha avuto sicuramente
un ritorno positivo quando il Presidente dell'Ordine dei medici
italiani ha definito la situazione dell'informatizzazione del
territorio della Valle d'Aosta unico esempio in Italia. Questi
dati, quindi, mi sembra che dimostrarino non solo un desiderio di
andare verso una politica sanitaria molto più stabilite sul
territorio... ma che lo dimostrino nei fatti.
Termino dicendo che sulle liste di attesa è stato molto corretto
il Ministro Turco lunedì, quando ha riunito tutti gli Assessori e
ha detto di non aver "cavalcato" il problema delle liste di attesa,
perché facilmente può essere "cavalcato" con demagogia e populismo,
in quanto questo è un problema che pone, se lo si vuole affrontare
in modo corretto, una serie di problematiche importanti. La Valle
d'Aosta comunque, rispetto al decreto che uscirà dal Ministero e al
recente piano di controllo delle liste di attesa che abbiamo
presentato, presenta una situazione molto favorevole. Se si
guardano gli esami segnalati, l'ortopantomografia, l'RX colonna e
l'RX colonna "in toto", da un attestato sempre di ieri del
direttore di area territoriale, presentano, l'ortopantomografia 22
giorni di attesa in Ospedale e 36 giorni a Donnas; l'RX colonna 36
giorni in Ospedale e l'RX colonna segmenti 20 giorni a Morgex e 36
giorni a Donnas. Questo è ampiamente sotto i limiti previsti di 60
giorni per la diagnostica; dal punto di vista sanitario, avendo
fatto il chirurgo nel pubblico per 26 anni, posso dire che per fare
un RX della colonna non cambia assolutamente nulla se viene fatto
dopo 20 giorni o 36 giorni, sono prenotazioni rapide rispetto ai
dati italiani. Chiaramente se c'è un'urgenza, questa è sempre
filtrata dal medico di famiglia e viene eseguita, se non è
differibile, nelle 24 ore e nei 15 giorni se è differibile, per cui
penso che sulle liste di attesa abbiamo dei tempi accettabili,
comunque uscirà il decreto del Ministero, che per 30-32 specialità
ed esami porrà dei limiti precisi, a cui noi ci atterremo.
Termino dicendo che il Ministro Turco lunedì ha parlato di
necessità di ammodernare il servizio sanitario, il che significa
riorganizzare, vedere e rendere più efficienti i servizi sul
territorio, vuol dire sopprimere delle pratiche e delle funzioni
che non sono più utili all'utente. In questo piano per ammodernare
però dovremmo fare delle scelte, questo è evidente, e tali scelte
possono essere impugnate, criticate facilmente. Il populismo e la
demagogia in questo sono un rischio per tutti. Partiamo dai bisogni
della popolazione, crediamo alla necessità di portare i servizi sul
territorio con questa sottolineatura del Ministro Turco, che
bisogna comunque ammodernare il servizio sanitario italiano.
Sul problema dei consultori sta lavorando il Dipartimento
materno infantile, lo ha come progetto - nel Dipartimento materno
infantile sono presenti i medici, gli infermieri, le ostetriche,
gli psicologi e anche i ginecologi che operano sul territorio - per
presentarci un piano che vada nel senso di ammodernare e rendere
più efficiente questo servizio.
Président
- La parole au Conseiller Sandri.
Sandri (GV-DS-PSE)
- Intanto mi fa piacere che
l'Assessore ammetta tutte le carenze che sono state evidenziate e
gli garantiamo che nelle prossime settimane faremo un'analisi più
dettagliata delle strutture consultoriali. Non so se riusciremo a
vederli tutti e 22, ma sicuramente torneremo con un'analisi più
approfondita della lista della spesa in materia. Dal punto di vista
delle liste, fra gli argomenti che sono stati evidenziati... ho una
visione decisamente diversa da quella dell'Assessore, perché lui
parla delle cose positive e si dimentica di parlare delle cose
negative.
Per quanto riguarda le attese per la Cardiologia, siamo arrivati
a livelli tali, per cui tutta una serie di persone che hanno la
necessità di una visita cardiologica per poter avere la patente,
perché vengono sottoposti dal Servizio di medicina legale a
controlli a 3 o a 6 mesi, quelli di 3 mesi non riescono nemmeno ad
avere la patente, perché la prenotazione della Cardiologia va al di
là dei tempi della Medicina legale. Siamo arrivati a questi
livelli, per cui c'è gente che sta una settimana o 10 giorni e gli
dicono pure che rimarrà una settimana senza guidare!
Per quanto riguarda le liste di attesa legate ad alcuni reparti
particolari come la radiologia, abbiamo già dimostrato in
quest'aula che variano a seconda dei livelli retributivi dei
progetti obiettivo. Se vengono fatti in base al vecchio sistema a
tariffa, le prenotazioni scendono da 100 a 15 giorni, se invece non
gli si dà il pagamento a tariffa, tornano a 115 giorni. È lì che
bisogna intervenire: bisogna intervenire facendo in modo che le
liste di attesa siano estremamente limitate, ma soprattutto non
siano più ostaggio dei primari ospedalieri. Come è ostaggio del
sistema ospedaliero il CUP, perché nel CUP si può andare a vedere e
lei lo potrà mettere sulla rete, ma non potrà mai mettere sulla
rete tutta quella serie di prestazioni, che sono tantissime, per
cui i pazienti devono continuare anche oggi ad andare in Ospedale
per prenotarsi, perché non si può fare dai consultori, né dai
poliambulatori, né da casa. Bisogna andare lì 1 volta, 2 volte, 3
volte, chiedere per piacere e ricevere spesso risposte che se si
passa alle 10,00 di sera in libera professione... c'è tempo dopo 1
giorno o 2... se invece vuoi andare per vie normali, devi aspettare
dai 30 ai 50 giorni e per tutta una serie di pratiche sei obbligato
comunque ad andare lì una volta, chiedere, tornare per la
prenotazione e tornare per fare gli esami e quant'altro sempre in
Ospedale. Queste sono funzioni che fanno sì che i suoi palmari a
molti degli operatori del territorio risultano una presa in giro,
perché significa "ammantare" di cose tecnologiche, che sicuramente
hanno premiato la ditta che le ha vendute, tutta una serie di
strutture, che poi mancano da altri punti di vista, per cui c'è il
palmare, ma non c'è l'acqua calda, c'è il palmare, ma poi manca il
telefono o il computer che collega con l'USL. Credo allora che, al
posto di fare dei salti in avanti su queste cose iperboliche uniche
in Italia, forse sarebbero meglio le cose normali; l'eccellenza non
è fare operazioni megagalattiche per cui la gente dimagrisce, ma è
fare bene dall'appendicectomia a tutte le cose normali di tutti i
giorni: elettrocardiogramma, radiografia...
Ultima questione: per quanto riguarda la radiologia, continuo a
ribadire che le colonne in ortostasi non si possono più fare sul
territorio, le prenotazioni non sono così lunghe in Ospedale, ma è
una bella tradizione che i ragazzini che dovevano fare questo tipo
di analisi non dovessero prendere da Gressoney e andare ad Aosta
per farle, ma potevano limitarsi a Donnas. Questa è una cosa che
non viene fatta, è un "minus" che c'è rispetto alla popolazione e
che si associa a tutti i "minus" che abbiamo visto nella città di
Aosta, perché andare a Plan Felinaz non è la città di Aosta, lei
pone come alternativa Via Brocherel, qui abbiamo l'Assessore
competente in materia che da poco ha lasciato il Comune di Aosta e
lei è testimone che i lavori sono cominciati nel 2006 e prima del
2009 sicuramente Via Brocherel non sarà disponibile, quindi abbiamo
3 anni in cui la gente di Aosta, che sono 40mila persone, grazie a
lei avrà difficoltà ad accedere ai servizi consultoriali, perché
casualmente quelli più importanti come Ostetricia e Ginecologia
sono finiti a Plan Felinaz e non sono più disponibili sul
territorio della città. Questo dimostra che non volete mettere le
strutture territoriali, a partire dal direttore di area
territoriale e dei direttori di distretto, nelle condizioni di
poter lavorare; non mettete a loro disposizione il personale, non
mettete a disposizione le strutture, non date quel supporto che è
necessario, perché? Perché il vostro pensiero è legato ai problemi
dell'Ospedale, a tutta una serie di pressioni che avete da parte
del Consiglio dei primari, unica Regione d'Italia in cui i primari
hanno questo potere! Di fatto possiamo dire che chi governa la
sanità non è lei in Valle d'Aosta, ma è il Consiglio dei primari e
questo credo sia un "minus" di tale Consiglio regionale e di tale
istituzione, di cui lei è responsabile.
