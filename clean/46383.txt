Classificazione
ENTI LOCALI
Comuni
TRASPORTI E VIABILITÀ
Viabilità



Oggetto del Consiglio n. 2840 del 12 ottobre 2023 - Resoconto
OGGETTO N. 2840/XVI - Interpellanza: "Avvio di un confronto
con il Comune di Aosta per evidenziare i punti di forza e di
debolezza del Piano urbano per la mobilità sostenibile".
Bertin (Presidente) -
Punto n. 39. Consigliere Manfrin ne
ha facoltà.
Manfrin (LEGA VDA) -
Ritorniamo su un argomento che
abbiamo affrontato praticamente in apertura di questo Consiglio,
ovvero la problematica del Piano urbano della mobilità sostenibile
del Comune di Aosta.
Con quest'interpellanza abbiamo voluto affrontare il problema a
tutto tondo, evidenziando una cosa che in parte è stata sollevata
da più parti, ma sulla quale secondo noi non si sono fatti i dovuti
approfondimenti.
Come abbiamo voluto riassumere nel testo dell'interpellanza, il
lavoro che è stato fatto sul Piano urbano della mobilità
sostenibile del Comune di Aosta parte da lontano, i lavori
risalgono a maggio 2022, dai molteplici passaggi sappiamo che il
Piano è stato sottoposto a una consultazione on-line che però ha
coinvolto pochissime persone a fronte di una viabilità che
coinvolge 50-60 mila abitanti. Questo l'abbiamo sottolineato - e su
questo ovviamente escludiamo la parte turistica ma dovrebbe essere
conteggiata anche quella - ed è stato dato pochissimo tempo per
formulare osservazioni che comunque sono arrivate in maniera
puntuale.
Vi chiedo peraltro una cosa su questa questione delle
osservazioni: ovvero molti, associazioni o singoli cittadini, hanno
formulato delle osservazioni che, da quello che sappiamo, vanno
nella direzione contraria rispetto a quella imboccata dal Comune di
Aosta; quello che temiamo è che di queste osservazioni che vanno
nella direzione contraria non si tenga conto, questa è sinceramente
una preoccupazione che abbiamo.
Come abbiamo sottolineato nel testo della nostra interpellanza,
soltanto dopo la pubblicazione della bozza di piano sono state rese
note le linee guida legate al Piano urbano per la mobilità
sostenibile, quelle dei decreti ministeriali che abbiamo indicato,
uscite il 27 settembre 2022.
Se noi prendiamo le linee guida pubblicate e prendiamo il Piano,
che è comunque precedente, non si possono rilevare delle influenze
rispetto a queste linee guida, quindi il Piano è stato redatto
prima ancora che le linee guida venissero pubblicate e quindi di
queste non se ne vede l'influenza.
Su questo e sulle linee guida non possiamo non osservare che uno
dei rilievi che emerge è la definizione di limite geografico che,
per la peculiarità territoriale, non può essere il Comune di Aosta
perché - l'abbiamo sottolineato nella giornata di ieri e lo
ripetiamo con maggiore enfasi nella giornata di oggi - non ha
competenza primaria su diverse strutture e su diversi servizi che
insistono sul nostro capoluogo regionale, che sono peraltro ad alta
frequentazione di persone.
Abbiamo per esempio tutta la parte delle scuole secondarie su
cui il Comune non ha assolutamente competenza, ma che sono ad alta
frequentazione e insistono sul territorio del capoluogo. Abbiamo
l'Università, anche qui una struttura che non è nella disponibilità
del Comune ma che ha una grande frequentazione, i trasporti
pubblici collettivi che non sono di diretta competenza del Comune,
abbiamo la Regione Autonoma Valle d'Aosta con le sue varie
articolazioni, con gli Assessorati e quanto vi gira intorno che non
sono nella disponibilità del Comune di Aosta, abbiamo l'Ospedale e
i servizi sanitari che insistono sulla nostra regione e sul nostro
capoluogo e che servono tutta la regione e su tutto questo il
Comune di Aosta non ha alcuna competenza, eppure ha formulato un
Piano che coinvolge anche la viabilità che serve e che gira intorno
a questi servizi.
Oltre a questo va osservata una cosa, un elemento fondamentale:
con il decreto ministeriale del 4 agosto 2010 era stato stabilito
l'obbligo di predisposizione e adozione del Piano urbano della
mobilità sostenibile per le città metropolitane, le Province, i
Comuni e le Associazioni dei Comuni che avessero una popolazione
superiore a 100 mila abitanti, quindi l'obbligo insisteva ed era in
capo alle realtà che rappresentavano una popolazione superiore a
100 mila abitanti.
Evidentemente Aosta non ha 100 mila abitanti e neanche
allargando alla Plaine noi riusciamo a conteggiare 100 mila
abitanti, quindi non possiamo non prendere atto del fatto che
questo passaggio non fosse neanche obbligatorio.
La cosa che ci ha stupiti particolarmente nell'analisi del
documento è che il Piano mira ad attuare strategie nei vari ambiti
di trasporto collettivo, ma, l'abbiamo detto prima, il Comune di
Aosta sul trasporto collettivo non ha nessuna competenza primaria,
diretta, quindi è chiaro che fare un Piano che coinvolge dei
servizi su cui non ha il controllo è particolarmente difficile.
Come sappiamo e come abbiamo evidenziato, su questa parte e
sulle varie parti del Piano che sono state in parte evidenziate
anche ieri, ma di cui abbiamo parlato in maniera approfondita in
questi mesi, si è scatenata una vera sollevazione popolare. Come
sapete le polemiche sono state tante e non posso riportare la
stessa definizione che un Consigliere comunale della maggioranza ha
esternato sui social definendo quelli che si lamentavano dei
rompi... adesso non mi ricordo più esattamente il termine ma
rompevano qualcosa, e questo Consigliere comunale, alla fine, a
forza di commentare e di replicare alle persone che non comprendono
certi tipi di scelte e che si trovano ad avere a che fare con file
chilometriche, con parcheggi che spariscono, con tariffe che
aumentano e quant'altro, il commento migliore che ha potuto fare è:
"Rompete tutti le scatole, noi stiamo facendo tutto bene e voi
rompete le scatole".
Su questo il gruppo che mi onoro di rappresentare ha però
portato e organizzato un'iniziativa che abbiamo definito
referendaria e che purtroppo non può avere un suo sviluppo come
avremmo voluto e come avremmo desiderato compiuto, perché il Comune
di Aosta, pur avendo l'istituto referendario nel suo Statuto, non
consente l'istituto del referendum sulle parti chiamiamole di
urbanistica, quindi purtroppo questo era escluso, ma i risultati di
questo referendum sono particolarmente importanti. Hanno
partecipato 1.102 persone, che credo sia un risultato assolutamente
onorevole, partendo dal presupposto che l'Arcigay che ha
organizzato la simpatica settimana Gay Pride, ha dichiarato che le
sue attività in una settimana, con il sostegno di tutte le
associazioni, le istituzioni, essendo coccolata da tutto il mondo,
ha dichiarato che hanno avuto circa mille partecipanti alla loro
attività e per loro era un successone, quindi vuol dire che noi
abbiamo fatto ancora meglio e per noi è un successone al cubo,
direi che questa manifestazione non può che definirsi assolutamente
partecipata.
I risultati, come sapete, li abbiamo resi noti, indicativamente
hanno bocciato per il 93% quanto fatto. I quesiti che avevamo
proposto andavano nella direzione di contrastare l'aumento delle
tariffe e la riduzione degli stalli messi in campo da parte
dell'Amministrazione comunale di Aosta, la parte della
realizzazione delle ciclabili che, come avete avuto modo di vedere
anche questa mattina, stanno devastando la nostra città e non
porteranno a nessun risultato utile, soprattutto in una città che è
percorribile in bicicletta per pochi mesi l'anno, perché questo non
va dimenticato. Credo che quest'inverno qualcuno farà Saturday on
ice sulle piste ciclabili perché altro non si potrà fare.
Sulle pedonalizzazioni nelle ZTL abbiamo l'oscena
pedonalizzazione dell'Arco di Augusto, quarto di pedonalizzazione
perché continua a essere percorribile ma non da tutti: quelli che
hanno la ZTL ci possono stare, qualcun altro no. L'Arco di Augusto
è sempre di asfalto e quindi pedonalizzato direi non tanto, la
pedonalizzazione del Quartiere Cogne con una piazza che sembra
disegnata con i gessetti in mezzo al quartiere che impedisce anche
l'accesso delle ambulanze, dove vengono organizzati peraltro dei
simpatici festini notturni da parte di alcuni abitanti del
quartiere, e so che quando dico "Abitanti del quartiere", capite di
chi intendo, capite a chi mi riferisco. Abbiamo chiesto anche una
valutazione in generale sull'operato della Giunta. Tutte queste
questioni sono state clamorosamente bocciate.
Ora, alla luce di quanto è avvenuto e alla luce del fatto che la
competenza primaria su alcuni temi, su tanti temi, su alcune
strutture e alcuni servizi "era", non può essere esclusivamente del
Comune di Aosta ma inevitabilmente coinvolge la Regione ed il
nostro capoluogo regionale.
Con quest'interpellanza chiediamo all'Assessore competente se
sia intenzione del Governo regionale aprire un confronto con il
Comune di Aosta per evidenziare i punti di forza e di debolezza del
Piano urbano della mobilità sostenibile e, ci auguriamo, modificare
quei punti che sono decisamente peggiorativi rispetto alla nostra
viabilità.
Presidente -
Risponde l'assessore Bertschy.
Bertschy (AV-VdA Unie) -
Io limiterò la risposta
all'interpello: "Per conoscere se sia intenzione del Governo
regionale aprire un confronto con il Comune di Aosta per
evidenziare i punti di forza e debolezza".
Il confronto sotto il profilo tecnico era ed è aperto, perché il
Dipartimento allora faceva parte del tavolo di lavoro che era stato
costituito per arrivare all'adozione del PUMS e alcune cose erano
già state fatte rilevare all'interno di quel tavolo di lavoro,
altre sono state poi fatte osservare, in particolare le
sottolineature che lei ha correttamente evidenziato nel suo
intervento rispetto al trasporto pubblico locale, ad alcuni servizi
che riguardano la pianificazione regionale e alle grandi
infrastrutture, perché quelli sono temi che attengono completamente
alla pianificazione regionale e ai servizi e poi a dei contratti
che sono in corso, perché poi intervenire, per esempio, sul
trasporto pubblico locale con una pianificazione di tipo comunale
vuol dire intervenire su due soggetti che sono la Regione e le
aziende che svolgono i servizi.
Quindi assolutamente sì, sul piano politico l'interlocuzione è
in corso e avremo occasioni per approfondire i temi che noi abbiamo
fatto osservare attraverso una puntuale disamina da parte delle
strutture competenti.
In generale, questo ci tengo a dirlo, l'obiettivo comune ma
qualsiasi pianificazione a livello europeo, nazionale, regionale e
comunale, va nella direzione di ridurre l'utilizzo del mezzo
privato, su questo credo che non possiamo che condividere
un'iniziativa che vada in questa direzione.
Come arrivarci, in quali tempi e con quale tipo di progettualità
è il compito della politica, farlo bene vuol dire convincere i
cittadini che questa è la strada giusta da percorrere.
In questa direzione credo che tutti si debba lavorare, non a
colpi di decisioni forzate ma soprattutto, invece, cercando di
convincere che questa è la direzione che dobbiamo cercare di
seguire, l'obiettivo che dobbiamo raggiungere e la progettualità
che dobbiamo tutti mettere in campo.
La cosa più importante che andrà definita nei prossimi mesi con
il Comune di Aosta: ne abbiamo parlato poc'anzi nell'iniziativa sul
Piano regionale trasporti, va presa una decisione sul tema del
collegamento con tutta la zona F8 e tutte quelle grandi
infrastrutture, il tema dell'attraversamento ferroviario del quale
si parla da tempo o altre scelte che dipendono da cosa si deciderà
di fare sulle infrastrutture: credo che il Comune, rispetto a
questo, dovrà finalmente anche esprimersi come noi in Consiglio
regionale, non ci possiamo permettere di continuare ad andare
avanti senza operare una scelta definitiva rispetto a quelle aree e
a quella pianificazione.
Rispetto al PUMS, abbiamo fatto osservare al Comune che, anche
quando si parla di politiche tariffarie, queste rivengono
all'Amministrazione regionale. Uno può anche immaginare di avere
una propria sensibilità al riguardo, ma la pianificazione sulle
politiche tariffarie, i percorsi, l'estensione dei percorsi delle
navette, piuttosto che ragionamenti di déplacement, di attestamento
dei servizi di parcheggio, sono decisioni che vanno operate insieme
all'Amministrazione regionale, proprio perché guardano servizi che
hanno una ricaduta più ampia di quella che non è semplicemente la
pianificazione che riguarda la città, però - ripeto - rispetto alla
visione generale, noi condividiamo il tentativo di andare nella
direzione di utilizzare di più il trasporto pubblico e di ridurre
l'utilizzo dell'auto. Come arrivarci è parte di un percorso che
evidentemente ha necessità di una base di ascolto ancora più ampia,
perché rispetto a questo è bene che la comunità possa utilizzare le
decisioni politiche per migliorare in generale la qualità dei
servizi, della vita quotidiana e anche aiutare questi percorsi.
Se non si riesce in quest'operazione, diventa evidentemente una
semplice contrapposizione che non porta al risultato che ci si deve
porre come obiettivo da parte di tutti quanti.
Concludo dicendo che noi lavoreremo con il Comune per cercare di
affrontare, come dice lei, i punti di forza e di debolezza
dell'attuale pianificazione, cercando di dare un nostro contributo
per migliorare la pianificazione che è stata messa in atto.
Presidente -
Per la replica, consigliere Manfrin.
Manfrin (LEGA VDA) -
Grazie, Assessore, per il suo
intervento, non ho solo compreso all'inizio quando ha detto:
"Risponderò in merito del testo" perché non mi pare di essere
andato fuori tema, ho soltanto aggiunto delle osservazioni che ci
aiutavano a sviluppare il ragionamento.
Detto questo, sono felice di sapere che c'è un confronto aperto,
è sicuramente positivo; significa, se lei dice che c'è un confronto
aperto, che soprattutto alcune scelte che riguardano il PUMS non
sono state ancora prese, quindi c'è una bozza che probabilmente
magari può essere modificata.
Quello che mi fa però in parte temere che non ci sia, e lei
giustamente ha detto: "C'è un dialogo", per dialogare c'è bisogno
che qualcuno parli e che qualcuno ascolti, perché altrimenti, se è
un dialogo fra due persone che parlano e basta, ognuno si parla
addosso e non se ne esce. Lei mi dice che c'è stato un confronto
preventivo con il Dipartimento che lei gestisce che faceva parte
del tavolo di lavoro e che sono state formulate delle osservazioni
sul trasporto, sui servizi e sulle strutture, che però nel PUMS non
sono state riportate. Diciamo che c'è stato un confronto, ma poi il
Comune ha fatto quello che ha preferito; questo credo che sia un
punto di debolezza da questo punto di vista.
A questo punto vi chiedo se da parte dell'amministrazione
comunale ci sia la disponibilità ad ascoltare delle osservazioni,
perché se già c'era il Dipartimento dei trasporti che faceva parte
del tavolo e nessuna delle osservazioni formulate è stata recepita,
credo che ci sia fondamentalmente un problema.
Lei dice che le tariffe e altre scelte vanno condivise, e io
sono assolutamente d'accordo e la ringrazio, ma - ripeto - questo
attiene anche alla volontà di confronto e soprattutto io le sollevo
un pericolo su cui lei è intervenuto, cioè lei dice: "Delle scelte
vanno condivise e bisogna fare scelte di buon senso che portino in
una direzione".
Questo è corretto, il problema qual è? Lei dice: "Siamo tutti
d'accordo nel voler ridurre l'utilizzo dei mezzi privati"; penso
che non ci sia nessun dubbio, cioè se effettivamente vi sono le
condizioni per usare meno la macchina e usare più i mezzi pubblici,
io credo che problemi non ce ne siano, però ci sono due tipi di
approccio su questo. È come l'utilizzo dell'auto elettrica, con lo
stop che l'Europa vuole dare alla produzione di mezzi a combustione
interna da qui a poco.
Quando si utilizzava il cavallo ed è arrivata l'automobile, non
è che si è detto: "Adesso noi mettiamo le ganasce ai cavalli così
usate l'automobile", l'automobile si è imposta perché era un mezzo
più sicuro, più veloce, che consumava meno rispetto al cavallo,
quindi è una scelta che si è imposta da sola, perché era più
conveniente.
Questa stessa scelta e questa stessa impostazione si può
applicare a tutto. Se io creo un sistema di trasporto pubblico
conveniente, creo un sistema che mi permette di potermi muovere
liberamente e facilmente all'interno di una città e all'interno di
una regione con costi inferiori, non ci sarà nessun bisogno di
alzare le tariffe, d'imporre la mancanza di parcheggi, di
disseminare ostacoli ZTL dappertutto. La scelta di utilizzare il
trasporto pubblico al posto della propria auto si affermerà di per
se stesso.
Qual è la differenza fra i due sistemi? Che un sistema è un
sistema in cui si affermano dei valori di libertà, un sistema
liberale, e l'altro è un sistema coercitivo, impositivo, dove chi
ha un'ideologia vuole affermare a tutti i costi quell'ideologia ed
è disposto a fare qualsiasi cosa, anche a calpestare le persone e a
creare dei disagi pur di affermare quell'ideologia, e non capisce
che queste scelte che sono prese con ideologia hanno il grave
vulnus di poter essere cancellate un minuto dopo se non vengono
supportate dalle persone.
Quindi ben venga il dialogo, ben venga il confronto ma
assolutamente un grossissimo no a qualsiasi imposizione e sì invece
alla promozione tramite la convenienza.
Se dovessimo riassumere con uno slogan, potremmo dire: "Sì alla
libertà di scelta e no all'imposizione".
