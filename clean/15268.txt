Classificazione
INDUSTRIA


Resoconto integrale del dibattito dell'aula
Oggetto del Consiglio n. 1808 del 14 febbraio 1996 - Resoconto
SEDUTA ANTIMERIDIANA DEL 14 FEBBRAIO 1996
OGGETTO N. 1808/X Situazione produttiva dello stabilimento
siderurgico Cogne di Aosta. (Interrogazione)
Interrogazione Visto il protocollo di accordo fra regione e
Gruppo Marzorati, siglato il 19 novembre 1993;
Visto il piano di ristrutturazione e di rilancio della Cogne
Acciai Speciali, presentato dall'Ing. Falcone alla IV commissione
consiliare permanente;
Venuti a conoscenza di un decremento della produzione di acciaio
presso lo stabilimento siderurgico aostano, a partire dall'anno in
corso;
i sottoscritti consiglieri regionali
Interrogano
l'Assessore competente per conoscere:
1) quali sono i dati relativi ai volumi produttivi negli anni
1994 e 1995 e quali sono le quote di mercato per linea di
prodotto;
2) se la Regione è stata preventivamente informata del taglio
produttivo di cui in premessa;
3) se le previsioni ottimistiche per il 1996 di cui al Piano di
rilancio sopracitato sono tuttora confermate dall'azienda.
F.to: Tibaldi-Linty-Lanièce
Presidente Ha chiesto la parola l'Assessore all'industria,
commercio e artigianato, Mafrica.
Mafrica (GV-PDS-SV) L'interrogazione pone tre domande, che ho
inteso nel senso di avere notizie sull'andamento della Cogne in
relazione ad un calo produttivo nel 1996.
Devo dire che l'interrogazione si riferisce anche a questioni di
relazioni fra la Regione e la Cogne Acciai Speciali, e alla
credibilità del piano presentato dalla Cogne Acciai Speciali nel
1993. Poiché ritengo che sia una richiesta di informazioni che
possono partire da legittime preoccupazioni, riferisco le
informazioni a mia conoscenza ed anche un giudizio sulle
stesse.
E' vero che nel 1996 ci sarà un calo della produzione; questo
però non è di per sé significativo, perché nel '96 ci sarà per tre
mesi la fermata dell'acciaieria in quanto si tratta di sostituire
la colata continua. I lavori per questo intervento, che porterà un
miglioramento dei fattori produttivi, comporteranno un tempo di tre
mesi, quindi i dati della produzione di per sé non sono
significativi perché nel '95 c'è stato un aumento molto forte e nel
'96 ci sarà un corrispondente calo di circa 1/4 in quanto la Cogne
Acciai Speciali ha anticipato nel '95 la produzione che le era
necessaria nel '96.
Se vogliamo avere dei dati, i dati più significativi invece sono
quelli relativi alle tonnellate vendute e a quelle che si pensa di
vendere nel '96.
Nel 1994 sono state vendute 119mila tonnellate, nel 1995 sono
state vendute 124mila tonn. con aumento del 4,2 percento, nel 1996
il budget prevede una vendita di 127mila tonn. con un aumento
ulteriore del 2,4 percento. Quindi, dal punto di vista dei dati, le
vendite sono in costante crescita; i dati sulla produzione devono
scontare un anticipo della produzione accumulata nel '95 per far
fronte alla fermata di circa 1/4 del tempo nel '96.
I dati che ritengo significativi sono quelli del bilancio. Nel
1994 c'è stato un fatturato di 332 miliardi con un utile di 8
miliardi; nel 1995 si prevede di avere un fatturato di 470 miliardi
con un incremento del 42 percento con un utile previsto fra i 20 e
i 25 miliardi. Si prevede nel 1996 a budget un fatturato di 420,
questo perché i numeri indici dei prezzi stanno avendo questo
andamento: fatto 100 il numero indice del '94, nel '95 si è avuto
un numero indice di 136 per i prezzi e si prevede per il '96 un
numero indice di 118, che sarà più basso di quello del '95 ma
ancora discretamente significativo rispetto al '94.
Per ciò che riguarda i rapporti fra Regione e Cogne Acciai
Speciali, sono ispirati alla correttezza e alla frequenza delle
informazioni, e con gli organismi partecipati alla Regione sono
ancora più frequenti: diciamo che con l'amministrazione sono
pressoché mensili, con Finaosta, Vallée d'Aoste Structure, CVA,
sono ancora più frequenti.
Per quello che riguarda il piano, si tratta di valutarlo da
questo punto di vista: il piano è pienamente rispettato per ciò che
riguarda gli investimenti, è pressoché ultimato il primo dei due
principali investimenti che portava all'unificazione del treno a
filo e del treno a barre con un unico forno di rifornimento e nel
corso dell'anno saranno effettuati gli interventi sulla colata
continua. Poiché nel settore dell'acciaio si è condizionati dalla
questione dei prezzi, in quanto è un mercato atipico, è un mercato
in cui ci sono cicli molto positivi quali quelli del '94 e del '95,
e ci possono essere momenti di recessione e il '96 è previsto come
un anno di stasi, il punto base per valutare un piano è quello dei
costi di produzione. Con gli investimenti già fatti e che saranno
fatti entro l'anno per la colata continua, l'azienda prevede di
essere fra le più competitive sul mercato.
Presidente Ha chiesto la parola il Consigliere Tibaldi.
Tibaldi (LN) Ringrazio l'Assessore, che ha inteso bene: è una
richiesta di informazioni quella che è stata avanzata con questa
interrogazione. D'altronde non sono un esperto di siderurgia, non
avrei potuto proporre un'interpellanza se non prima di avere
determinati dati a disposizione. Quindi l'interrogazione è stata
avanzata per avere questi dati.
Le preoccupazioni che mi erano state avanzate da persone che
lavorano all'interno dello stabilimento siderurgico oggi sono state
confermate dall'Assessore: ci sarà una riduzione, chiamiamola così,
della produzione di acciaio da parte dello stabilimento Cogne di
Aosta, una riduzione che lo stesso Assessore ha giustificato
dicendo che si tratta di intervenire su quella che è la
ristrutturazione della colata continua, migliorando i fattori
produttivi.
Prendo atto della risposta; una risposta che d'altro canto era
stata addirittura preventivata nel piano di rilancio che l'ing.
Falcone ci propose circa un anno fa in sede di IV commissione
consiliare, però ci sono anche alcune considerazioni che bisogna
fare.
Primo, l'Assessore non ha risposto ad una domanda precisa,
ovvero se la Regione era stata preventivamente informata di questo
taglio; lui dice che è implicito, però nel protocollo di intesa ci
sono determinati rapporti che sono stati codificati dalle parti,
fra Regione e Ilva, e questi rapporti secondo me devono essere
improntati all'insegna della massima correttezza, trasparenza e
comunicazione fra le parti, anche perché la Regione ha impegnato
non pochi miliardi per un piano di riqualificazione e di rilancio
dell'insediamento dell'area industriale ex Cogne.
Secondo, bisogna tenere presente il fattore comunitario, perché
siamo collocati in Europa e in questo momento c'è un notevole
fermento per quanto riguarda i tagli che vengono proposti da
Bruxelles. In particolare l'Assessore saprà meglio di me che sono
previsti tagli per 10 milioni di tonnellate per il nostro paese, 5
per i laminati piani e 5 per l'acciaio, e non vorremmo che un
domani questa improvvisa riduzione, ora motivata per ragioni di
ristrutturazione degli impianti, ricadesse in quello che può essere
il rischio del taglio che è stato ben scongiurato anche a livello
di protocollo di intesa.
Infine, sempre nel piano di rilancio che ci è stato presentato
da Falcone, c'è una calendarizzazione di quelli che sono gli
investimenti e gli interventi nel triennio '94-'96: il piano
triennale prevede in vari punti le modalità per utilizzare al
meglio l'eccedenza della capacità di acciaieria; su questa base è
stata effettuata l'ipotesi di evoluzione dello stabilimento
industriale aostano, tenendo in considerazione sia il mercato, sia
i vari segmenti di mercato.
Il primo lotto, dice l'Assessore, che è in fase di definizione,
il secondo lotto invece dovrebbe essere attuato semplicemente con
questo decollo della riconversione; però nel piano di rilancio
erano anche previsti determinati livelli di produzione. Adesso
l'Assessore ci ha citato quali sono i livelli di vendita che non
sono i livelli di produzione, sono due cose completamente
differenti perché posso vendere anche acciaio che produco altrove e
comunque contabilizzarlo a nome di una società che si chiama Cogne
Acciai Speciali, e qua bisogna distinguere bene le cose per evitare
di eludere la domanda.
Bisogna anche dire che nel piano di bilancio la stessa Cogne, lo
stesso Marzorati per bocca del suo ingegnere, aveva previsto il
boom produttivo dell'acciaio proprio nel 1996 con un salto di
produzione dalle 130mila tonn. del '94 alle quasi 170mila tonn. del
1996, pur avendo sempre preventivato o la creazione di una nuova
colata continua o la ristrutturazione di quella esistente. Questo
lo dice il piano, lo abbiamo visto tutti quanti, sia noi
consiglieri di IV commissione, sia il Consiglio regionale quando ha
avuto occasione di approfondire la tematica.
Ripeto, ringrazio l'Assessore per la risposta, ne prendo atto e
non escludo che prossimamente ci saranno altre richieste di
chiarimento.
