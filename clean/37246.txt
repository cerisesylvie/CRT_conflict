Classificazione
AMMINISTRAZIONE REGIONALE
Amministrazione della giustizia
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 1078 del 11 marzo 2015 - Resoconto
OGGETTO N. 1078/XIV - Reiezione di risoluzione: "Costituzione
della Regione come parte civile nel processo sull'uso dei fondi dei
gruppi consiliari".
Presidente
- Per l'illustrazione della risoluzione, la
parola al Consigliere Ferrero.
Ferrero (M5S)
- Grazie Presidente.
Sarò molto breve. La risoluzione fa seguito alla mancata
risposta da parte del Presidente della Regione ad una domanda che
avevo fatto all'inizio del Consiglio regionale. Ovviamente sappiamo
qual è la questione, non si tratta di rimestare nel torbido, si
tratta semplicemente...leggo testualmente la risoluzione:
"Ritenuto opportuno che la Regione si costituisca parte civile
nel procedimento giudiziario riguardante le spese illecite
sostenute con i fondi dei gruppi consiliari in quanto trattasi di
un atto dovuto per tutelare i cittadini e la Regione che
rappresenterebbe un evidente segnale di discontinuità con il
recente passato"
. Questo non comporta nessun tipo di
valutazione su quelli che sono gli atti processuali, come si dice,
non ha da temere nessuno se effettivamente non c'è nulla da temere,
quindi non c'è nessun problema, non si tratta di fare il processo a
nessuno: si tratta di prendere un atto formale che va nel senso di
tutelare gli interessi, l'immagine e il decoro della Regione in una
vicenda di cui sappiamo ancora quali saranno gli esiti, abbiamo
solo una sentenza passata in giudicato, che è comunque un
patteggiamento in una sentenza di condanna, che però va a ledere
gravemente quella che è l'immagine dell'Amministrazione regionale,
quindi un atto che, per quanto ci riguarda, è un atto dovuto.
Sappiamo bene che, dal punto di vista processuale, la Corte dei
Conti ha competenza, l'Amministrazione non si sostituisce alla
Corte dei Conti, tuttavia c'è un atto che concerne il decoro e la
dignità di questo Consiglio e che va, a nostro avviso, preso in un
momento in cui la politica è al centro di tutta una serie di
polemiche, quindi il segnale che deve arrivare ai cittadini deve
essere chiaro.
Presidente
- Apriamo la discussione generale. Colleghi,
se qualcuno intende intervenire, vi invito a prenotarvi. Non ci
sono interventi? Se non ci sono interventi, chiudo la discussione
generale. La discussione generale è chiusa. Per la replica, la
parola al Presidente Rollandin.
Rollandin (UV) -
Sì, grazie Presidente.
Prima di tutto vorrei chiarire che questa mattina alla domanda
che mi è stata fatta sulle non comunicazioni io non potevo
rispondere, perché non è un dialogo tra due, quindi non è che non
ho voluto rispondere...anche perché la risposta se vengono fatte le
domande su le non comunicazioni...un conto è su una valutazione
politica, questa è una domanda specifica, non è che non ho voluto
rispondere è che aspettavo l'occasione per poter rispondere. Questo
tanto per chiarire che non è un fatto di non volere perché non mi
sono mai sottratto, anche come Regolamento, non è quello il sistema
per avere un'interlocuzione, si fa un'interrogazione con risposta
immediata o qualcos'altro per cui si risponde, sennò diventa un
dialogo, che, come lei sa, da Regolamento, non è possibile. Solo
per dirle che non ho risposto non perché non volevo rispondere, ma
perché era questa la motivazione.
Fatta questa premessa, va chiarito innanzitutto che la
costituzione di parte civile, come lei sa, non è assolutamente un
obbligo, anzi l'opportunità di costituzione di parte civile nel
processo penale è da valutare con particolare attenzione proprio
nel caso in cui la quantificazione e il recupero del danno sia di
competenza del giudice contabile, com'è nel caso in questione
essendo ipotizzato un danno all'erario. La non costituzione è
infatti funzionale ad evitare la duplicazione delle azioni: quella
civile esercitata dall'Ente del processo penale e quella di
responsabilità amministrativa esercitata dalla Corte dei Conti,
rimettendo le valutazioni in ordine alla quantificazione del danno
e al suo eventuale recupero al giudice, cui in via esclusiva
compete la cognizione in materia di responsabilità amministrativa.
Si tratta di valutazioni oggetto di numerose sentenze anche dalla
Corte costituzionale dirette proprio a configurare come esclusiva
la giurisdizione contabile essendo la Corte dei Conti il giudice
naturale in materia di contabilità pubblica.
Bisogna poi rammentare che quest'esclusività risulta
ulteriormente rafforzata dalla circostanza che l'eventuale danno
all'immagine che lei ha voluto ricordare può essere contestato
soltanto dopo quella che è la pronuncia del giudice contabile e
solo in presenza di condanna definitiva.
Alla luce di queste considerazioni, risulta chiaro che la
mancata costituzione di parte civile non pregiudica allo stato in
alcun modo gli interessi della Regione, i quali saranno, se del
caso, tutelati dal giudice contabile. Per queste ragioni, che sono
molto tecniche, lo ammetto, quindi noi voteremo contro questa
risoluzione.
Presidente
- La parola al Consigliere Ferrero.
Ferrero
(M5S)
- Grazie Presidente.
È ovvio che io avrei gradito quanto meno una rassicurazione
sulla risposta che mi poteva essere data in un momento successivo
da parte sua, Presidente, ma lei non ha ritenuto, quindi non ci
sono problemi. Il fatto che non sia un obbligo l'avevo capito
anch'io, perché ho fatto delle verifiche legali, il mio dubbio qui
non era sull'obbligo giuridico o meno della costituzione di parte
civile, ma su un obbligo morale da parte di quest'Assemblea di
esprimersi su questa questione. La risoluzione quindi rimane
assolutamente in piedi e sarà la votazione poi che deciderà il
risultato. Grazie.
Presidente
- Ci sono altri interventi? La parola
all'Assessore Perron.
Perron (UV) -
Solo per dichiarare ai fini del verbale che
il sottoscritto, essendo parte in causa, non parteciperà a questa
votazione.
Si dà atto che non partecipano altresì al voto i Consiglieri
Chatrian, Donzel, Fontana, La Torre, Lanièce, Morelli e Marco
Viérin.
Presidente -
Altri interventi? Mettiamo in votazione la
risoluzione. La votazione è aperta. Colleghi, votate. La votazione
è chiusa.
Presenti: 26
Votanti: 16
Favorevoli: 2
Contrari: 14
Astenuti: 10 (Bertin, Bertschy, Fabbri, Gerandin, Grosjean,
Guichardaz, Nogara, Roscio, Rosset, Laurent Viérin)
Il Consiglio non approva.
