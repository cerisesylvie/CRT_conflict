Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4100 del 13 gennaio 1993 - Resoconto
OGGETTO N. 4100/IX Petizione per l'istituzione di un
commissariato di Polizia nel comune di Pont-Saint-Martin.
(Approvazione di risoluzione)
Presidente
In data 14 ottobre, il Consigliere
Agnesod, ha presentato ai sensi del regolamento, una petizione
popolare, che è stata sottoscritta da 696 cittadini dei comuni di
Donnas e Pont-Saint-Martin. La petizione è da voi tutti conosciuta
e concerne l'istituzione di un commissariato di polizia nel comune
di Pont-Saint-Martin. A norma dell'articolo 36 del regolamento
interno è stata dichiarata ricevibile e do lettura del testo della
petizione stessa:
Petizione Al Signor Questore
Al Presidente della Giunta regionale
Al Presidente del Consiglio regionale
A O S T A
I sottoscritti abitanti dei comuni della bassa Valle, zona
Pont-Saint-Martin/Donnas, titolari di attività commerciali in
questi due comuni, con la presente chiedono che venga tenuta in
considerazione l'iniziativa intrapresa dal Consiglio regionale dal
Consigliere Agnesod Gino, circa la necessità urgente di provvedere
all'istituzione nella nostra zona di un commissariato di
Polizia.
L'azione preventiva è a nostro avviso l'unico deterrente contro
una nascente microcriminalità che in questi ultimi tempi, con una
serie di furti e altre azioni minori hanno creato una situazione di
inquietudine, ansie ed incertezze tra noi operatori commerciali,
titolari di esercizi pubblici operanti in questa zona.
Vogliamo nel contempo sottolineare il lodevole e sempre
brillante lavoro svolto fino ad oggi dai Carabinieri e dalla
Polizia Stradale presenti pur con una esiguità di organico;
esiguità che comunque ha permesso di mantenere continuamente sotto
controllo la situazione.
Riteniamo però che un'azione di coordinamento con l'insediamento
di una sede di Commissariato ed un adeguato numero di agenti
presenti sul territorio, garantirebbe a tutta la popolazione una
maggiore tranquillità di vita e di lavoro.
Chiediamo, inoltre, che la sede venga ubicata nel comune di
Pont-Saint-Martin.
Ringraziamo e porgiamo distinti saluti.
Pont-Saint-Martin, 29 febbraio 1992
Presidente
Ha chiesto la parola il Consigliere
Agnesod.
Agnesod (UV)
Desidero dire, riguardo a questa
petizione, che è stato un atto a sostegno di un'iniziativa che
l'anno scorso ho preso in questo Consiglio regionale. Ci sono
state, a questo riguardo, un'interpellanza e un'interrogazione non
perché vogliamo forze dell'ordine in più per il piacere di averle,
ma perché la zona della bassa Valle, da Saint-Vincent in giù, è
scoperta. Se si preferisce Verrès, va bene ugualmente, ma
l'importante è far fronte ad una situazione che in futuro potrebbe
essere preoccupante.
Tra la popolazione c'è inquietudine, perché ci sono numerosi
fatti di microcriminalità, degli omicidi senza che si sia scoperto
il colpevole, una serie di rapine nei pubblici uffici: è una
situazione a rischio, per cui devono essere prese delle iniziative
almeno per tentare di arginarla, affinché non diventi una
situazione incontrollabile. Si può facilmente capire perché questa
zona è più a rischio di altre della Valle: è la vicinanza con
Torino e Milano, per cui la piccola delinquenza e anche quella un
po' più organizzata può facilmente entrare in Valle d'Aosta.
Bisogna fare un plauso al lavoro svolto finora dalle forze
dell'ordine sul territorio, che, pur con l'esiguità dei numeri,
sono riuscite comunque, per ora, a tenere sotto controllo la
zona.
Credo che questa petizione vada sostenuta; è spontanea, firmata
da 700 cittadini e vuole sostenere un'iniziativa presa in Consiglio
regionale.
A questo proposito, annuncio, la seguente risoluzione:
Risoluzione Il Consiglio regionale
- Certo di interpretare la volontà dell'intera comunità
valdostana che è solidale con l'impegno fermo e responsabile di
quanti, a ogni livello, lottano per sconfiggere la criminalità
organizzativa;
- Consapevole di dover attivamente partecipare - in coerenza con
i valori essenziali della cultura della Valle quali il rispetto
della dignità della persona umana e della convivenza civile tra le
varie componenti della comunità - alla difesa della gente della
Valle da infiltrazioni della criminalità organizzata e da attività
di microcriminalità spesso purtroppo ad essa collegate che tendono
alla devastazione del tessuto sociale, all'inquinamento delle
attività economiche e ad ostacolare il faticoso sviluppo della
democrazia e dell'autonomia;
- Sottolinea quanto esposto sulla petizione da parte dei
cittadini della bassa Valle, vale a dire l'urgente necessità di una
azione preventiva soprattutto nelle zone maggiormente a
rischio;
- Impegna la Giunta regionale, unitamente ai Parlamentari
valdostani ad intervenire presso gli organi competenti affinché
vengano favorevolmente esaminate e soddisfatte le richieste
espresse dalla popolazione e fatte proprie dall'intero Consiglio
regionale, a tutela della sicurezza e della civile convivenza della
comunità valdostana.
Presidente
Ha chiesto la parola il Consigliere
Bondaz.
Bondaz (DC)
Approfitto di questa petizione per
chiedere alcune informazioni al Presidente della Giunta sulla
pratica in corso circa la possibilità di un posto di polizia a
Saint -Vincent: è stata definita oppure è ancora in corso?
Presidente
Ha chiesto la parola il Presidente della
Giunta, Lanivi.
Lanivi (GM)
Mi riservo di fornire una risposta
documentata al Consigliere Bondaz.
Presidente
Pongo in votazione la risoluzione
indicata in oggetto.
Esito della votazione:
Presenti, votanti e favorevoli: 22
Il Consiglio approva all'unanimità.
