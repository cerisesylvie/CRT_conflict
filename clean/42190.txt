Classificazione
AMBIENTE
Stoccaggio e smaltimento rifiuti



Oggetto del Consiglio n. 1121 del 21 novembre 2019 - Resoconto
OGGETTO N. 1121/XV - Interpellanza: "Predisposizione di un
provvedimento legislativo per la rideterminazione del tributo
speciale per il deposito in discarica di rifiuti speciali".
Rini (Presidente)
- Alla presenza di 28 colleghi possiamo
riprendere i lavori con il punto 27 all'ordine del giorno. Per
l'illustrazione, la parola al collega Vesan.
Vesan (M5S) -
Siamo di nuovo qui a interloquire sulle
discariche per rifiuti speciali credo con l'assessore Chatrian.
Nella fattispecie questa nostra interpellanza discende direttamente
da quella presentata nel Consiglio scorso in cui chiedevamo la
rimodulazione in aumento dell'ecotassa per il conferimento in
discarica delle varie categorie dei rifiuti speciali evidenziando
quanto questa fosse bassa. L'Assessore fin da subito ci ha
tranquillizzati portando una mozione in questo stesso Consiglio
finalizzata ad aumentare l'ecotassa. Il problema è che dopo anni di
dimenticanza, anche se non è così, perché in realtà gli atti con
cui quest'Amministrazione parla dicevano espressamente che non si
aumentavano le ecotasse, arriviamo in modo un po' tardivo e a noi è
sembrato che il fatto di aspettare un ulteriore anno per
l'applicazione dell'aumento del tributo speciale fosse un termine
che non rispondesse all'urgenza legata al fatto che stiamo
importando quantitativi consistenti di rifiuti speciali da fuori
Valle e che quindi potesse essere perseguibile la strada di una
modificazione normativa finalizzata ad anticipare l'entrata in
vigore e ci siamo permessi di proporre questa cosa con
un'interpellanza, di farle una richiesta per sapere se può essere
interessato a seguire questo tipo di procedura.
Chiediamo quindi se è possibile la modificazione del testo della
legge regionale n. 31/2007, che fissa quale termine per
l'individuazione delle nuove tariffe o l'aumento delle tariffe
quello del 31 luglio, posticipando il termine al 31 dicembre,
quindi intervenendo se è possibile a livello di legge finanziaria
direttamente su entrambe le voci previste dalla legge regionale n.
31/2007 in modo da far entrare in vigore questo nuovo tributo a
partire già dal gennaio 2020 e non da gennaio 2021, perché i
quantitativi dei rifiuti che possono arrivare in un anno,
chiamiamolo a tassazione agevolata, potrebbero essere
particolarmente consistenti. Questa interpellanza naturalmente è
stata presentata l'8 novembre e non era ancora presente la sua
mozione, non era ancora presente l'interruzione dell'accesso dei
rifiuti nella discarica di Pompiod e quindi potrebbe essere risolto
parzialmente da questo punto di vista il fatto di dover attendere
un anno per poter buttare rifiuti, però stiamo sempre parlando di
una discarica come quella di Chalamy, con una volumetria che è
dieci volte più grande, che è decisamente più facilmente
raggiungibile dai grossi camion che arrivano da fuori Valle. Dal
nostro punto di vista, quindi, si pensava di proporre e di chiedere
se era intenzione dell'Assessorato, o comunque di questa
maggioranza arrivare ad approfittare delle nostre peculiarità da un
punto di vista normativo, cioè la possibilità di normare a livello
regionale su questo argomento per riuscire a portare a casa in
tempi più rapidi fondamentalmente una richiesta presentata dai
cittadini valdostani.
Presidente -
Per la risposta, la parola all'assessore
Chatrian.
Chatrian (AV) -
Pensavo che il collega Vesan ritirasse
questa iniziativa dopo aver discusso ieri praticamente tutta la
giornata e aver cercato di spiegare non solo all'Aula ma ai
cittadini interessati, a tutti quelli che sono interessati alla
questione, quali sono le intenzioni di questo Governo, di questa
maggioranza. Dico questo perché ieri abbiamo approvato una
risoluzione che proprio al punto 2 - e lo leggo testualmente perché
così penso sia chiaro per tutti -: "
impegna il Consiglio
regionale ad approvare una norma regionale di revisione in aumento
del tributo speciale per lo smaltimento in discarica dei rifiuti
speciali non pericolosi provenienti da fuori valle che disincentivi
il conferimento
". Ovviamente questo riassume in un impegno la
revisione della nostra legge n. 31 del 2007. Entro nello specifico
e poi faccio la chiusura finale: ci siamo impegnati già la scorsa
settimana e andremo a rivedere i tributi speciali, la cosiddetta
"ecotassa", però vorrei spiegare il perché non possiamo far
decorrere la modifica prima del 1° gennaio 2021. Il tributo
speciale per lo smaltimento in discarica dei rifiuti solidi è stato
istituito con la legge finanziaria dello Stato del 1996. La
determinazione dell'entità del tributo speciale rientra nelle
competenze dello Stato ed è disciplinata in particolare
dall'articolo 3, comma 29, della legge n. 549 del 1995, che
stabilisce espressamente che l'ammontare dell'imposta è fissato con
legge della Regione entro il 31 di luglio di ogni anno per l'anno
successivo e che, in caso di mancata determinazione dell'importo da
parte delle Regioni entro il 31 luglio di ogni anno per l'anno
successivo, si intende prorogata la misura vigente. Lo diceva prima
il collega: non è più stato aumentato da
illo tempore
, la
volontà è quella di andare non solo ad aumentare al massimo per
quanto concerne i rifiuti che arrivano da fuori Valle non
pericolosi ma andare a rivedere tutta la tabella e avremo modo di
confrontarci; perché dico: "avremo modo"? Perché a questo punto,
dato che la decorrenza per un obbligo normativo nazionale non potrà
che essere il 1° gennaio 2021, abbiamo deciso di affrontare tale
tema con un disegno di legge ad hoc, che sarà scaricato nel mese di
gennaio e che avremo modo di confrontarci nel merito, perché la
tabella comunque è una tabella di una decina di potenziali
modifiche e
range
da poter eventualmente modificare, a quel
punto da essere pronti prima possibile entro il 31 luglio 2020 in
modo che il 1° gennaio 2021 ci sia la decorrenza e che vada nella
direzione di disincentivare i rifiuti che arrivano da fuori
Valle.
Entro nello specifico come nella mozione, ma così gli do anche
un numero in più, per quanto riguarda il suo adeguamento, è
intenzione di questa maggioranza predisporre una norma come vi
dicevo regionale ad hoc di revisione principalmente ma non solo del
tributo speciale per lo smaltimento in discarica dei rifiuti solidi
con cui sarà determinata l'entità massima di euro 25,82. Oggi su
questo dato siamo fermi a 5,16. Spero di aver risposto nel merito,
spero di essere stato anche chiaro perché oggi tecnicamente, anche
se nel prossimo Consiglio decidessimo di andare a modificare la
legge regionale, la decorrenza comunque sarebbe il 1° gennaio 2021.
È importante perché non inserirlo in finanziaria ma fare un disegno
di legge ad hoc a gennaio? È importante perché andremmo a
modificare le entrate regionali, quindi tutto lo schema che è stato
predisposto a livello di bilancio, ma il nostro obiettivo e il mio
obiettivo è anche comunque, per chi è interessato indubbiamente,
chi non è interessato no, confrontarsi in commissione ed entrare
nel merito di tutti i tributi che si possono modificare in aumento
o in diminuzione: questa è la proposta, ripeto però che
tecnicamente la decorrenza comunque rimane quella: 1° gennaio
2021.
Presidente -
Per la replica, la parola al collega
Vesan.
Vesan (M5S) -
Grazie Assessore per la sua risposta, che
trovo però diciamo almeno poco convincente. Ho giusto sottomano il
testo da lei citato, cioè la legge finanziaria del 2016, la
spending review
che è stata approvata il 29 dicembre del
2015, che all'articolo 3, comma 29, da lei citato dice
effettivamente che l'ammontare delle imposte è fissato con legge
dalla Regione entro il 31 luglio di ogni anno per l'anno
successivo. Andando a leggere le due righe successive, c'è scritto:
"
per chilogrammo di rifiuti conferiti
". La legge dello Stato
stabilisce che sia fatta per chilogrammo di rifiuti conferiti
invece l'Amministrazione della Regione Valle d'Aosta, con la legge
n. 31/2007, quella che vi abbiamo chiesto di modificare, stabilisce
che il prezzo viene definito per tonnellata. Forse quindi un minimo
di autonomia l'abbiamo avuta e l'abbiamo già usata su questo, non
solo, ma sempre lo stesso comma 29 dell'articolo 3 stabilisce quali
sono le misure minime e massime per la definizione di questi
tributi e stabilisce espressamente che il limite massimo
applicabile, peraltro ancora in lire, perché è una legge piuttosto
datata, per gli altri rifiuti speciali, cioè quelli non estrattivi,
edilizio, lapideo e metallurgico, un limite massimo di 20 lire al
chilo che, tradotto in euro e in tonnellata: la misura che noi
abbiamo già deciso di adottare con una nostra legge, che, per
fortuna, ci permette di esprimerci in tonnellate, corrisponde a 10
euro a tonnellata. Noi quindi di fatto sostanzialmente stiamo
dicendo che il comma 29 dell'articolo 3 della finanziaria del 1995
con nostra legge della Valle d'Aosta lo modifichiamo per tutto
tranne che per la scadenza, e perché questo non lo possiamo fare?
Perché è scritto su un articolo di legge. Noi godiamo di uno
Statuto speciale che ci dice che possiamo andare a ridefinire i
tributi propri e questo non è un tributo proprio, è un tributo
stabilito dalla legge ma che la stessa legge stabilisce che siano
entrate esclusive dell'Amministrazione regionale, quindi non riesco
neanche a capire dove possa essere un ricorso dello Stato nel
momento in cui noi andiamo a modificare questo tipo di normativa,
infatti lo abbiamo modificato. La legge n. 31 prevede espressamente
qualcosa di diverso di quello che c'è in questo comma e la proposta
legge ad hoc fatta a gennaio in modo che sia pronta al 31 luglio
2020 - anche questa sua indicazione chiarisce quali sono la fretta
e la celerità con cui vuole affrontare l'argomento - consiste
sostanzialmente in una deroga che noi applichiamo ai limiti massimi
stabiliti dallo stesso identico articolo.
Io ero convinto che nella replica lei mi citasse altre normative
a me sconosciute che ci impedissero di poter operare ma non certo
una legge dello Stato che noi abbiamo già richiamato modificandola
su una nostra legge regionale, approfittando delle nostre
specifiche competenze per rispondermi a un'interpellanza in cui io
le chiedo se non vuole approfittare delle nostre specifiche
competenze per poter intervenire in modo più celere. Lei mi dice:
"no, non capite niente, in modo più celere non si può".
Probabilmente bisogna che anche gli uffici regionali, nel momento
in cui le scrivono le risposte, approfondiscano un po' di più le
questioni come hanno fatto per la convocazione della conferenza dei
servizi dove sono andati a livelli di dettaglio molto impegnativi e
approfonditi per negare la partecipazione al comitato che ha
raccolto le firme. Personalmente quindi io, pur capendo che ci sia
una scarsa volontà di operare in fretta da parte di
quest'Amministrazione che già questa settimana è stata sorpassata a
sinistra da un altro ente dello Stato, confidiamo che voglia invece
rivedere la sua posizione e pensare seriamente di inserire
all'interno della legge finanziaria la possibilità di fare questa
modificazione nel più breve tempo possibile, anche in deroga a una
norma dello Stato grazie al fatto che noi abbiamo da questo punto
di vista la possibilità stabilita dal nostro Statuto di andare a
perfezionare le norme dello Stato, infatti lo abbiamo già fatto.
Sulla scorta di questo, mi permetto anche di darle un ulteriore
suggerimento: è la prima volta che mi sento dire da qualcuno che è
difficile farlo con legge di bilancio quando arrivano dei soldi in
più, peraltro soldi che la stessa normativa dello Stato già
stabilisce come devono essere destinati, quindi l'inserimento della
voce di bilancio sul fatto di usare questi fondi per sostenere la
riduzione dei rifiuti sul territorio della Valle d'Aosta dovrebbe
essere manna che cade dal cielo per il suo stesso Assessorato.
Probabilmente lo stesso suo vicino di banco, il collega Testolin,
quindi potrebbe anche fare un piccolo sforzo e trovare la
possibilità di modificare il testo del bilancio regionale.
