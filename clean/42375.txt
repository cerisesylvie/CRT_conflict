Classificazione
BILANCIO E CONTABILITA' REGIONALE



Oggetto del Consiglio n. 1211 del 29 giugno 2020 - Resoconto
OGGETTO N. 1211/XV - Continuazione della votazione del D.L.
n. 60: "Assestamento al bilancio di previsione della Regione
autonoma Valle d'Aosta/Vallée d'Aoste per l'anno 2020 e misure
urgenti per contrastare gli effetti dell'emergenza epidemiologica
da COVID-19".
Rini (Presidente)
- Alla presenza di 31 Consiglieri
possiamo riprendere i lavori. Siamo all'articolo 12 dove il primo è
un sub-emendamento all'emendamento 2 della Lega, sostitutivo.
Qualcuno intende illustrarlo? La parola al collega Sammaritani.
Sammaritani (LEGA VDA) -
L'articolo 12 nella nostra nuova
formulazione prevede l'introduzione di una misura d'incentivo
economico, sia per evitare l'ulteriore esodo di personale medico
già carente, sia per aumentare l'attrattività in un momento di
particolare emergenza sanitaria derivante dalle conseguenze, anche
relative agli arretrati di visite e interventi chirurgici nella
fase acuta dell'epidemia, e in previsione delle già ipotizzate
recrudescenze epidemiche.
Abbiamo preso spunto dalla norma prevista dal DDL 60 che prevede
un incentivo e quindi una misura di attrazione di natura economica
solo per i dirigenti medici nuovi assunti e abbiamo ampliato la
misura adottando un concetto diverso. La finalità è quella prima di
tutto di evitare di perdere medici, prima ancora di cercare di
attrarne altri. I medici che abbiamo sono una certezza, sono una
sicurezza, anche sotto il profilo dell'esperienza e della
professionalità. Più di una volta in questo Consiglio abbiamo
affrontato il tema dell'esodo dei medici. Quello dell'esodo è un
problema se possibile ancora più grave e imminente di quello del
mancato arrivo di nuovi medici. Quindi, prima evitare la perdita di
medici che già operano sul nostro territorio, evitando la perdita
di professionisti sui quali si è investito, in esperienza e
professionalità, poi cercare, se possibile, di attrarre nuovi
medici.
La norma, così come è formulata nel DDL, prevede un incentivo
economico solo per i medici nuovi assunti, questa probabilmente non
è una soluzione, anzi semmai rischia anche di creare magari una
sorta di privilegio per i nuovi che arrivano, lasciando da parte
coloro che invece sono qui, e ci restano, anche se altrove ci sono
sirene molto più accattivanti, perché altrove ci sono aspettative
di carriera migliori, di crescita professionale migliore, di bacini
di potenziali clienti per la libera professione molto maggiori.
La soluzione probabilmente passa per misure e accorgimenti più
complessi, che dovranno necessariamente essere trovati e applicati
da chi gli elettori sceglieranno e da chi si assumerà questo ruolo
in futuro. Oggi noi, in una situazione di emergenza e in un'ottica
di necessità assoluta e urgente di preservare e mantenere il nostro
patrimonio di professionisti dell'area medica, dobbiamo - oltre che
riconoscere un premio a chi ha lavorato e rischiato, come vedremo
col prossimo articolo - assolutamente evitare di perdere altri
medici. Ecco quindi che abbiamo proposto una misura, analoga a
quella esistente in altre zone d'Italia, di premialità economica
per evitare che i nostri medici se ne vadano in altre regioni o
peggio in altre nazioni. È una misura necessariamente temporanea e
quindi limitata nel tempo, ma è comunque un inizio, un
riconoscimento ai nostri medici per evitare un fenomeno già
conosciuto, molto pericoloso per la tenuta del nostro sistema
sanitario, e che ora in emergenza sanitaria è diventato
un'emergenza nell'emergenza.
Riteniamo quindi che il nostro emendamento sia una misura
essenziale e condivisibile, tanto condivisibile che abbiamo visto
che, probabilmente sull'onda un po' della nostra idea, anche altri
Consiglieri hanno proposto un emendamento analogo, poi non ammesso
per difetti formali, dovuti probabilmente a una formulazione un po'
dell'ultimo minuto. Quindi pensiamo che si possa trovare una grossa
convergenza su questo emendamento e in questa linea.
Non possiamo certo rimediare ora a politiche miopi e a inerzie
ormai troppo datate, possiamo però cercare di non perdere altre
professionalità perché non possiamo più permettercelo, ne va della
salute dei Valdostani.
Auspico quindi che l'emendamento trovi il favore di tutto il
Consiglio.
Dalle ore 15:08 assume la Presidenza il vicepresidente
Distort.
Distort (Presidente) -
La parola alla presidente
Rini.
Rini (PNV-AC-FV) -
Solo per dire che concordiamo nel
merito di quest'emendamento che sostituisce questo articolo.
L'unico rammarico anche qui è per la decisione che ricalca
totalmente la scelta che era stata compiuta anche dalla maggioranza
all'interno del DL 60, ovvero - nel caso appunto di inadempienza,
qualora il medico comunque lasci la sede valdostana - che ci sia un
rimborso del 30 per cento. Noi sinceramente questa cosa non la
capiamo, perché se ci deve essere un incentivo per restare nel
nostro territorio, qualora lo si disattenda vi deve essere l'intera
restituzione della quota che era stata data proprio per trattenerlo
nella nostra regione. Perché dovrebbe mantenere il 70? Comunque
l'attività fatta e svolta ha avuto giustamente la sua ricompensa
economica, come è giusto che sia, ma se è un incentivo
all'attrattività, quando questo contratto viene meno, non capiamo
sinceramente perché uno debba tenere a questo punto
illegittimamente la parte restante del 70 per cento. È davvero
un'anomalia, non so se si possa sanare questa cosa, non credo che
sia più modificabile. Ma quando uno non si attiene alla previsione,
"io ti do dei soldini per attrarti e per tenerti sul territorio, se
tu te ne vai restituisci questi soldini"... ma mi sembra veramente
una cosa ovvia e peraltro è l'emendamento successivo che noi
avevamo già presentato al testo presentato dal Governo e mi sembra
veramente una cosa giusta, ovvia ed equa. Quindi chiedo se si possa
fare un ragionamento su questo.
Per il resto io sono d'accordo nel contenuto, però se uno
disattende questa previsione, ovviamente... anche perché io mi
chiedo anche come si possa giustificare altrimenti la percezione di
quei soldini; alla faccia anche della tanto decantata autonomia e
l'attrattività nella nostra regione, poi quando c'è da dimostrarla
come in questo caso... e sarebbe del tutto una percezione ingiusta
di quel denaro, e non so neanche come sia giustificabile peraltro,
si creerebbe anche un'anomalia di trattamento rispetto ad altri che
difficilmente viene giustificata.
"Se tu vieni meno a questa condizione, giustamente puoi farlo,
sei libero, ma deve esserci la restituzione intera di quella quota
che ti era stata data espressamente per una condizione che non è
stata mantenuta".
In realtà, questo è anche il contenuto dell'emendamento mio
successivo.
Presidente -
Ha chiesto la parola la collega Minelli.
Minelli (RC-AC) -
Parto proprio dalle ultime osservazioni
della collega Rini. Noi invece riteniamo che l'aver stabilito nella
proposta un rimborso del 30 per cento sia più corretto, per il
semplice fatto che quando si decide di dare un'indennità di
attrattività che non ha un importo così elevato non ha senso
chiedere forti rimborsi. Riteniamo che, prima di tutto,
l'attrattività si dovrebbe esercitare con sistemi diversi che non
siano soltanto una retribuzione lorda dignitosa ma non così
importante. E questo è il primo ragionamento. Ma se si decide di
andare in questa direzione, la professionalità che i medici e gli
operatori eserciteranno nel periodo delle loro funzioni è, da un
certo punto di vista, secondo noi, una sorta di restituzione che è
compensata dall'attrattività stessa. Quindi noi riteniamo che
questa formulazione sia corretta, così come riteniamo importante
che siano stati compresi nel comma 1 i medici di medicina generale
e i pediatri di libera scelta. Quello che ci dispiace è che né in
una formulazione che abbiamo visto né nell'altra si parli
d'infermieri, però ci sembra che questa proposta sia costruita in
modo da dare delle risposte accettabili e condivisibili.
Presidente -
Altre richieste d'intervento? Ha chiesto la
parola la collega Russo.
Russo (M5S) -
Proprio solo due parole su questo
sub-emendamento che ha all'interno, secondo me, un valore
importantissimo, che è quello di cui abbiamo già parlato, quindi
non limitare l'attrattività solo ai medici che devono arrivare, ma
garantire l'attrattività anche per i medici che già ci sono.
Io però, al contrario di quello che sostiene la collega Rini,
ritengo che sia veramente importante fare un ragionamento di
attrattività non legato esclusivamente al valore economico, ma
legato a tutta un'altra serie di elementi importantissimi che ci
devono servire per tenere i medici qui. A me sembra fin eccessivo
il fatto di dover restituire il 30 per cento, il 100 per cento non
ne parliamo, ma, al di là di quello, credo che dobbiamo fare
proprio un passaggio di contenuto. L'attrattività non è soldi,
l'attrattività è tanto altro, e oltretutto, riguardo al fatto di
garantire dei soldi in più a chi arriva, dobbiamo fare un
ragionamento su quale tipo di medico vogliamo fare arrivare.
L'attrattività per i medici che arrivano può aiutare nel momento in
cui ci sono dei medici giovani, che magari hanno necessità di un
incentivo in più; invece i medici di grande esperienza vengono
nella nostra regione non sicuramente per i soldi in più che gli
diamo, ma perché dobbiamo garantire tutta un'altra serie di
elementi che dobbiamo fare in modo che ci siano nei prossimi anni,
altrimenti, secondo me, non riusciamo a uscire da questo problema
della carenza di medici.
Dalle ore 15:14 riassume la Presidenza la presidente
Rini.
Rini (Presidente) -
La parola alla collega Spelgatti.
Spelgatti (LEGA VDA) -
Collega Russo, condivido
perfettamente tutto quello che lei ha detto. Chiaramente noi
abbiamo potuto lavorare solo ed esclusivamente rispetto a un testo
che tentiamo di emendare perché, comunque, se avessimo costruito
noi il testo, avremmo elaborato un qualcosa di completamente
differente. Poi teniamo presente che comunque per poter affrontare
seriamente tutto il discorso dell'attrattività, bisogna poter fare
un discorso di lungo respiro, guardando le cose a 360 gradi. Mi
preoccupa quello che ha detto stamattina il collega Peinetti
rispetto a un atto aziendale che sta per arrivare, visto e
considerato che non si capisce come mai un commissario...
oltretutto a maggior ragione che già il commissario non lo può
fare, in più a maggior ragione dopo la sentenza Rubbo; insomma, su
queste cose sarà chi verrà dopo di noi che dovrà assumersi queste
responsabilità e portarle avanti anche a livello aziendale rispetto
alla situazione che abbiamo adesso. Le cose dovranno essere
ripensate a 360 gradi.
Per rispondere alla collega Minelli: il discorso degli
infermieri è diverso, perché per i medici c'è proprio un problema
legato al fatto che nessuno partecipa ai concorsi; non solo i
medici non partecipano ai concorsi, ma quelli che ci sono
scappano.
Sulle altre professioni c'è un altro discorso, cioè un discorso
di assunzioni, un discorso di stabilizzazione delle persone
precarie, però non vanno deserti i concorsi, è differente.
Quindi sicuramente questo è soltanto un piccolo gesto che in
realtà dà pochissimo valore aggiunto, perché comunque le cose non
si potevano fare su una prospettiva di lungo periodo, ma si
potevano fare soltanto entro il 31 dicembre e non è così che si
risolvono i problemi, ma è un piccolo gesto per cercare
d'incominciare a invertire la rotta rispetto a questa situazione.
Poi sul lungo periodo bisognerà fare delle politiche ben più ampie.
Specifico che comunque - proprio perché ci sono posizioni così
differenti tra chi ritiene che sia giusto restituire l'intera
indennità e chi non vuole invece che ci sia un'indennità da
restituire - noi abbiamo messo "una somma non inferiore a", visto
che poi tutto questo viene demandato comunque alla contrattazione
collettiva e quindi ai sindacati insieme all'azienda: saranno poi
loro a dover capire come strutturare al meglio questa misura.
Presidente -
Grazie anche per la precisazione. Ha chiesto
la parola il collega Peinetti.
Peinetti (UV) -
Io probabilmente a volte non mi spiego
bene, forse la collega Spelgatti non mi ha capito bene o forse, non
so, era distratta, ma io non ho parlato di un atto aziendale che
sta per arrivare, anzi, ho detto esattamente il contrario. Non c'è
in questo momento nessun atto aziendale all'orizzonte, perché
evidentemente l'ASL è commissariata, anche se non so se un
commissario possa o non possa fare un atto aziendale, credo di no.
Quindi ho detto esattamente il contrario, che certe cose potranno
essere meglio strutturate all'interno di un nuovo atto aziendale
che dovrà avvenire con una direzione generale, con una nuova
direzione strategica e così via. Ho detto esattamente il contrario.
Questo per specificare.
Per il resto io sono profondamente convinto che questo sia un
emendamento assolutamente condivisibile. Noi avevamo presentato un
emendamento analogo, che per motivi legati a fatti procedurali non
ha potuto essere discusso, anche se lo trovate all'interno degli
atti; un sub-emendamento che era molto simile.
Io penso che sia un atto dovuto cercare il modo di attrarre e di
mantenere i medici che già lavorano nel nostro sistema sanitario.
Questo è un problema che ha la nostra regione, che hanno
soprattutto le regioni più piccole, quelle più lontane dai grandi
centri, quelle che non hanno, ad esempio, i policlinici
universitari, quelle che fanno fatica ad avere gli studenti
specializzandi che si formano all'interno di una struttura
sanitaria.
Purtroppo ci siamo complicati la vita ulteriormente, perché è
vero quello che sento dire, che non è solo una questione economica
ma è anche una questione di programmazione, è anche una questione
d'incentivi.
Bene, l'ultimo atto aziendale aveva soppresso diverse strutture
complesse. Noi ci eravamo battuti all'epoca insieme ad altri
colleghi, sindacati, Collegio dei Primari, eccetera, per evitare la
soppressione di strutture complesse; sono state soppresse
gastroenterologia, struttura complessa, la medicina nucleare,
struttura complessa e fisiatria, struttura complessa. Avevamo fatto
all'epoca, ricordo, sono ormai passati diversi anni, delle
valutazioni che erano state trasformate anche in emendamenti
nell'allora Consiglio regionale, che poi purtroppo non sono stati
accolti per una serie di motivi. Io credo che sia anche questo ciò
che va fatto, ovvero cercare d'inserire all'interno del nostro
sistema sanitario delle strutture che permettano agli specialisti
di fare un'adeguata carriera professionale. È stato detto prima che
ci sono anche dei problemi legati a dei risvolti economici però, è
inutile negarlo. La Valle d'Aosta purtroppo ha un a
ppeal
ridotto per quanto attiene, ad esempio, alla libera professione, è
una regione che ha un piccolo bacino d'utenza rispetto alle grandi
città, Torino, Milano, eccetera, quindi certe professioni risentono
molto di questo aspetto.
La difficoltà di trovare specialisti ormai è un problema che
conosciamo tutti, ne abbiamo già parlato a lungo; parlo di
traumatologi, parlo di medici dell'emergenza, parlo di anestesisti,
rianimatori e potrei continuare all'infinito. Penso che sia
assolutamente fondamentale incentivare attraverso una serie di
meccanismi - questa è una prima iniziativa - per trattenere chi sta
lavorando nel nostro sistema sanitario e per cercare d'incentivare
coloro che verranno da fuori regione.
Ora, credo che questo sia anche un modo per fare della buona
politica, cioè ragionare sugli emendamenti cercando di non mettersi
a litigare laddove non sia necessario ma trovare delle convergenze.
Io penso che su questo ci sia la possibilità di trovare un'assoluta
convergenza con la proposta che, ripeto, è in linea con quella che
avevamo presentata e credo che sia un atto dovuto nei confronti di
una categoria, e soprattutto degli specialisti, che servono e che
sono l'ossatura del nostro sistema sanitario regionale.
Dalle ore 15:23 assume la Presidenza il vicepresidente
Distort.
Distort (Presidente) -
Ha chiesto la parola il collega
Manfrin.
Manfrin (LEGA VDA) -
Ovviamente voterò convintamente
quest'emendamento e una delle motivazioni l'ha già espressa il
collega Sammaritani. È un emendamento che va esattamente nella
direzione che auspicavamo, ma soprattutto è un emendamento che va
esattamente all'opposto della proposta fatta dall'assessore
Baccega, assessore Baccega che da me interrogato in II commissione
a mia precisa domanda: "Ma questo articolo 12 che viene inserito
all'interno di quest'articolato è la copia identica o ha delle
similitudini con lo stesso contenuto della legge sull'attrattività
che non è mai stato discusso da questo Consiglio perché non è
attinente al Covid?" ha fornito una risposta, come sempre, evasiva.
Evidentemente però si rovescia e si porta all'opposto quel
principio, ovvero non si va a offrire una cifra, peraltro molto
limitata, a questi fantomatici medici esterni che dovrebbero
arrivare, ma si lavora per mantenere sul nostro territorio il
nostro personale sanitario che già è stato messo duramente alla
prova. Ecco, per quanto riguarda e per quanto attiene la
similitudine, sono lieto che anche la maggioranza, o la pseudo
maggioranza, abbia presentato un emendamento che va esattamente
nella stessa direzione e credo che il problema del mancato
accoglimento possa essere risolto, anche in tempi brevi, in due
modalità: o il Presidente del Consiglio dota quest'aula di un
ciclostile oppure noi presenteremo gli emendamenti un minuto prima
della scadenza, così il problema sarà risolto.
Dalle ore 15:24 riassume la Presidenza la presidente
Rini.
Rini (Presidente) -
La parola alla collega Pulz.
Pulz (ADU VDA) -
A noi di ADU VdA il "calciomercato" dei
medici non piace, quello degli insegnanti sì, certamente. Certo la
carenza dei medici è un problema enorme, evidente per la sanità
valdostana, ma non crediamo che sia ancora stata trovata né di qua
né di là la soluzione giusta per risolverlo. Noi temiamo fortemente
che non verrà nessun medico in più, o comunque troppo pochi, per
quei 300-350 euro lordi in più al mese che non sono pochi soldi di
per sé, ma in questo caso specifico lo saranno, soprattutto se
pensiamo a tutte le condizionali e penalità che sono stata imposte.
Facendo un discorso più generale, al di là dell'emendamento, i
medici con cui ci siamo confrontati dicono che servirebbero per
esempio piuttosto la libera professione aggiuntiva, turni extra,
bonus in base a precisi obiettivi, ma in definitiva sottolineano
con forza quanto diceva già prima la collega Russo, cioè che il
problema più che quantitativo è di tipo qualitativo, e mi
spiegavano anche che molti giovani medici si spostano in qualsiasi
punto d'Italia al seguito di altri medici di maggiore esperienza e
di reale eccellenza e fama.
Le soluzioni andrebbero prese innanzitutto lontano da qui
togliendo il numero chiuso a Medicina, e poi anche qui aumentando
le borse di studio per gli specializzandi di cui abbiamo già
parlato, ma soprattutto - ed è questo il punto a cui tengo di più
tra le cose che vi voglio dire - soprattutto puntando a una
carriera per meriti, quella che manca per troppe professioni e da
cui la politica deve stare assolutamente lontana, perché sappiamo
bene di quali "meriti" si parli, purtroppo, perlopiù. I medici ci
dicono che troppo spesso si sentono dei manovali in mano alle
ingerenze della politica. Se noi vogliamo davvero risolvere le
problematiche più profonde, questo tipo di atteggiamento,
quell'epoca dovrebbe essere ormai lontana.
Presidente -
La parola al collega Restano.
Restano (VDA ENSEMBLE) -
Mi permetta, collega Pulz, ma
parto dalla sua riflessione. Non è una questione di
"calciomercato". Bisogna capire se vogliamo giocare in serie A o in
serie C e per capire in che serie si voglia giocare bisogna avere
degli obiettivi chiari, bisogna avere un progetto e delle strategie
per seguire il progetto.
Ora venendo a quanto detto dal collega Peinetti, del quale
condivido praticamente tutto, dico che è difficile, con un piano
regionale della salute scaduto da sette anni, chiedere a un
direttore generale, ammesso che ce l'avessimo, di fare un atto
aziendale che preveda l'ampliamento delle strutture o di non
togliere le strutture complesse, perché bisogna avere l'obiettivo e
il progetto che tocca alla politica darlo. La politica in questi
anni non è stata in grado di fornire né gli uni né gli altri.
Oggi è un rattoppo, dobbiamo dirlo, legato alla situazione del
Covid, per riconoscere a dei professionisti quanto a nostro modo di
vedere è loro dovuto. Però mi permettete ancora una cosa, la
differenza tra l'emendamento del subemendamento della maggioranza e
l'emendamento da noi proposto sta anche nel riconoscimento del
ruolo dei medici di medicina generale e dei pediatri di libera
scelta, di cui abbiamo già avuto modo di parlare in mattinata, ed è
sostanziale, perché anche loro giocano in serie A, anzi sono la
prevenzione, e visto che parliamo di Covid e delle future
recrudescenze della malattia, valorizzare queste professionalità ci
permette di prevenire la malattia, perché, ricordo a tutti,
l'obiettivo è di non fare accedere la popolazione alla terapia
intensiva non di convogliarla presso il nosocomio e di ampliare la
terapia intensiva; dobbiamo permettere a tutti i professionisti
della sanità di esprimersi al meglio, ma nelle condizioni
migliori.
Questo emendamento riconosce il giusto ruolo ai medici, a tutti
i medici che hanno operato sul territorio e l'occasione di
intervenire mi permette anche di dire che se vogliamo far lavorare
tutti al meglio, così come fatto da tante altre regioni, dobbiamo
pensare e guardare avanti, dobbiamo pensare al governo delle liste
d'attesa che noi ci siamo scordati, altre regioni hanno previsto -
mi sembra la Toscana - di chiudere le liste d'attesa... non so
neanche chi sia che governi la Toscana... però entro la fine del
mese di luglio, sono già alla fase 3 o 4, non so che numero abbia
la fase... noi sembra che si debba ancora chiudere la fase 1 da
quello che stiamo discutendo!
E questo, guardando la collega Rini, non fa onore alla nostra
autonomia o alle nostre capacità di autogoverno. È questo il forte
richiamo di quest'articolo, non è il "calciomercato", è un
altro.
Presidente -
Altri? La parola al collega Ferrero.
Ferrero (VDALIBRA) -
Ma al di là delle considerazioni di
"calciomercato" che quando riguardano la sanità io trovo veramente
fuori luogo, forse da parte di qualcuno sarebbe stato utile avere
un'esperienza diretta di certi settori della sanità valdostana per
comprendere che tipo di problematiche ci siano quando le persone,
magari dopo due o tre mesi di strane diagnosi, devono partire,
"baracca e burattini", e andare in Piemonte o in Lombardia per
riuscire ad avere una diagnosi definitiva, non del raffreddore ma
di un tumore.
Con qualsiasi provvedimento che si vada a realizzare, lo
sappiamo benissimo, una realtà di 130.000 abitanti non può avere
tutti i reparti di eccellenza, ma alcuni reparti di eccellenza
potremmo averli, anche in relazione alle tipologie di malattie che
più colpiscono i Valdostani. Ecco, che in qualche maniera dobbiamo
diventare attrattivi. Questo è sicuramente un metodo, ma poi ci
sono altre considerazioni, altre sinergie che possono essere messe
in campo, come quella magari con un'università del vicino Piemonte
o della vicina Lombardia, per far sì che vi siano dei corsi di
medicina, non diecimila, uno o due corsi di medicina anche ad
Aosta, in maniera tale che le persone titolate abbiano un interesse
ad arrivare in Valle.
Io su questa cosa sono molto sensibile in quanto sono stato
toccato personalmente, e, come me, ho sentito che ci sono
moltissime persone che hanno patito del basso livello di alcuni
reparti. Io non sono per generalizzare, bisogna riconoscerlo, ma
per quanto riguarda alcuni reparti - tra questi direi quelli che
sono fondamentali nel momento in cui tu ti precipiti in ospedale
perché hai un qualcosa e non sai che cos'è - noi abbiamo delle
carenze che sono gravissime.
Quindi ben venga qualsiasi provvedimento che possa incentivare
qualche medico che è ben preparato e che sa fare bene il suo
mestiere a venire qui. Perché vi assicuro che il pellegrinaggio
fuori ha tutta una serie di problemi, quando poi uno può
permetterselo, perché poi se non può permetterselo sono veramente
problemi gravissimi, e quindi io ritengo che bisogni fare un
ragionamento un pochettino più contestualizzato riguardo al dire sì
o al dire no a una cosa del genere.
Presidente -
Altri? Possiamo mettere in votazione
colleghi? Apriamo la votazione. Chiudiamo la votazione.
Presenti: 33
Votanti: 32
Favorevoli: 32
Astenuto: 1 (Pulz)
Il Consiglio approva.
L'approvazione di questo subemendamento fa decadere quindi
l'emendamento 1 di Rini e l'emendamento 4 di Minelli. No, perché è
sostitutivo quindi coincide con la votazione dell'articolo 12. Il
subemendamento a emendamento 4 di AV e UV non è accoglibile.
Articolo 13, vi è l'emendamento 3 di Lega che è sostitutivo. Chi
lo vuole illustrare? La parola alla collega Spelgatti.
Spelgatti (LEGA VDA) -
Con questo nostro articolo noi
andiamo a emendare l'articolo che prevedeva l'indennità una tantum
per i lavoratori dell'azienda USL coinvolta dall'emergenza
Covid-19. L'articolo è assolutamente fondamentale perché adesso che
sembra che tutto stia andando meglio il rischio è poi quello di
dimenticarsi delle persone che hanno lavorato in prima linea in
quei momenti mettendo a repentaglio la propria vita e quindi anche
quella dei familiari, andando a casa con tutte le paure e i disagi
che c'erano, e soprattutto perché non ci si può dimenticare dei
professionisti, una volta scampato il pericolo e per di più
soprattutto in vista del fatto che potremmo ritrovarci di nuovo
nella stessa situazione, speriamo di no. L'emendamento va ad
allargare la platea perché dalla scrittura dell'articolo del
Governo mancavano i somministrati, gli specialisti ambulatoriali e
il personale convenzionato; abbiamo aumentato l'indennità rispetto
ai mesi di marzo e aprile mettendo anche il mese di maggio,
soprattutto abbiamo copiato da altre regioni e abbiamo chiesto che
l'indennità venga commisurata alla effettiva attività prestata nel
periodo predetto e al grado di rischio - alto, medio o basso - a
cui sono stati esposti, perché non riteniamo corretto dare a tutti
uguale, calcolando che ci sono state delle persone che sono state
veramente in prima linea e degli altri operatori per i quali il
rischio è stato infinitamente più basso. È giusto che il tutto
venga commisurato all'effettivo rischio, ripeto, come è stato fatto
in altre parti d'Italia, il tutto chiaramente deve essere rimandato
alle organizzazioni sindacali, perché è un atto concordato tra
azienda USL e le organizzazioni sindacali che potranno essere in
grado di fare questo tipo di valutazioni e per questo, rispetto
alla somma stanziata dal Governo, abbiamo stabilito che la somma
sia di 3,4 milioni.
Presidente -
Ci sono richieste d'intervento? Possiamo
mettere in votazione l'articolo? Ha chiesto la parola il collega
Manfrin.
Manfrin (LEGA VDA) -
Solo per chiedere... chiedo scusa,
solo un secondo che ho perso il segno. Solo un attimo.
Presidente -
Siamo all'emendamento 3 di Lega l'articolo
13. Voto palese. Prego. Apriamo la votazione. Chiudiamo la
votazione.
Presenti: 35
Votanti: 16
Favorevoli: 16
Astenuti: 19 (Baccega, Barocco, Bertin, Bertschy, Certan,
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Nogara, Peinetti, Pulz, Testolin e Trione)
Il Consiglio non approva.
Vi è quindi l'emendamento 6 di Alliance e di Union, che è sempre
sostitutivo dell'articolo 13. Qualcuno vuole illustrarlo? La parola
al collega Peinetti.
Peinetti (UV) -
Quest'emendamento in realtà va a
correggere alcune, secondo noi, non particolarmente azzeccate
situazioni dell'articolo 13, anche se in realtà nell'articolo 13
già era previsto che fossero compresi, all'interno dell'indennità
una tantum, tutti i profili professionali che avessero una
tipologia contrattuale a qualsiasi titolo e il personale
convenzionato che avesse prestato attività lavorativa nei mesi di
marzo e aprile. Si è deciso in questo caso di aumentare il numero
di mesi al mese di maggio, perché l'emergenza è continuata in quel
periodo, e, a seguito anche delle audizioni avvenute in II e V
commissione, di andare nella direzione che è stata in qualche modo
sollecitata dalle diverse organizzazioni sindacali, vale a dire di
assegnare il fondo affinché fosse poi dato a una contrattazione
sindacale con l'Azienda.
Ora credo che questo sia, come è già stato detto prima da chi mi
ha preceduto, un atto doveroso che questo Consiglio regionale deve
ai suoi operatori sanitari che hanno lavorato in questi mesi,
affrontando una delle più grandi emergenze che l'umanità abbia
vissuto e sta ancora purtroppo pesantemente vivendo. Quindi penso
che sia una misura doverosa da parte nostra; io penso che ci sia da
parte di tutti l'intenzione di portare questo tipo di bonus, che
forse chiamarlo bonus è un po' riduttivo, a queste persone che
hanno rischiato direttamente in maniera molto pesante.
La richiesta che era arrivata dalle organizzazioni sindacali,
una delle proposte che erano arrivate dalle organizzazioni
sindacali parlava di un fondo di circa 2,7 milioni, la nostra
proposta va a assegnare un fondo di circa 2,8 milioni, quindi in
linea con quanto proposto. Per cui penso che ci siano i presupposti
perché quest'importante misura possa in qualche modo vedere la sua
approvazione.
Presidente -
Ha chiesto la parola il collega
Cognetta.
Cognetta (VDALIBRA) -
Solo per far notare al collega
Peinetti e a tutta l'Aula che nella formulazione dell'emendamento
precedente, del tutto identico a questo, praticamente, noi abbiamo
specificato anche il personale somministrato, che nella vostra
formulazione è poco chiaro se sia compreso o non compreso, ma ce
n'è parecchio di personale somministrato che ha lavorato in questi
mesi per il Covid, per cui io spero che sarà ricompreso con la
vostra formulazione, perché qualora non lo fosse sarebbe uno
schiaffone in faccia a persone che non hanno neanche la certezza
del lavoro.
L'altra differenza sostanziale è che noi avevamo previsto 3,4
milioni mentre voi solo 2,8, partendo però sempre da un articolo
che ne prevedeva 2,4, perché avevamo aggiunto un mese, che avete
aggiunto anche voi, ma noi avevamo fatto un calcolo rispetto a
tutte quante le professionalità comprese, che sono di numero
sicuramente superiore a quanto previste dai calcoli che - ho
capito, magari ho sbagliato a farli, non lo so - avete fatto
voi.
Quindi credo che nel vostro articolo che, ripeto, ricalca
integralmente quanto proposto da noi, ci sono queste due differenze
che ritengo molto importanti, perché lasciano fuori secondo me una
parte di persone che ha sicuramente fatto la sua parte in questi
mesi e soprattutto, al di là di tutto, l'impegno di spesa è
decisamente inferiore a quanto previsto da noi.
Presidente -
Per dichiarazione la parola alla collega
Spelgatti.
Peraltro vorrei scusarmi col collega Vesan, prima era proponente
di un emendamento, non gli ho concesso il secondo intervento mentre
invece aveva diritto alla dichiarazione di voto. Mi scuso, è stato
un mio errore. Prego, collega Spelgatti.
Spelgatti (LEGA VDA) -
Ha ben spiegato il collega
Cognetta che c'è qualcosa che non quadra anche sulle cifre perché -
a parte il fatto che al Governo siete voi e quindi non si capisce
perché dovete prima fare l'articolo e poi autoemendarvelo, quindi
c'è qualche problema -nell'autoemendamento, a parte che rimangono
fuori dei soggetti, decidete, come abbiamo fatto noi - chissà come
mai? - di aumentare comunque di un mese, ma le cifre non
combaciano, perché se da 2,4 l'aumentate soltanto a 2,8, comunque
vuol dire che andate ulteriormente ad abbassare poi sostanzialmente
la somma che date, perché formalmente la aumentate di un mese, ma
se poi dividete la somma tra tutti coloro che ne hanno diritto...
ma comunque nella vostra formulazione qualcuno rimane fuori e le
cose non quadrano.
E poi rimane il concetto che rispetto a quello che era già stato
chiesto anche da alcune organizzazioni sindacali e partendo sempre
dal presupposto che comunque a copiare bene si può copiare bene da
altre regioni, il criterio di scegliere sulla base del rischio
effettivamente corso - alto, medio o basso - sarebbe stato
sicuramente molto più equo e più giusto rispetto a quello che voi
avete messo. Quindi chiaramente noi non siamo d'accordo su
questo.
Presidente -
Consigliere Peinetti, per dichiarazione di
voto.
Peinetti (UV) -
È a favore dell'emendamento. Io vorrei
fare due precisazioni. Uno al collega Cognetta: si parla di tutti
coloro che abbiano un contratto a qualsiasi titolo con l'Azienda,
per cui i somministrati rientrano in questo tipo di voce.
Per quanto attiene alla cifra stanziata, io mi ricordo che in
quasi tutte le Regioni si è partiti da quello che lo Stato ha
destinato per questa emergenza alle singole Regioni. Quello che è
previsto dal DL 34 noi non l'abbiamo toccato, per cui la cifra che
è prevista nel DL 34, che sarà destinata alla contrattazione
ulteriore insieme a questi fondi, non è stato minimamente toccato,
quindi ci saranno i 2,8 milioni che vengono finanziati
esclusivamente dall'Amministrazione regionale a cui si dovranno
aggiungere i 900.000 euro del fondo relativo al decreto
ministeriale che saranno destinati, quelli sì, solo ed
esclusivamente ovviamente ai dipendenti dell'Azienda Sanitaria.
Quindi questa differenza in qualche modo può spiegare questa
differenza di finanziamento.
In ogni caso credo che i 2,7 milioni che avevano chiesto le
organizzazioni sindacali siano ampiamente in linea con quello che
abbiamo chiesto in quest'emendamento.
Presidente -
Ci sono richieste? La parola al collega
Manfrin.
Manfrin (LEGA VDA) -
Solo per richiedere il voto segreto
a nome del gruppo Lega.
Presidente -
Perfetto. Ha chiesto la parola l'assessore
Baccega.
Baccega (UV) -
Abbiamo lavorato a lungo su
quest'emendamento, su questo percorso dell'indennità Covid, e
perché dico "a lungo"? Proprio per evitare titoli come questo di
Libero del 18 giugno: "Schiaffo a medici e infermieri, prima lodati
e adesso infangati". Questo perché? Perché alcune Regioni,
nell'ambito della fretta e non si sa bene per quale motivo, hanno
deliberato un percorso che ha portato nelle tasche, nei portafogli,
negli stipendi del personale sanitario, e non di tutti, risorse
molto, molto inferiori rispetto a quello che si prevedeva. Ora la
Giunta come ha lavorato? Ha lavorato andando a capire e a valutare
come si potevano destinare queste risorse. C'è un decreto
legislativo, il numero 18, che stanzia 526.000 euro a favore
dell'indennità Covid, e questo è attuabile. Poi c'è un secondo
decreto, il 34 - come diceva giustamente Peinetti - che ancora non
ha messo i 400.000 euro a disposizione, sono li, dovrà esserci un
percorso attuativo e quindi noi quelle risorse le teniamo in
quell'ambito, perché fanno parte di una contrattazione che
inevitabilmente taglierà fuori un sacco di persone, come ha
giustamente scritto Libero nel suo articolo.
Quest'indennità della Valle d'Aosta, i 2,8 milioni, sono il
compenso che il Consiglio regionale, attraverso il suo bilancio,
attribuisce a tutti coloro che hanno prestato servizio in ambito
Covid; noi poi avevamo differenziato sulla base dei giorni, se si
vuole far parte di una contrattazione anche questo va benissimo, e
quindi accordiamo che vada in questa direzione, ecco perché abbiamo
modificato, ma sono due cose differenti: c'è uno stanziamento del
bilancio della Regione autonoma Valle d'Aosta di 2,8 milioni e 1,1
milioni era poi a favore delle Unités, e dall'altra parte ci sarà
una seconda contrattazione, come diceva il collega Peinetti, che
sarà legata ai dipendenti USL, quindi saranno tagliate fuori tutta
una serie di altre figure professionali; tra queste posso citare i
medici di medicina generale, i pediatri di libera scelta, gli
specialisti del territorio, perché in quella trattativa le risorse
che il Governo imputa sono legate ai dipendenti dell'USL. Quindi
con convinzione ritengo che si possa votare quest'emendamento a
favore di tutti i lavoratori della sanità che nell'ambito Covid
hanno fatto un grande lavoro.
Presidente -
La parola al collega Restano.
Restano (VDA ENSEMBLE) -
Come non darle ragione,
Assessore? Però la miglior maniera per dare un riconoscimento ai
dipendenti della sanità e, aggiungo, anche agli amministrativi, che
sono stati chiamati per telefono dalla sera alla mattina e
trasferiti, a cui non viene riconosciuta l'indennità di turno e
neanche il festivo e non viene pagato lo straordinario, la migliore
maniera immediata era pagare gli straordinari, pagare l'indennità
di turno e riconoscere loro il festivo. Poi, dopo, tutto il resto.
Prenda nota così magari provvede.
Presidente -
Possiamo mettere in votazione? Ha chiesto la
parola il collega Gerandin.
Gerandin (MOUV') -
Io avevo deciso di non intervenire,
poi l'assessore Baccega mi ha dato un po' d'ispirazioni. Davvero ho
faticato a seguirla. È partito facendo riferimento a un giornale
nazionale che evidenziava delle difficoltà, però poi ha concluso il
discorso dicendo: "Benissimo, a livello nazionale lo Stato
riconosce la premialità solo ai dipendenti dell'USL". Allora non è
possibile che in Valle d'Aosta si possa far meglio? Non si può fare
meglio? Fare meglio nel senso che se lei vuol far meglio rispetto
al nazionale deve metterci le risorse. Allora lei non ha spiegato
come mai mette 2,8 milioni - rispetto alla nostra proposta, che è
assolutamente identica e che metteva 3,4 milioni - e fa solo un po'
più di chiarezza su chi ne ha diritto.
Poi ha detto: "Ci abbiamo lavorato tanto prima, volevamo far
bella figura". Peccato che alla prima proposta, alla contrattazione
con i sindacati non fosse neanche presente, per cui probabilmente
ci avete ripensato lungo il percorso. Dovevate magari pensarci
ancora meglio prima di votare contro all'emendamento precedente,
perché l'emendamento precedente faceva solo un po' più di chiarezza
sui somministrati, sui medici del territorio e su quant'altro. Per
cui a me sinceramente dispiace, lei non mi ha convinto, anzi, non
sarei intervenuto se non interveniva lei, perché mi pare davvero
che a volte le scuse siano peggio della verità.
Presidente -
Possiamo mettere in votazione? Apriamo la
votazione. Chiudiamo la votazione.
Presenti: 35
Votanti: 28
Favorevoli: 16
Contrari: 12
Astenuti: 7
Il Consiglio non approva.
Vi è quindi l'emendamento 13 Pulz-Minelli. Vuole illustrarlo
collega Pulz?
Pulz (ADU VDA) -
In tutte le regioni d'Italia, abbiamo
detto, è stato previsto, perlomeno previsto, di premiare il
personale medico e socio assistenziale per il super lavoro che ha
svolto in emergenza e a rischio di ammalarsi, come è successo per
tanti e alcuni di loro sono pure purtroppo deceduti. Gli
stanziamenti per la premialità sono dovuti proprio per le
prestazioni che i sanitari hanno continuato a garantire in
condizioni di lavoro particolarissime. Certamente trattasi di un
riconoscimento simbolico, non davvero di un incentivo. Noi
auspichiamo che alla fine si tenga in conto chi ha rischiato
davvero non chi ha avuto il privilegio di partecipare a conferenze
e a star dietro a una scrivania, pur con tutte le responsabilità
del caso. È senz'altro però ancora più importante che tutti i
contratti a tempo determinato o peggio intermittenti vengano
stabilizzati e si rispetti nei fatti una categoria vittima di anni
di tragici tagli alla sanità che paghiamo tutti quanti.
Certamente questi fondi contrattuali devono essere, come dice il
termine stesso, oggetto di contrattazione, come previsto dal
contratto collettivo nazionale di lavoro vigente, ed è quindi
indispensabile il coinvolgimento serrato dei sindacati sulla
suddivisione dei soldi disponibili.
Le proposte che ho visto in legge mi sembrano in buona parte
ingiuste. Perché dare 34 euro ai dirigenti sanitari e 24 agli
infermieri, che sono sempre più a contatto con i malati? Oppure 17
euro alle OSS e OTA che puliscono gli ambienti e i pazienti e
quindi corrono un rischio ancora più alto? Non credo che possiamo
prendere noi queste decisioni, neanche la Giunta. Ci vuole una
precisa contrattazione sindacale. Ed è questo in primis il punto
nodale del nostro emendamento: la contrattazione sindacale. Poi,
per finire, abbiamo provveduto a innalzare l'onere derivante
dall'applicazione dell'articolo di euro 375 mila e rotti per l'anno
2020, semplicemente per poter soddisfare la richiesta fatta in
commissione consiliare dai sindacati stessi e che tutti quanti
insieme abbiamo audito.
Presidente -
Collega Cognetta, prego. Invito l'Aula a un
po' di silenzio perché si fa fatica a seguire la discussione, per
cortesia.
Cognetta (VDALIBRA) -
Grazie alla collega Pulz per
l'esposizione di quest'emendamento, che ovviamente è destinato ad
aumentare da un lato l'impegno economico - che viene prelevato
dagli impianti a fune se non sbaglio - l'incremento intendo dire,
mi sembra che sia di circa 375.000 euro quanto viene aggiunto
rispetto a quanto previsto originariamente dall'articolo; mentre
per quanto riguarda la contrattazione, che era già prevista anche
nel nostro emendamento, anche loro, i firmatari, intendo la collega
Pulz e la collega Minelli, dicono appunto che bisogna ovviamente
non destinare con risorse già specificate nell'articolo, i 30 euro
piuttosto che i 24 e così via, oltre i 10 che erano stati previsti,
ma va tutto fatto attraverso una consultazione sindacale che era
esattamente quello che avevamo scritto anche noi nel nostro.
Quindi, al di là delle cifre, mi sembra che concordiamo su
quanto previsto dalle colleghe. Non c'è la parte che ha descritto
lei rispetto alla stabilizzazione perché io non l'ho visto, lei
l'ha citata, mi sembra sacrosanta, ma non c'è nulla rispetto alla
stabilizzazione di personale che è anni che aspetta una
stabilizzazione. No, per essere chiari, perché sennò poi sembra che
votiamo una cosa anziché un'altra. Siccome non c'è un rigo, io ho
ascoltato attentamente la sua presentazione, non c'è nulla che
preveda la stabilizzazione di questo personale, anche se sarebbe
sacrosanto e doveroso farlo, ma purtroppo non vedo nulla. Di
conseguenza ritengo che sia un emendamento che vada in buona parte
in direzione rispetto a quello che diciamo noi e che avevamo
presentato nell'emendamento precedente.
Presidente -
Altri? La parola all'assessore Baccega.
Baccega (UV) -
Credo che sia doveroso fare chiarezza,
quest'emendamento, collega Pulz, taglia fuori tutti i
somministrati, i liberi professionisti, gli ACN e quindi esclude
troppi operatori della sanità all'interno del suo emendamento.
Quindi, se non capisco male, essendo che tutti gli emendamenti che
sono stati proposti non sono stati approvati, rispetto alla
modifica dell'articolo 13, rivive l'emendamento iniziale che era
stato presentato dalla Giunta? Quello originale.
Presidente -
Se non passa l'emendamento Pulz, si vota
l'articolo originale, ovviamente. Collega Pulz per dichiarazione di
voto.
Pulz (ADU VDA) -
In dichiarazione di voto, chiedo
all'Assessore di spiegare meglio quanto ha detto, perché io non
intendo escludere assolutamente nessuno. Cioè il cuore
dell'emendamento è la contrattazione sindacale, quindi ci sarà poi
la contrattazione...
(Intervento fuori microfono)
Presidente -
È esattamente come ha... l'Assessore.
Collega Minelli?
Minelli (RC-AC) -
Allora, il decreto 34 taglia fuori le
figure che ha detto l'Assessore, ma quest'emendamento dice
semplicemente che le risorse destinate prioritariamente alla
remunerazione delle prestazioni correlate ammontano... e aumenta di
375.400,11 euro il totale della somma che viene data.
Quello che è importante dell'emendamento è che sono sostituiti i
commi 1, 2, 3 e 4, e vale a dire quelli in cui si prevedevano i 30
euro per i dirigenti sanitari medici, i 24 per... e si lascia la
determinazione di questa chiamiamola somma, indennità, non so come
la vogliamo chiamare, alla contrattazione sindacale, come era stato
richiesto in audizione dai sindacati, per quello che riguarda le
somme della Regione, non quelle del decreto rilancio che seguiranno
il loro iter. Qui noi parliamo delle somme destinate dalla legge
che stiamo votando, dalla legge regionale. Quindi il principio è
che noi diciamo: le somme della Regione destinate a queste persone
saranno oggetto di contrattazione sindacale, e l'importo totale
rispetto a quello iniziale che era di 2,4 milioni arriva a
2.775.000 euro. È questa la sostanza dell'emendamento, essendo
decaduti entrambi i due che sono stati presentati.
Io sono d'accordo che nei due presentati precedentemente c'erano
delle determinazioni diverse e si arrivava a 2,8 milioni che sono
aggiunti ai famosi 900.000 dello Stato, però la sostanza poi qui è
che siamo a 2.775.000, non è che cambi di molto. Cambia dove li
andiamo a prendere.
Presidente -
Se siete d'accordo lascerei solo la parola
all'assessore Baccega, perché forse questo aspetto merita un
chiarimento, perché credo che non sia proprio come stanno dicendo
le due colleghe. Se vuole spiegare meglio, Assessore, che cosa
tecnicamente si produce con quest'emendamento, affinché l'Aula voti
una cosa di cui è consapevole.
Baccega (UV) -
Non faccio riferimento a nessun articolo
che è stato pubblicato, dico solo che il resto d'Italia è
fortemente in difficoltà perché avevano interpretato in quel modo
il DL 34 che parla solo di sostegno e quindi di premiare i
dipendenti delle aziende Unità Sanitaria Locale. La volontà nostra
è quella di coinvolgere i somministrati, i medici di medicina
generale, tutti quelli che hanno lavorato in ambito Covid, e questa
è la valutazione che abbiamo fatto.
Il vostro emendamento parte dicendo appunto: "Ai sensi del comma
6 dell'articolo 2 DL 34 del 2020" e fa ovviamente questa
riflessione. Ma se facciamo riferimento al DL 34 non accontentiamo
tutti quanti, bensì solo la parte legata all'USL, ai dipendenti
dell'USL. Quindi noi abbiamo bisogno di sostenere i somministrati,
tutti coloro nell'ambito dell'USL... e la nostra proposta andava in
quella direzione all'epoca.
Spero di essere stato chiaro. Facendo riferimento a quella legge
siamo vincolati.
Presidente -
La parola al collega Aggravi.
Aggravi (LEGA VDA) -
Io
-
dichiarando che
piutost che nient l'è mei piutost
, visto che gli emendamenti
precedenti non sono stati votati - volevo indirizzare soprattutto
una proposta alle proponenti. Prima di tutto però mi permetta una
cosa, collega Pulz. Vede, a volte è un peccato, perché uno viene
accecato dall'ideologia e quello che viene proposto da terribili
forze sovraniste non va bene, poi uno, dopo tre passetti, si rende
conto che se votava il primo emendamento dava più soldi e
comprendeva anche delle categorie che adesso non sono ricomprese e
forse magari alla fine considera che è molto meglio ritirare
l'emendamento che ha proposto.
Non voglio farvi una proposta, scelta vostra, però io vi invito
a valutare bene i vostri passi, perché si sa, c'è un po' una
questione.
Io avrei preferito votare ovviamente il mio per una questione di
specificazione e di cifre. Siamo arrivati a questo punto, io mi
farei una valutazione e soprattutto eviterei di farmi accecare una
volta in più dalla paura di un sovranismo che non c'è, perché alla
fine, spesso e volentieri, si fanno più danni rispetto all'andare
secondo coscienza, che dovrebbe muovere tutti noi più che
l'ideologia stessa.
Presidente -
La parola al collega Manfrin.
Manfrin (LEGA VDA) -
Solo per chiedere il voto segreto a
nome della Lega, ovviamente nel caso non venisse ritirato
l'emendamento.
Presidente -
Collega Minelli, per dichiarazione di
voto.
Minelli (RC-AC) -
L'emendamento ha come prima proponente
la collega Pulz e lascio ovviamente scegliere a lei quello che
ritiene meglio.
Però se c'è la volontà un po' da parte di tutti, considerata la
situazione - e dovrebbe esserci l'unanimità - di emendare la prima
parte dell'emendamento si può fare, altrimenti ovviamente si
vota... decide se ritirarlo o meno insomma.
Dalle ore 16:09 assume la Presidenza il vicepresidente
Distort.
Distort (Presidente) -
Ha chiesto la parola la presidente
Rini e, di seguito, il consigliere Restano.
Rini (PNV-AC-FV) -
Sì, semplicemente perché trovo un po'
anomalo che ci si dica: "Ovviamente ci deve essere
l'unanimità".
È appena stato votato contro un emendamento presentato dalla
forza della Lega, proprio su questo aspetto, probabilmente non lo
si era compreso, come giustamente ha sottolineato il collega
Aggravi; anche il secondo emendamento in parte, anche se è diverso,
e ora arriva quest'emendamento che è completamente errato dal punto
di vista sostanziale e si chiede di emendare questo? Io rimango
abbastanza basita. Probabilmente non si è letto l'articolato
precedente e tutto quello che si è votato finora.
Quindi non è questione di non aver la volontà di modificare, ma
c'era la possibilità, è stato presentato, ripeto, il primo
emendamento che è stato messo in votazione, che è stato cassato,
prevedeva esattamente questo, anzi, potenziandolo, e avete votato
contro e ora chiedete di emendare un emendamento costruito,
scusate, con tutto il rispetto lo dico, ma costruito male,
giuridicamente insostenibile, perché gli effetti sarebbero
addirittura contrari a quelli che volevate, la trovo una richiesta
sinceramente pazzesca.
Presidente -
La parola al collega Restano.
Restano (VDA ENSEMBLE) -
Solo per due considerazioni. La
prima è che a volte i consulenti esterni ci inducono in errore e
questo è inevitabile, però quando in discussione generale è stato
detto che è mancato il confronto in presenza all'interno delle
commissioni è perché queste cose in presenza si risolvevano; anche
quando abbiamo detto che è mancata la condivisione, perché è
assolutamente falso, lo abbiamo visto nei primi articoli, quello
che ha evocato il collega che ha detto che questa era una legge
condivisa.
Presidente -
La parola al collega Gerandin.
Gerandin (MOUV') -
Io volevo solo, per chi ci ascolta,
non so, non saranno tanti perché probabilmente avremo già stufato
anche i più perseveranti. Io voglio solo spiegare che razza di
capolavoro siete riusciti a fare. No, almeno lo spieghiamo bene per
i Valdostani.
Allora, il nostro emendamento metteva 600.000 euro in più,
passava da 2,8 a 3,4, metteva più risorse. Apriva ai somministrati,
tutti quelli che erano stati dimenticati nel testo originario,
metteva il mese di maggio in più e con quest'emendamento così han
perso il mese di maggio, non ci sono i somministrati e han pure
perso 600.000 euro in più da distribuire.
Avete fatto un capolavoro! Solo che i Valdostani lo capiscano,
ecco, indipendentemente da come andrà questa votazione. Per essere
chiari.
Dalle ore 16:14 riassume la presidenza la presidente
Rini.
Rini (Presidente) -
La parola al collega Peinetti.
Peinetti (UV) -
Io capisco la lotta politica e capisco il
volersi smarcare dalle cose che si fanno, ma qui non è che
abbiamo... qui tutti quanti abbiamo, perché il problema è che
innanzitutto non è vero che l'articolo non prevedeva che tutti
beneficiassero dell'indennità, perché si parla di "qualsiasi
profilo professionale e tipologia contrattuale al personale
convenzionato", quindi c'erano tutti.
Ora la differenza era nella cifra, era esclusivamente nella
cifra. Si è voluto, e io penso che ci fossero delle motivazioni...
peraltro la nostra cifra rispondeva esattamente a quanto era stato
indicato dalle organizzazioni sindacali del settore, poi se se ne
volevano mettere di più benissimo, mettiamone di più, però non è
passato il primo, mi viene da dire: "Passa il secondo". No, lì è
stato un gioco di ripicca politica: "Non facciamo passare neanche
il secondo". Per cui la pagina la stiamo scrivendo tutti quanti
assieme, non è che l'abbiamo scritta solo noi o solo voi o solo chi
non so chi.
Adesso io non so se ci sia la possibilità di trovare una
soluzione alternativa. Non lo so, non credo. L'emendamento della
collega Pulz, che va nella direzione di ripartire le stesse cifre
che avevano chiesto le organizzazioni sindacali, o sbaglio? No, è
la stessa cifra che avevano chiesto alcune organizzazioni
sindacali, mi pare CGIL, CISL e UIL, per citare quelle che mi
ricordo, era una cifra su cui ci si era basati.
Bene, a questo riguardo, quello che ha detto l'Assessore prima è
vero perché il DL 34, che è una legge dello Stato, purtroppo non
privilegia e non consente ai somministrati, non consente ai
convenzionati di beneficiare del finanziamento.
O ci si mette d'accordo tutti quanti assieme e si fa una
modifica a questo e questo è un ragionamento che credo sia da
mettere sul tavolo, perché, ribadisco, capisco la lotta politica,
ma secondo me c'è un limite oltre il quale non si dovrebbe andare,
e se c'è questa possibilità, la Presidente, l'Ufficio di Presidenza
e chi capisce molto meglio di me di queste cose, ci dica quale
potrebbe essere la via d'uscita, se c'è una vita d'uscita, e se non
c'è pazienza, resterà valido l'articolo iniziale della legge che
prevedeva l'indennità Covid di 2,4 milioni già con le cifre
stanziate, che era quello che i sindacati non volevano ed era il
motivo per cui si erano riviste le cose.
Ma, ripeto, la pagina qui l'abbiamo scritta un po' tutti quanti
assieme, magari ci siamo fatti prendere un po' la mano, non ho ben
capito cosa sia successo.
Presidente -
La parola alla collega Spelgatti.
Spelgatti (LEGA VDA) -
No, caro collega Peinetti, no,
proprio non ci sto e non ci stiamo. Non l'abbiamo scritta tutti
insieme questa pagina. Perché vi ricordo: voi siete al governo, voi
avete scritto una norma sull'indennità Covid che noi abbiamo
ritenuto di emendare migliorandola decisamente, passando da quel
criterio dei 60/30 ma rimandando alla contrattazione collettiva,
aumentando al mese di maggio e quant'altro.
Voi avete fatto questo, all'ultimo minuto voi correggete voi
stessi andando nella nostra direzione, nella direzione
dell'emendamento che abbiamo preparato noi, quindi evidentemente lo
ritenevate corretto, ma noi andavamo ulteriormente a specificare i
soggetti che altrimenti sarebbero rimasti fuori, li abbiamo messi
nero su bianco così siamo sicuri che ci rientrino, e abbiamo anche
stabilito poi il criterio che avevano chiesto i sindacati,
adattandoci ad altre regioni per essere ancora più equi nello
stabilire i criteri di rischio alto, medio e basso.
Voi avete fatto tutti questi pasticci, perché fate una norma, ve
la autocorreggete, andando nella nostra direzione, ma non accettate
però le nostre correzioni, perché provengono da noi, ed erano
ampiamente migliorative per tutti quanti, per tutta questa serie di
ragioni, oltretutto davano più soldi, eravamo sicuri che comunque,
visto e considerato che ampliavamo con certezza la platea e nessuno
rimaneva fuori... abbiamo fatto tutto questo, voi avete voluto
bocciare la nostra proposta che era decisamente migliorativa per
far passare il vostro emendamento.
Presidente -
Scusate, si fa fatica a seguire, fate un po'
di silenzio per cortesia, chi non è interessato può uscire ma
lasciate parlare la collega.
Spelgatti (LEGA VDA) -
Per far passare il vostro di
emendamento, quindi poi avete fatto il gioco politico su voi
stessi, perché non volevate chiaramente che passasse un emendamento
della Lega che andava esattamente nella vostra direzione, ma era
fatto meglio, e voi stessi lo sapete che era fatto meglio, visto
che specificava tutto e dava oltretutto più risorse, proprio in
virtù del fatto che se abbiamo aumentato di tre mesi, la somma
andava aumentata proporzionalmente; voi l'avete aumentata, ma
l'avete aumentata di poco, non avete messo nero su bianco quelli
che rimanevano fuori; noi abbiamo applicato questi criteri, voi
avete fatto un ulteriore pasticcio sul pasticcio: prima fate una
norma, poi fate un emendamento, poi non votate il nostro per non
dare la soddisfazione alla Lega di aver fatto un emendamento
migliore, quindi con un vostro gioco politico, poi però non passa
neanche il vostro emendamento correttivo, e adesso vi trovate in
quest'impasse.
Noi, vi ripeto, siamo l'opposizione, abbiamo fatto le cose
correttamente, abbiamo sempre dichiarato la disponibilità prima di
essere e di cercare di dare una mano dove possiamo; voi fate questa
partita, ve la state giocando da soli con la stessa arroganza di
sempre, poi cadete da soli e poi dite: "È colpa di tutti".
No, non è colpa di tutti. Questo è il risultato della vostra
arroganza, della vostra miopia, di come avete gestito tutto quanto
in tutto questo periodo, e adesso raccogliete i frutti! Ma non date
colpa all'opposizione che ha cercato solo di fare qualche cosa di
migliorativo. Ma visto e considerato che se le proposte che vengono
fatte dalla Lega devono essere bocciate a prescindere, anche se
sono fatte meglio delle vostre, allora vi assumete voi tutte le
responsabilità. Tutte, tutte. Non ci stiamo. Non è colpa di tutti.
Non è colpa di tutti!
Presidente -
La parola al collega Manfrin.
Manfrin (LEGA VDA) -
Io credo che qui ci sia un errore di
fondo. Io ho assistito, così come i miei colleghi, nelle settimane
passate, ma soprattutto nei giorni passati, a promesse fatte in
diretta Facebook da chi ha delle responsabilità di governo,
promesse che evidentemente nel suo ragionamento dovevano essere
delle cambiali elettorali per dire: "Vedete, io sono bravo, faccio
questo, però poi dopo ovviamente, siccome sono bravo, magari mi ci
rimandate qua".
Questo era il ragionamento di base, dimenticandoci che però c'è
una cosa che succede in democrazia, ovvero i provvedimenti si
votano, quelli che passano dal Consiglio. E i provvedimenti che
passano del Consiglio, adesso credo sia una novità di questi ultimi
giorni, hanno bisogno della maggioranza dei voti. Ecco, credo che
questo concetto sia sfuggito. Cioè quando si portano dei
provvedimenti bisogna avere la maggioranza dei voti per approvarli.
Ora, noi, in maniera responsabile, come abbiamo fatto durante tutta
la crisi, e di questo credo ci sia buon testimone il Presidente e i
capigruppo che erano qui, abbiamo chiesto una riunione dei
Capigruppo, convocata e richiesta dal collega Restano, per dire:
"C'è della disponibilità al dialogo? Della disponibilità alla
trattativa? C'è lo spazio per trattare sulle singole iniziative? Sì
o no?". Ci è stato risposto dal Presidente: "No, questo è un
provvedimento che ha dei pilastri, questi non si toccano, se volete
è così, sennò ciucciatevi questa minestra".
Adesso arriviamo qui e non avete i voti per portare avanti i
provvedimenti. Non solo, ma io, collega Peinetti, non accetto
lezioni da lei di politica né di sgambetti politici. Non accetto
lezioni da lei nel momento in cui vedo arrivare degli emendamenti
alle 9:28, fotocopiati da quelli presentati dalla Lega. Io
sinceramente non prendo lezioni di politica e di correttezza
politica da lei. Lei è l'ultima persona che può darmi lezioni di
coerenza politica. Noi eravamo assolutamente disponibili al
dialogo, quindi lei se la prenda con chi viene qua in aula e
rifiuta anche le disponibilità di dialogo, dicendo: "Tanto i numeri
ce li ho". Questo è il risultato e la colpa è soltanto vostra.
Presidente -
Collega Minelli, ha già fatto un intervento.
È per dichiarazione di voto? I proponenti hanno diritto a
illustrare e poi a intervenire, quindi prego.
Minelli (RC-AC) -
Ma io vorrei insistere su una
questione. Il problema che stiamo affrontando nasce a mio avviso da
un ritardo nella presentazione degli emendamenti. Si diceva di
farlo in commissione, ed è quello che abbiamo sostenuto fin
dall'inizio. Se si fosse fatto un lavoro di questo genere non ci
troveremmo ora in una situazione come questa. Io insisto per
proporre una sospensione per verificare se c'è la volontà di
correggere il testo dell'emendamento, ma per una ragione
semplicissima: perché in una situazione come questa, io credo che
vada dimostrato nei confronti delle categorie che sono interessate
da questo provvedimento un senso di responsabilità e non si debba
fare di questa questione una mera contrapposizione politica, perché
il senso della legge e di questo articolo va ben oltre alle
discussioni che possiamo avere tra di noi e ai vizi procedurali,
agli errori che ci possono essere stati da parte di tutti. Fuori di
qui aspettano un provvedimento e io credo che se c'è un minimo di
responsabilità da parte di tutti, ci si mette a discutere se una
parte concordata di quest'emendamento, per ricomprendere le persone
che ne sono escluse, possa essere contemplata, altrimenti ognuno si
prenderà le proprie responsabilità: chi può aver sbagliato nel
formulare la prima parte di un emendamento, ma anche chi non ha la
volontà in questo momento di correggere una cosa che riguarda
persone che fuori di qui aspettano delle risposte.
Presidente -
Cognetta, mozione d'ordine per?
Cognetta (VDALIBRA) -
Mozione d'ordine perché a questo
punto siamo nel caos, almeno per quanto mi riguarda. Io non capisco
a questo punto sinceramente, vorrei comprendere, se per favore
chiarisce a tutti se si può emendare, non si può emendare, è stata
fatta una richiesta per emendarlo, non è stata fatta la richiesta,
qualcuno ha detto che non vuole emendarlo. Perché, per esempio, io
non ho mai detto che non voglio emendarlo. Cioè non so da dove
arrivino certi discorsi. Io non ho mai detto nulla di questo tipo.
Allora non capisco perché pare che io non voglia emendarlo. No. Non
so chi altro qui l'ha detto a questo punto, perché c'ero in aula e
nessuno ha detto questo. Allora se per favore ci dice chi vuole
emendarlo e chi no, se si può fare o se non si può fare, sarebbe
meglio per tutta la discussione.
Presidente -
Credo che, come sempre, sia molto chiara la
questione. Se c'è un'unanimità dell'Aula il testo può essere
emendato, se non c'è l'unanimità dell'Aula il testo non può essere
emendato. Sta ovviamente ai proponenti andare ad ascoltare, a
sentire, a parlare con i capigruppo per capire se c'è la volontà di
emendarlo o meno. Quindi invito magari a fare questa cosa. Volete
una sospensione di cinque minuti per questo? Sospeso per cinque
minuti. Vi chiedo di stringere con i tempi.
La seduta è sospesa dalle ore 16:25 alle ore 16:32.
Rini (Presidente) -
La parola alla collega Pulz.
Pulz (ADU VDA) -
Allora vorrei dire al collega Gerandin
che non è il caso di stressare i Valdostani. Abbiamo capito la
questione, che è tutt'altro che semplice. Da parte nostra abbiamo
semplicemente ripreso il documento consegnato a tutti noi, non a me
personalmente, a tutti noi dai sindacati CGIL, CISL e UIL in
commissione che partiva proprio dal citare il DL 34.
A questo punto non ci resta che ritirare l'emendamento, ma
esprimiamo comunque il nostro terrore per nulla ideologico ma molto
reale nei confronti di qualsiasi forma di sovranismo.
Presidente -
Atteniamoci al tema degli emendamenti
colleghi, per cortesia. Collega Cognetta per? Mozione d'ordine, la
espliciti.
Cognetta (VDALIBRA) -
Ci eravamo interrotti per capire
qual è la proposta.
Presidente -
È ritirata.
Cognetta (VDALIBRA) -
Non ho capito, alla fine lo ritira
però la colpa è di Gerandin. Cioè non ho capito cosa c'entrava
Gerandin, o i sovranisti, rispetto al ritiro dell'emendamento,
perché non mi è chiaro. Quindi se per piacere può esplicitare in
maniera corretta e coerente perché è stato ritirato, perlomeno sia
chiaro per tutti!
Presidente -
Chiudiamo qui la questione, l'emendamento è
ritirato collega Cognetta. L'emendamento è ritirato, invito tutti a
stare sul tema così come avevo peraltro appena fatto. Quindi si
vota l'articolo 13. Ci sono delle richieste d'intervento? Collega
Minelli, prego.
Minelli (RC-AC) -
È stato ritirato l'emendamento, quindi
si voterà quest'articolo. Dico soltanto che è un vero peccato che
non si voglia ragionare, ma questa è una conferma, l'ennesima per
quanto mi riguarda, di un'impostazione che è contro, a prescindere.
Quindi questa è la logica del "tanto meglio tanto peggio".
Dalle ore 16:34 assume la Presidenza il vicepresidente
Distort.
Distort (Presidente) -
Ha chiesto la parola la presidente
Rini.
Rini (PNV-AC-FV) -
Per dichiarazione di voto, anche io.
Mi fa piacere e condivido assolutamente le parole della collega
Minelli, solamente se stava parlando del suo gruppo, perché il
"contro a prescindere" lo ha dimostrato nell'emendamento presentato
dal Gruppo Lega. Guardi, non l'ho presentato io, quindi nulla di
personale. Scusi, io l'ho ascoltata, la invito a fare altrettanto.
Poiché quell'emendamento era scritto bene, comprendeva esattamente
tutte le richieste che aveva fatto la collega, quindi io mi chiedo
per quale ragione non abbia trovato un voto favorevole di
quest'Aula. Anche io rimando al mittente quando si tenta sempre di
fare di tutta l'erba un fascio, perché se si voleva dare una prova
di serietà politica questa era l'occasione giusta,
indipendentemente da chi presentava l'emendamento,
quell'emendamento era ben costruito, ben fatto e ampliava sia la
platea che la cifra.
Mi chiedo perché ci siano forze che non l'abbiano votato, salvo
poi aver presentato un emendamento peggiorativo e pure mal scritto,
pretendendo di emendarlo, cosa che ovviamente non era possibile
dopo, senza spiegare perché non è stato votato quello a monte.
È inutile che mi parli sotto, collega. Questo è quanto, basta
riguardarsi quanto è accaduto nella seduta. Come sempre si
ricostruiscono i fatti, non sono interpretazioni. Quell'emendamento
c'era ed è stato cassato, questo dovrete spiegare, non altro.
Presidente -
La parola alla collega Spelgatti.
Spelgatti (LEGA VDA) -
La ringrazio, collega Rini, ha
fatto un riassunto corretto di come sono andate le cose, direi
decisamente vergognoso il tutto.
La frase della collega Pulz è il giusto corollario della
spiegazione di tutto quello che è successo, perché l'unica cosa che
si riesce a dire in quest'aula per dare contro la Lega è "i
sovranisti" o "i fascisti".
Allora la invito, se vuole semplicemente bocciare, ad assumersi
le responsabilità, lei, la collega Minelli e soprattutto tutte le
forze di maggioranza; vorrete poi spiegare ai Valdostani,
soprattutto agli operatori sanitari, tutto quello che è successo su
quest'indennità, voi direte: "È perché l'hanno proposto questi
pericolosi fascisti".
Sapete, nella vita bisogna essere un po' più svegli, la vostra
politica non porta da nessuna parte, la nostra è costruttiva, la
vostra è distruttiva, è decisamente miope e soprattutto, se volete
davvero dare contro i fascisti e i sovranisti, studiate meglio,
preparatevi meglio, fate le cose bene come tentiamo di farle noi, e
allora avrete qualcosa da dire. Punto. E chiedo il voto
segreto.
Dalle ore 16:37 riassume la Presidenza la presidente
Rini.
Rini (Presidente) -
Mettiamo in votazione. Ha chiesto la
parola l'Assessore Bertschy, ma invito solo a prenotarvi prima così
non apro le votazioni. Prego, Assessore, ha la parola.
Bertschy (AV) -
Durante il mio intervento in replica in
discussione generale, avevo evidenziato il fatto che questa partita
poteva essere una partita molto limpida a livello politico e
trasparente evitando di chiedere il voto segreto su ogni
articolo.
Evidentemente sono due le strategie: una può essere quella di
giocare una partita limpida e trasparente nei confronti dei
Valdostani e mettere sotto questo Governo per l'ennesima volta con
un voto palese, perché le vostre proposte sono migliori delle
nostre, oppure giocare una partita subdola dal primo articolo per
continuare a mettere sotto il Governo ma in maniera non
trasparente, quindi mai facendo prendere la responsabilità a quelli
che la responsabilità su certi articoli non se la sono presa.
Voi avete scelto da questa mattina quella strada, legittima in
termini politici, tra l'altro abbiamo capito anche guidata da un
cronoprogramma, ecco perché il collega Manfrin prima, intervenendo
e chiedendo il voto segreto, ha precisato qual era l'articolo dove
lo doveva chiedere o non doveva chiedere; evidentemente è una
partita ben giocata già fuori da quest'aula, ripeto, legittima, la
politica è fatta anche di questi momenti.
Fuori ci sono i Valdostani che io credo che non siano
soddisfatti né del vostro né del nostro atteggiamento, perché se
poi alla fine ci rimette un lavoratore perché qui, prima si chiede
un voto palese sullo stesso articolo, migliore? Sono valutazioni.
Noi ne abbiamo proposto uno, poteva essere meglio o peggio, con un
voto palese si sarebbe visto qual era la maggioranza in aula,
invece avete voluto far votare palese sul vostro articolo in modo
da poter dire: "Non ce l'hanno votato" e avete chiesto il voto
segreto sul nostro per non capire cos'era successo. Probabilmente
in quest'aula c'è qualcuno che sta giocando un'altra partita, la
triplice, che non è detto che la giochino poi con voi. Va bene, ma
ripeto, non stiamo facendo credo nessuno gli interessi delle
persone, dei lavoratori e delle imprese.
Sarete soddisfatti di aver messo sotto tante volte il Governo,
ancora? Viva. Saranno passate delle buone proposte? Viva. Faremo
altri casini come questi su questo articolo? Io credo che non ci
sarà da essere soddisfatti, nessuno.
Personalmente sono dell'idea che le persone che hanno buon senso
qui provino ancora a usarlo per trovare un modo per evitare di
andare avanti in questa direzione. Abbiamo proposto un disegno di
legge, ci sono alcuni articoli importanti, vi possiamo già
assicurare che se su quegli articoli l'impianto generale non terrà,
poi bisognerà che qualcuno si cerchi i voti per portare fino in
fondo la legge, perché, o c'è una visione dietro la legge, una
proposta, che può anche essere emendata su ogni articolo, ma, se
invece saltano alcuni capisaldi, è giusto che da quel momento in
avanti comandi in Aula chi ha informazioni che probabilmente noi
non abbiamo e chi ha anche proposte diverse da quelle che noi
abbiamo fatto.
Quindi ribadisco a tutti l'importanza del lavoro che stiamo
facendo, che non è solo sotterrare l'avversario di turno, ma è dare
delle risposte e trovare le migliori risposte.
Presidente -
L'Aula è ovviamente sempre sovrana nella sua
espressione.
La parola al collega Aggravi.
Aggravi (LEGA VDA) -
Vedete colleghi, se c'è una cosa che
io ho imparato da politici di lungo corso come voi, collega
Bertschy, è che è onere del Governo che porta una legge, o meglio,
è onere di chi porta una legge cercarsi i voti in aula.
È anche onere, questo di tutti, rispettare il regolamento, che
prevede la possibilità di chiedere un voto segreto e mi stupisce
che quest'attenzione venga da chi nel passato
-
perché anche
se sono arrivato da poco ho seguito le vicende politiche
-
è
stato maestro nel chiedere il voto segreto quando era dall'altra
parte, e questo forse l'ho imparato da lei, e la ringrazio; poi
quando le cose vengono usate o si vedono usate dall'altra parte non
vanno più bene.
Guardi, avete iniziato questo Consiglio dicendo che non avevate
i voti per il DDL, c'è stata una proposta, almeno un tentativo di
dire "cerchiamo di capire". Ci è stato detto: "No, due capisaldi,
quelli sono e quelli restano".
Noi abbiamo fatto una scelta molto trasparente, molto coraggiosa
e che ci ha portato molte critiche. Abbiamo fatto una
controproposta e siamo stati molto trasparenti, così trasparenti
che abbiamo seguito le regole, abbiamo costruito gli emendamenti
come si devono; quindi, se non dovesse passare quel famoso
emendamento, la trasparenza è tale che la proposta crollerebbe.
Le accuse di mancata trasparenza io non le accetto in questo
momento, perché noi abbiamo sempre seguito le regole. Sul voto
segreto, si guardi alle sue spalle, perché i voti sono mancati
dalla vostra parte, non dalla nostra, e chi sta giocando la tripla
magari sta fregando noi e voi, ma più voi, perché noi di triple non
ne abbiamo viste e poi c'è la preferenza singola, le triple sono
andate fuori moda, questo glielo dico, perché qualcuno magari se
l'è dimenticato. Però quelli, e non li cito, che giocano la tripla
e ci provano sempre, forse stanno fregando più voi che noi, perché
noi ci siamo messi il cuore in pace e andiamo avanti.
Sul discorso del voto segreto: è vero, lei l'aveva lanciato,
però sa, di solito chi lancia la proposta di trasparenza è chi ha
paura per l'incertezza dei suoi voti, quindi forse invito voi a
stare molto attenti a quello che succede.
Ultimo elemento, mi scusi collega Minelli, io non ho voluto dire
nulla, però io sabato mi sono preso forse, adesso non lo so,
dell'arrogante, ah ecco: del presuntuoso, però
-
vede,
collega
-
io forse avevo ragione su una cosa. Lei parlava di
muro di ostilità, con lei c'è proprio il muro, nel senso che se le
cose vanno bene a voi, vanno bene, altrimenti è sempre colpa degli
altri. Ogni tanto bisogna essere onesti intellettualmente. Si è
arrivati a quello che si è arrivati perché non si è voluto votare
gli emendamenti prima. Scelta vostra, io non la contesto
assolutamente, però poi dare colpa al sovranismo non ha nessun
senso in questo momento e, soprattutto, cercare di fare il "mal
comune mezzo gaudio", ripeto, non ha assolutamente senso.
Noi siamo stati trasparenti e lo saremo fino in fondo. Quindi,
occhio alla penna.
Presidente -
La parola al collega Manfrin.
Manfrin (LEGA VDA) -
Ci sarebbe poco da aggiungere a
quanto ha appena affermato il collega Aggravi, se non a fargli
assolutamente i complimenti per la chiarezza e per la nitidezza
delle sue parole.
Ho voluto però richiamare alla mia mente un episodio che è
occorso in quest'aula e ricordo distintamente la votazione di una
legge
-
adesso non vi starò a ricordare quale ma credo la
ricorderemo tutti
-
dove a un certo punto l'opposizione
decise di uscire da quest'aula per dire: "Sapete che c'è? Vi
abbiamo detto che questa legge non va bene, che vi creerà problemi,
adesso noi vi lasciamo l'onore di potervela votare, così almeno
sarà chiaro, visto che voi ci avete detto che era tutto a posto e
tutto in regola, avevate il parere e quant'altro, vi lasciamo
l'onore di votarvela questa legge". Ebbene, accadde una cosa
strana, che uscimmo tutti quanti, eppure dalla prima all'ultima
votazione non vi fu mai
-
col voto segreto, naturalmente!
-
un'unanimità di voto, ma vi fu un tatticissimo singolo o
doppio voto contrario rispetto a quella proposta. Come mai? Perché
forse bisognava nascondere questa straordinaria trasparenza che
l'Assessore Bertschy ci sta magnificando in questo momento.
E ricordo che ai tempi, quando rientrammo in aula e vi dissi:
"Complimenti per la trasparenza dimostrata", la collega Morelli
-
che è diciamo il killer deputato quando si tratta di
queste situazioni, perché con la sua voce melliflua può spiegare
qualsiasi strappo istituzionale, perché lei giustamente ha fatto
della trasparenza nella battaglia contro l'Union Valdôtaine la sua
bandiera, fino a quando poi con l'Union Valdôtaine ci si è accasata
-
ci spiegò che siccome il regolamento prevedeva che vi
fosse un foto favorevole, un voto di astensione e un voto
contrario, ma anche un voto palese e un voto segreto, ebbene quello
che era stato fatto non era semplicemente che esercitare le
legittime prerogative che il regolamento ci riconosceva.
Ebbene, caro Assessore Bertschy, stiamo esercitando le legittime
prerogative che il regolamento ci permette di esercitare.
Presidente -
Assessore, per che cosa? Collega Nogara, c'è
un regolamento, non è che han parlato tutti, han parlato tutti nel
limite del regolamento; un intervento a testa, se vuole parlare lei
si prenoti e può parlare. Molto semplice, è regolamento. Non c'è
niente di personale. La parola al collega Vesan.
Vesan (M5S) -
Rientrando nel merito dell'articolo 13,
come già detto in fase di discussione generale, questo tipo di
articolato non è così emergenziale, ancorché c'entrando molto con
la questione legata all'emergenza Covid, e quindi colgo l'occasione
per sollecitare l'Aula
-
contrario diciamo al proverbio
"aggraviano" del "meglio piuttosto"
-
che forse vale la pena
su questo punto di tornare in aula e di presentare un articolo
fatto bene, piuttosto che andare avanti con queste formulazioni
residuali che s'incagliano nelle reciproche accuse alle diverse
forze politiche.
Probabilmente non c'è stata un'intesa; forse perlomeno un'idea
di massima esiste, cioè che si possano aumentare questi importi e
che gli stessi debbano essere demandati alla contrattazione
sindacale, se non ho capito male, su questi due indirizzi hanno
concordato tutte e tre le soluzioni di emendamento che non sono
andate avanti, e quindi forse si può decidere in questa direzione
senza votare l'articolo così come grossolanamente era stato
espresso all'inizio.
Sulla scorta di questo dichiaro il nostro voto di astensione su
quest'articolo.
Relativamente al dibattito sul voto segreto, in questo reciproco
scambio di accuse vorrei ricordare che durante questa sessione del
Consiglio il primo voto segreto in assoluto è stato appositamente
chiesto da un rappresentante diciamo delle forze politiche che
appoggiano questa Giunta e, anche su quello, nonostante quello, la
maggioranza è andata sotto. Quindi ognuno si assuma la
responsabilità di che tipo di voto chiede. Permane a tutti e 35 la
possibilità di votare come ritengono opportuno.
Presidente -
Non ci sono altri interventi? La parola al
presidente Testolin.
Testolin (UV) -
Credo che sia opportuno esprimere anche
da parte mia un pensiero che va nei confronti dell'atteggiamento
che ognuno di noi, in maniera evidentemente congrua alle regole,
sta tenendo in questa sala. Io mi permetto di sottolineare come non
concepisco molto l'infervorarsi in alcune esternazioni che vadano
ad accusare l'assessore Bertschy di aver esplicitato qualcosa che
ha fatto anche lui nel passato. Io penso che sia legittimo
evidenziare da un punto di vista politico come ci siano
atteggiamenti che evidentemente fanno parte di una tattica, di un
percorso studiato a tavolino in maniera diciamo anche articolata, e
di questo ne prendiamo atto, ma che non può essere spacciato a
nostro avviso per qualcosa di trasparente, per qualcosa che mette
in luce le differenze di visione di pensiero rappresentate dagli
emendamenti esibiti e dei quali ognuno si prende la propria
responsabilità.
Noi abbiamo aperto alla possibilità d'incontrare delle
situazioni che potessero modificare il nostro disegno di legge,
evidentemente non andando a sacrificare due situazioni molto
importanti; la prima legata agli enti locali, della quale
probabilmente fra qualche ora, fra qualche minuto, fra qualche
giorno, potremo parlare nel dettaglio e sulla quale ci sarà
possibilità di confrontarsi; ognuno all'interno di quest'aula ha
scelto dei percorsi, credo che non sia assolutamente opportuno
continuare con reciproci scambi di accuse senza entrare nel merito
delle cose che servono al di fuori di quest'aula.
Riguardo alla scelta dei gruppi che hanno presentato il DL e
relativamente all'articolo 13, il DL è stato presentato ai primi di
giugno, ci sono state delle interlocuzioni anche in V commissione
attraverso i rappresentanti dei nostri gruppi che hanno audito dei
percorsi e dei suggerimenti diversi da quelli evidenziati
all'interno del DL e sono state presentate delle modifiche che sono
andate nella stessa direzione di quelle presentate da altri gruppi.
E ben venga. Peccato che la differenza da un punto di vista tecnico
rappresentata all'interno dell'emendamento Lega rispetto
all'emendamento UV e Alliance, andava a percepire delle risorse da
altri capitoli, altri capitoli che a nostro avviso erano o saranno
sufficientemente alleggeriti e quindi, nel rispetto delle
indicazioni - l'ha detto il collega Peinetti - dei sindacati, le
risorse messe a disposizione dall'emendamento Union
Valdôtaine-Alliance erano più che sufficienti.
Da un punto di vista di merito questa è una spiegazione che
giustifica il perché uno decide di votare il suo emendamento. Poi
può piacere, può non piacere, però finisce lì. Se poi ognuno di noi
vuole rappresentare il proprio percorso nel modo che ritiene più
opportuno, lo faccia, però è giusto che ci sia anche qualcuno che
va a sottolineare che determinati percorsi non rappresentano
trasparenza e onestà intellettuale nei confronti di coloro a cui
sono rivolti questi provvedimenti.
Presidente -
Possiamo mettere in votazione? Prego, voto
segreto. Chiudiamo la votazione.
Presenti: 35
Votanti: 27
Favorevoli: 17
Contrari: 10
Astenuti: 8
Il Consiglio non approva.
All'articolo 14 vi è l'emendamento 4 della Lega. Collega
Restano, lo illustra lei? È firmatario anche lei, chiedo scusa.
Restano (VDA ENSEMBLE) -
Veramente io non sono della
Lega, così, con tutto il rispetto colleghi...
Presidente -
Ho detto che l'emendamento è della Lega, non
che lei è della Lega. Lega e altri, ci sono altri firmatari. Chiedo
scusa. Collega Gerandin, se vuole specificare, perché qui io ho
solo il primo firmatario.
Gerandin (MOUV') -
Era
per una mozione d'ordine,
se posso esplicitarla. No, semplicemente perché è da quando abbiamo
iniziato che si continua a dire "emendamento Lega". Emendamento
Lega e altri. Io vorrei che venisse detto sempre, sempre, anche
perché davvero ci abbiamo lavorato, ci abbiamo creduto, li abbiamo
sottoscritti e li difendiamo in aula. Così almeno mi dà anche
l'occasione di ricordare anche alla collega Pulz quando dice: "Lega
ha i suoi satelliti o sovranisti". Bene, c'è la Lega, io non penso
che sia sovranista, ma i satelliti hanno un nome, per cui le
chiederei di chiamarci per nome.
Presidente -
Collega, ha perfettamente ragione e chiedo
d'inserire nella scheda quindi che mi è stata data anche il nome
degli altri firmatari. Mi scuso per questo da parte della
Presidenza. La parola al collega Cognetta.
Cognetta (VDALIBRA) -
Vorrei aggiungere un passaggio,
perché già ieri avevo chiesto agli uffici che, al di là di quanto
scritto nello stampato, si notasse chi era il primo firmatario
dell'emendamento per poi assegnare l'emendamento alla forza
politica che era la prima firmataria dell'emendamento stesso.
Perché posso capire che rispetto alla quantità di emendamenti, non
parlo dei nostri, parlo di tutti quelli che poi sono arrivati, si
sia genericamente messo "Lega ed altri", però ho anche chiesto agli
uffici, ma anche mi sembra a lei, adesso non ricordo bene, agli
uffici sicuro però, di specificare che il primo firmatario era poi
il gruppo che portava avanti quel...
Presidente -
Corretto collega.
Cognetta (VDALIBRA) -
Esattamente. Quindi se per piacere,
quando vede Restano primo firmatario, dice: "VdA Ensemble e i
gruppi A, B, C, D, E hanno presentato questo emendamento". Se
capiterà a me dirà: "Vdalibra e i gruppi".
Presidente -
La ringrazio. Chiedo scusa, io non ho gli
emendamenti sottomano singoli, visto che sono tanti, di volta in
volta chiederò agli uffici di supportare e di dire chi è il primo
firmatario. Per questo mi scuso col collega Restano, che è quindi
primo firmatario di quest'emendamento.
Restano (VDA ENSEMBLE) -
Parliamo dell'articolo 14, della
sospensione del superticket e della quota fissa sulle prestazioni
di assistenza specialistica ambulatoriale. Abbiamo presentato un
emendamento che prevede l'anticipazione al primo agosto 2020 della
sospensione del superticket e anche della quota di assistenza
specialistica. Lo facciamo perché, a dire il vero, l'abolizione del
superticket dal primo settembre è una previsione normativa dello
Stato, che riguarda l'articolo 446 della Legge 160 del 2019;
probabilmente la nostra Amministrazione regionale deve recepirlo,
perché si parla di sanità, ma, a nostro modo di vedere, anticipare
di un mese la sospensione del superticket - e ne avevamo già
parlato in occasione della finanziaria perché per noi era da
sospendere molto prima - sarebbe solo un segno di attenzione verso
la popolazione, oltre che un aiuto diretto alla popolazione tutta
senza andare a chiedere aiuto ad altri enti.
La stessa cosa vale per i ticket sull'appropriatezza;
anticiparlo di un mese significherebbe avvalersi della nostra
autonomia in materia di sanità e quindi aiutare in maniera concreta
e diretta la popolazione.
Dalle ore 17:00 assume la Presidenza il vicepresidente
Distort.
Distort (Presidente) -
Grazie per l'illustrazione,
collega Restano. Ci sono richieste d'intervento? Ci sono richieste
d'intervento da parte del Governo? Mettiamo in votazione
l'emendamento. Apriamo la votazione. Chiudiamo la votazione.
Presenti: 35
Favorevoli: 17
Astenuti: 18 (Baccega, Barocco, Bertin, Bertschy, Certan,
Chatrian, Daudry, Farcoz, Favre, Lavevaz, Marquis, Marzi, Minelli,
Morelli, Nogara, Peinetti, Testolin e Trione).
Il Consiglio non approva.
Passiamo alla trattazione dell'articolo 14 con relativa
votazione. La parola al collega Restano.
Restano (VDA ENSEMBLE) -
Credo di poter illustrare il mio
emendamento, o no?
Presidente -
Dalla scaletta che ho a disposizione esiste
l'emendamento 4 che abbiamo appena votato e poi il voto
dell'articolo 14. Ci sono richieste d'intervento in merito
all'articolo 14? Nessuna richiesta d'intervento. Poniamo in
votazione l'articolo 14. Apriamo la votazione. Chiudiamo la
votazione.
Presenti, votanti e favorevoli: 34
Il Consiglio approva all'unanimità.
Passiamo alla trattazione del subemendamento 30. Chiedo scusa,
il personale mi comunica che il subemendamento ha parere negativo
quindi non si vota. Allora passiamo alla trattazione... è possibile
illustrarlo pur non essendo sottoposto a votazione. Ha chiesto la
parola il collega Restano.
Restano (VDA ENSEMBLE) -
Sono sempre di Valle d'Aosta
Ensemble. E comunque parliamo della rideterminazione della quota
fissa per l'assistenza farmaceutica integrativa, cioè del ticket
dai 2 ai 4 euro che paghiamo sulle ricette. La nostra proposta
voleva diminuire i 4 euro a 3 euro, soprattutto perché vediamo che
è stata data facoltà alla Giunta di deliberare in seguito, cosa che
noi non riteniamo opportuna. La proposta è stata bocciata per una
questione tecnica, perché non era quantificata l'individuazione
della copertura finanziaria, e ci sta, ma a sentire chi,
costituzionalista, è stato audito in commissione, questo ricorso
continuo alle delibere di Giunta, e parlo anche per altri articoli,
per poi delegare alla Giunta l'abbassamento dei ticket, non è cosa
opportuna.
Allora prendiamo atto della votazione contraria dell'articolo
precedente con grande rammarico, laddove il Consiglio non ha voluto
esercitare la propria autonomia e abbassare il superticket, ma
prendiamo altrettanto atto dell'arroganza con cui la Giunta vuole
essere da sola a decidere l'abbassamento del ticket.
Dalle ore 17:07 riassume la Presidenza la presidente
Rini.
Rini (Presidente) -
Passiamo all'analisi dell'articolo
15. La parola al collega Manfrin.
Manfrin (LEGA VDA) -
Per chiedere il voto segreto a nome
del gruppo Lega.
Presidente -
Possiamo mettere in votazione. Apriamo la
votazione. Chiudiamo la votazione.
Presenti: 35
Votanti: 28
Favorevoli: 18
Contrari: 10
Astenuti: 7
Il Consiglio approva.
All'articolo 16 vi è l'emendamento del gruppo Lega e altri,
primo firmatario è il collega Manfrin.
Manfrin (LEGA VDA) -
Quest'emendamento verte
sull'allungamento del periodo relativo al pagamento della retta da
parte degli utenti disabili e apporta due correzioni molto
semplici.
Innanzitutto va a chiarire da quale data comincia il calcolo
della positività, perché la formulazione precedente era più vaga,
si diceva "per i giorni di positività"; in questa maniera
s'inserisce il principio per il quale la data da cui inizia la
considerazione della positività parte il giorno in cui si è fatto -
chiedo scusa, posso solo chiedere un filo di silenzio? - parte dal
momento in cui si effettua il tampone, che poi successivamente
risulta positivo, fino all'ultimo tampone negativo da parte
dell'utente. Questa è la prima modifica che viene apportata.
La seconda modifica che viene apportata è l'ampliamento delle
mensilità per le quali si va a rimborsare il pagamento alle
famiglie: era stato previsto semplicemente per i mesi di marzo e
aprile, con quest'emendamento si prolunga al mese di maggio,
ovviamente il pagamento della permanenza da parte dell'utente
disabile, perché con la formulazione originaria chiaramente si
veniva a ricoprire solo i mesi di marzo e aprile, ma noi sappiamo
che l'ultimo utente che ha lasciato la struttura è andato via
addirittura il 9 di giugno, per cui ci sono stati dei pazienti
disabili con positività che hanno utilizzato la struttura nel mese
di maggio, il mese di maggio non era ricompreso, con
quest'emendamento andiamo evidentemente a coprire i costi anche per
il mese di maggio.
Presidente -
Ci sono richieste d'intervento? La parola al
collega Lavevaz.
Lavevaz (UV) -
Io volevo solo porre una questione
tecnica, che non mi è chiara. La copertura di quest'emendamento fa
riferimento all'articolo 10 emendato, così come la Lega l'aveva
previsto. Non essendo passato quell'emendamento, ha ancora
copertura questo emendamento così proposto o no? Solo per chiarezza
per il voto.
Presidente -
Rimangono fondi disponibili sull'articolo
10, esattamente. Altri? Possiamo mettere in votazione? La votazione
è aperta. Chiudiamo la votazione.
Presenti: 35
Votanti: 33
Favorevoli: 33
Astenuti: 2 (Daudry e Trione)
Il Consiglio approva.
Passiamo all'articolo 16. Mettiamo in votazione l'articolo 16 se
non ci sono richieste d'intervento. All'articolo 16 c'è solo
l'emendamento 5 che è stato illustrato, quindi ora mettiamo in
votazione l'articolo 16. Il vostro è dopo, introduce un altro
articolo, collega Pulz. Apriamo la votazione. Chiudiamo la
votazione.
Presenti, votanti e favorevoli: 35
Il Consiglio approva all'unanimità.
Vi è ora il subemendamento all'emendamento 31 della Lega che
introduce il 16 bis. Chi vuole illustrarlo? Prima firmataria la
collega Spelgatti.
Spelgatti (LEGA VDA) -
Con questo subemendamento noi
chiediamo che con riferimento all'emergenze da Covid-19, qualora
l'Azienda USL necessitasse di attivare o modificare convenzioni con
controparti private, sarà necessario acquisire preventivamente i
pareri favorevoli delle commissioni consiliari competenti in
materia.
Presidente -
Ha chiesto la parola il collega Manfrin.
Manfrin (LEGA VDA) -
Solo per chiedere il voto segreto a
nome del gruppo Lega.
Presidente -
Se non ci sono richieste d'intervento
poniamo in votazione. Prego, la votazione è aperta. Chiudiamo la
votazione.
Presenti: 35
Votanti: 18
Favorevoli: 16
Contrari: 2
Astenuti: 17
Il Consiglio non approva.
Vi è ora il sub-emendamento Pulz-Minelli che introduce il 16
bis. Collega Pulz, vuole illustrarlo?
Pulz (ADU VDA) -
Mi scuso per prima, ma mi sarebbe
dispiaciuto saltare quest'emendamento che riteniamo
importantissimo, perché il confinamento a casa, che è l'unica
misura veramente considerata efficace per fermare il contagio da
Covid-19, se per tutti noi ha significato poter stare in sicurezza
in casa propria, questo non è successo per tutti quanti, anzi,
diciamo per tutte quante.
Sicuramente dei reati, come per esempio i furti in appartamento,
sono sensibilmente diminuiti e in base alle statistiche sembra
anche il numero di violenze domestiche, ma in realtà, scavando un
po', si vede che la realtà è drammaticamente diversa da come
appare; perché essere costrette a rimanere tra le mura domestiche
insieme a un uomo violento ha di fatto aumentato i crimini in
famiglia del 30 per cento circa in tutta Europa, benché di fatto le
denunce risultino inferiori. In Italia, per esempio, sono meno
della metà rispetto al prima Covid. Questa discrepanza è dovuta al
fatto che nel chiuso delle abitazioni è stato oggettivamente
difficile anche solo fare una telefonata per chiedere aiuto.
Nonostante queste difficoltà i dati parlano di un raddoppio di
accessi al centro antiviolenza in modalità telefonica, di una
diminuzione degli accessi al Pronto Soccorso e di una conseguente
sofferenza delle strutture che possiamo definire "case
rifugio".
Le Nazioni Unite, per voce della rappresentante della struttura
che si chiama proprio "per la riduzione di rischi di catastrofi",
si sono espresse ritenendo necessario includere misure specifiche
contro la violenza domestica proprio nei piani di risposta al
Covid-19 gestiti dalle autorità, sia a livello nazionale che
locale. Questo perché, se la disparità di genere rende le donne
maggiormente fragili in situazioni di grave emergenza, nel contesto
specifico della pandemia le donne stesse sono state esposte in
alcuni casi gravi a rischi proprio nella loro stessa abitazione.
Con le forze di polizia e sanitarie impegnate a tempo pieno
nell'emergenza, anche nelle fasi successive al lockdown, risulta
utile quindi creare collaborazioni con le organizzazioni della
società civile che si occupano di questa tematica; ed è soprattutto
necessario stanziare risorse adeguate, l'abbiamo detto tante volte,
se vogliamo dare delle risposte reali alla recrudescenza di
un'emergenza che è tale anche nei periodi normali.
Che cosa prevede quest'emendamento? In sintesi prevede il
rafforzamento della capacità ricettiva del centro antiviolenza -
quello del 2013, istituito con la legge regionale - e la Regione
verrebbe così autorizzata a destinare ai gestori di questo centro
un finanziamento aggiuntivo per il 2020, in modo da creare nuovi
posti in case rifugio.
Lo stanziamento è di 90.000 euro e contempla in questa rubrica
del capo II "Sanità e politiche sociali" soggetti a rischio di
esclusione sociale. L'emendamento trova copertura, modificando
l'articolo 32, capiamo che questo potrebbe non piacere a tutti,
però la richiesta è quella di sacrificare un ovetto dell'ovovia per
un'ottima causa che spero che siano i maschietti di quest'aula per
primi a voler appoggiare, al fine di prendere tutte le distanze da
chi deturpa completamente la categoria a cui appartengono.
Presidente -
Ci sono richieste d'intervento? La parola
alla collega Spelgatti.
Spelgatti (LEGA VDA) -
Noi della Lega voteremo
convintamente quest'emendamento perché, sa, quando le proposte sono
corrette e intelligenti noi le votiamo indipendentemente da quale
sia la forza che le propone, anche se sono i fascisti di sinistra
che hanno quest'atteggiamento così chiuso e coloro che la pensano
diversamente da loro su determinati altri argomenti vengono
assolutamente tacciati di qualsiasi cosa, per cui bisogna bocciare
a priori qualsiasi scelta. Quindi voteremo questa proposta dei
fascisti di sinistra.
Dalle ore 17:21 assume la Presidenza il vicepresidente
Distort.
Distort (Presidente) -
Aveva richiesto l'intervento, la
parola la presidente Rini.
Rini (PNV-AC-FV) -
Molto brevemente per esprimere il
nostro voto convinto a favore di questa proposta. Il tema portato
all'attenzione di quest'Aula è un tema molto importante, una piaga
che ha attraversato tutto il nostro Paese, che non lascia indenne -
ahimè - nessuna regione e quindi assolutamente il nostro sarà un
voto favorevole.
Presidente -
La parola alla collega Minelli.
Minelli (RC-AC) -
Anch'io non ruberò più di qualche
secondo. Il voto a quest'emendamento di cui sono cofirmataria è
ovviamente favorevole. Io credo che la collega abbia ben
evidenziato la situazione. Qui non si tratta tanto di una battaglia
di tipo politico e quindi non ha senso parlare di forze che in
qualche modo la propongono contro qualcun altro, è politica, sì,
perché è un tema che interessa tutti, ma è civile.
Dalle ore 17:22 riassume la Presidenza la presidente
Rini.
Rini (Presidente) -
La parola alla collega Nasso.
Nasso (M5S) -
Qualche riflessione per esprimere il voto
favorevole del Movimento 5 Stelle. È sicuramente un tema
importante, come tutti noi sappiamo il confinamento ha esasperato
alcuni casi che erano già gravi prima. Quindi ben vengano questi
interventi, ringraziamo le colleghe Pulz e Minelli e comunque chi
sosterrà questa iniziativa che va davvero nell'ottica di provare a
dare un piccolo contributo per chi soffre quotidianamente di questi
seri, seri problemi.
Presidente -
La parola all'assessore Bertschy.
Bertschy (AV) -
Per dire che, in generale, si è cercato
dall'inizio della discussione di questo progetto di legge di
mettere in contraddizione i soldi sul settore degli impianti a fune
rispetto a tanti temi, e dispiace, nel senso che abbiamo ricevuto
tutti anche delle comunicazioni al riguardo; dietro a questo
settore ci sono interessi importanti da parte prima di tutto dei
lavoratori e poi delle imprese, delle imprese del territorio.
Siamo a volte a sostenere interventi di politica passiva quando
attraverso questi investimenti andiamo a fare politica attiva, in
particolare per i lavoratori. Però, rispetto a questa proposta,
anche dopo una valutazione con tutti i gruppi che hanno sostenuto
il progetto di legge, riteniamo che sia prioritario dare un segnale
in questa direzione, sostenere l'emendamento.
Però vi chiedo di smettere di mettere in contrapposizione i
soldi per il settore impianti a fune con qualsiasi provvedimento;
anche lì ci sono interessi importanti di persone, donne e uomini,
lavoratori nel settore, imprenditori del settore, e cerchiamo di
avere un po' di rispetto per tutti.
Presidente -
La parola all'assessora Certan.
Certan (AV) -
Per ringraziare la collega Pulz e Minelli
per aver avuto la sensibilità di presentare quest'emendamento che
sicuramente va in qualche modo a sostegno di quei casi che già
erano in sofferenza prima dell'emergenza Covid e sicuramente nel
momento dell'emergenza si sono trovati maggiormente in
difficoltà.
Credo che il finanziamento, che tra le altre cose serve anche
per il centro antiviolenza, che anche in Valle d'Aosta svolge da
sempre un ottimo lavoro, spesso in sordina senza troppi clamori, è
assolutamente importante.
Presidente -
Non vedo altre richieste, possiamo mettere
in votazione. Apriamo la votazione. Chiudiamo la votazione.
Presenti, votanti e favorevoli: 35
Il Consiglio approva all'unanimità.
Passiamo all'articolo 17 analizzando il subemendamento
all'emendamento 6, primo firmatario Gerandin.
Gerandin (MOUV') -
Siamo giunti all'articolo 17. Una
breve premessa prima d'illustrarlo. L'ha già detto il collega
Aggravi nel suo intervento, ecco, noi abbiamo preferito questa
formula che è una formula, io penso, molto chiara ed è una risposta
indiretta a chi ci dice che noi amiamo e volevamo sfruttare il voto
segreto per eventualmente o far passare quello che volevamo noi o
mettere in difficoltà il Governo.
Avremmo potuto fare come hanno fatto le forze di maggioranza e
tanti altri, vale a dire presentare tanti emendamenti che pescavano
nel contenitore. Avremmo avuto tanti voti, ma noi abbiamo preferito
essere chiari, chiarissimi.
A questo riguardo io ringrazio anche l'assessore Bertschy per
l'intervento che ha fatto in discussione generale, dove ha
sottolineato come la nostra proposta fosse una visione diversa
rispetto alla proposta del Governo.
Ringrazio anche il vicepresidente Testolin, facente funzioni di
presidente. Quando parlava dell'eventuale possibilità di un
ulteriore provvedimento di legge, lei ha detto: "Io mi sento
intellettualmente onesto" e "io ho l'obbligo - io e chiaramente i
tecnici degli uffici - di lasciare una situazione finanziaria
solida in sicurezza". L'ho apprezzato perché è esattamente, nello
spirito di questo consolidamento della questione finanziaria, delle
risorse di prospettiva che va questo emendamento.
E torno a quanto diceva prima il collega Bertschy: io mi ricordo
che in altre legislature c'erano tanti interventi che si
distinguevano tra politica assistenziale e politica attiva. Noi in
questo momento con questo intendiamo proporre una politica attiva.
Per cui noi non abbiamo toccato assolutamente le risorse a fondo
perso, quelle per far ripartire e dare un aiuto immediato, ma
crediamo, e pensiamo di vedere il giusto, in prospettiva, che la
finanza locale debba avere delle politiche attive. Faccio un breve
esempio. Per quello che riguarda il bilancio dell'Amministrazione
regionale riferito all'anno scorso, all'incirca il 30 per cento ha
finanziato la sanità, all'incirca per 193 milioni ha finanziato la
finanza locale, per cui siamo a circa il 20 per cento; ora io dico:
a fronte di una prospettiva, un futuro, quello di cui parlava prima
l'Assessore, vorrei capire quale possa essere la prospettiva se noi
non facciamo politiche attive. Con questo provvedimento, entro un
po' nel merito, noi non è che cancelliamo tutti i trasferimenti
agli enti locali; gli enti locali avranno comunque 16,2 milioni di
trasferimenti parte corrente, rimangono 5,7 milioni e rispetto al
trasferimento dello scorso anno, tra le leggi di settore che
comunque rimangono negli enti locali, noi andremo a erogare agli
enti locali, ho fatto un calcolo, circa il 15 per cento in più del
trasferimento originario di finanza locale. Poi c'è una serie
d'interventi che io sinceramente penso che siano finanza locale,
perché 600.000 euro in più alle Unités, 450.000 euro in più per le
micro, il vallo di Courmayeur, per il momento Courmayeur è un
comune valdostano per cui penso che sia finanza locale, una serie
d'interventi che vanno a finanziare un po' di rimborsi e poi c'è
tutta la parte legata alla politica attiva.
Noi crediamo che sia necessario, urgente mettere immediatamente
delle risorse per il rifinanziamento, per quello che riguarda...
della legge regionale 5. Noi li abbiamo esauriti, io ricordo, in
due giorni i fondi che c'erano. C'è una lista di gente in attesa,
perché probabilmente non può avere tutti quei trasferimenti che
pensava dal famoso credito a garanzia dello Stato. C'è il voucher
turistico, quello lo daremo a gente che viene in Valle d'Aosta ma
diremo: "Voi lo spendete nelle attività commerciali della Valle
d'Aosta".
C'è un discorso legato a una verifica delle discariche; io so
che qui c'è gente che ha fatto battaglie, però, adesso che vogliamo
mettere risorse per fare verifiche, improvvisamente c'è qualche
dubbio. Le aziende agricole sono in grande difficoltà per cui
mettere 500.000 euro in più in questo settore in questo momento è
un segnale di attenzione. C'è tutto quello che riguarda il discorso
del bonus per evitare i licenziamenti, oltre 3,5 milioni per
imprese sotto i 15 dipendenti per evitare i licenziamenti.
C'è un percorso, un bonus per l'elenco dei disoccupati che -
purtroppo ce ne saranno, finita la cassa integrazione - dove viene
erogato un massimo di 700 euro al mese per riqualificare queste
persone e rimandarle nel settore del lavoro.
Concludo, l'ultimo aspetto è legato alle famiglie in difficoltà,
il sostegno alle famiglie in difficoltà. Io mi ricordo che gli enti
locali hanno fatto la fila a chiedere che ci fossero trasferimenti
della Regione per dare queste risorse. Questo per noi è finanza
locale.
Presidente -
Ci sono richieste d'intervento? Mettiamo in
votazione. Colleghi, vi invito solo a prenotarvi prima che io apra
le votazioni, perché sennò è un problema col sistema.
Prego, assessore Chatrian.
Chatrian (AV) -
Io penso, noi pensiamo che su questo
articolo, come è stato detto durante il dibattito, durante
l'analisi nel suo complesso di questa proposta, la scelta sia tutta
politica. Mi è dispiaciuto che più volte questo Consiglio non abbia
avuto la robustezza e la forza di quantomeno mantenere una certa
dignità per i nostri comuni e per gli enti locali.
La proposta fatta all'interno dell'articolo 17 ha diversi
obiettivi. Innanzitutto va sicuramente a incrementare in maniera
pesante la disponibilità per i prossimi sei mesi. Siamo in un
quadro temporaneo, siamo in Consiglio oggi perché c'è stata una
pandemia, altrimenti avremmo già votato il 19 di aprile.
Oltre ai 38 milioni di euro, prima il collega citava i 16
milioni di euro che saranno distribuiti in una maniera
completamente diversa, tant'è vero che il Comune di Aosta avrà la
possibilità di utilizzare più di 3.800.000 euro; ma la lettera B
invece ha un altro obiettivo: accompagnare la messa a terra di
queste risorse in base alle necessità dei piccoli e grandi comuni,
in maniera uguale, in maniera rapida, legittima, con percorso
trasparente, anche perché dopo andremo ad affrontare tutta una
serie di articoli che vanno a semplificare. Non vorrei però che
passasse un concetto: che non è vero che si vanno a ridurre le
risorse. No, la scelta che è stata fatta non la condividiamo, ma va
nella direzione opposta, mette in campo ulteriori misure.
Noi riteniamo che in questo momento i 74 comuni possano
accompagnare insieme alla Regione la messa a terra di queste
risorse in base alle necessità, perché abbiamo dei comuni più
turistici, abbiamo dei comuni più rurali, abbiamo dei comuni che
hanno ulteriori necessità, abbiamo dei comuni che fino a poche
settimane fa non avevano la possibilità d'investire un euro. Qual è
stato il ragionamento e soprattutto il dato più politico? Il dato
più politico è stato che forse in questo caso sia i comuni che la
Regione riusciranno nelle prossime settimane a fare la differenza
su questo. Tutto questo indubbiamente andrà a beneficio della
nostra economia.
Quindi, uno: non è vero, perché è una scelta; se questa
emendamento sarà approvato dal Consiglio, saranno ridotte di più di
17 milioni di euro le risorse agli enti locali.
E la seconda partita invece prevede che, oltre ai 38 milioni di
euro ci sono ulteriori 6 milioni di euro se questo articolo venisse
approvato così com'è. I 2,3 milioni del Plan Checrouit, ma sono
ulteriori ai 38 milioni di euro; 1,7 milioni per le Unités, sono
ulteriori ai 38 milioni di euro, che non vengono toccati
all'interno di quest'emendamento.
Ma era solo per spiegare magari a chi non ha avuto modo, o
essere chiari più che spiegare. Quindi legittimo che il primo
firmatario ci dica: "Noi vogliamo andare su un'altra strada", ma la
nostra proposta invece era su un altro binario.
Vista e considerata la poca dignità che i comuni hanno avuto
negli ultimi anni, in un momento di grandissima difficoltà c'è la
volontà, da parte di tantissimi sindaci e comuni, enti locali, di
dimostrare che in questo momento possono fare la differenza
all'interno del nostro territorio. Questo è quello che, per quanto
ci riguarda, può e speriamo faccia la differenza.
Presidente -
Grazie, Assessore. La parola al collega
Aggravi.
Aggravi (LEGA VDA) -
Voglio partire proprio
dall'ispirazione che mi ha dato l'assessore Chatrian parlando di
dignità. Qui non si tratta di dignità, quello che noi andiamo a
proporre è sicuramente quella che qualcuno ha chiamato una
contro-manovra.
Noi ci siamo fatti una domanda molto semplice: qual è nel
breve-medio termine la necessità di tutto il sistema Valle d'Aosta?
Quali sono le insidie che si nascondono dietro i prossimi passi che
dovrà fare la nostra economia? Io non lo voglio citare di nuovo, ma
lo faccio: il 17 di agosto terminerà il blocco dei licenziamenti.
Possono essere i comuni a dare dei contributi per mantenere i
livelli occupazionali? Possono essere i comuni a dare dei bonus
come stanno facendo tutte le altre Regioni, quindi
competitors
della Valle d'Aosta, per incentivare
l'offerta/domanda turistica? Possono essere i comuni a sostenere
delle politiche attive, come ha detto il collega Gerandin, contro
la disoccupazione? Possono essere i comuni a fare quello che
dovrebbe fare la Regione?
I comuni hanno una loro politica e la stanno portando avanti e
non hanno in questo momento un'insufficienza di risorse. Se noi
andiamo a vedere gli avanzi si registrano continuamente, infatti il
tentativo è stato proprio quello di premiare comunque quelle realtà
che hanno speso - non dico bene o male - che hanno speso le loro
possibilità.
Abbiamo voluto invece concentrare la nostra proposta su delle
politiche che si potranno comunque e anche rapidamente mettere in
atto in caso di approvazione e che potranno coprire quel momento in
cui non ci sarà un'Aula di Consiglio, una Giunta che potrà fare
qualcosa, perché si sarà a ridosso delle elezioni. E sul discorso
della rapidità e della messa a terra, perdonatemi, ma non
prendiamoci in giro, perché al termine - nel caso passasse
l'articolo come l'avete concepito - si vedrà se effettivamente sono
stati spesi i soldi, allora lì si potrà dire sì o no sulla
rapidità, perché abbiamo visto che è capitato in numerose occasioni
che gli enti locali - e non me ne voglia il Comune di Aosta - in
realtà non hanno speso; penso alle varie leggi che sono state fatte
su Aosta, l'ultimo bilancio dovrebbe averci insegnato qualcosa.
Poi ogni amministrazione si deve fare i suoi conti, ma non
parliamo di messa a terra, perché poi lì sarà la scelta di ogni
amministratore e di ogni amministrazione di come destinare le
risorse. Non ci sono vincoli, ci sono dei subemendamenti che
pongono dei vincoli che abbiamo anche sottoscritto, ma i 22,2
milioni che avete proposto di destinare agli enti locali sono un
argent de poche
che può essere utilizzato. Noi abbiamo fatto
una scelta diversa, abbiamo cercato di destinare la grossa parte di
queste risorse a una contro-manovra che aiutasse tutto l'insieme
della Valle d'Aosta e non desse diciamo delle risorse che... per
carità, come ha detto giustamente il collega Gerandin, nulla è
stato tolto. Non daremo delle risorse in più, ma vogliamo spenderle
bene, vogliamo che soprattutto ci siano nel momento del
bisogno.
Io ho detto nel mio intervento in discussione generale che la
ripresa economica non passa dagli asfalti. È una battuta, però io
dico anche che c'è la necessità di mettere un freno a quelle che
possono essere delle insidie che alla fine dell'estate, all'inizio
di settembre, si concretizzeranno, perché, comunque sia, gli
effetti della pandemia sull'economia arrivano dopo, e checché se ne
dica, gli indicatori non sono assolutamente positivi.
C'è un dato che ho già detto e che cito: c'è quasi un terzo
delle famiglie valdostane che non può far leva per il suo
sostentamento su dei contratti a tempo indeterminato. Quando
perderanno il lavoro andranno a chiedere in Comune un aiuto? Ora
banalizzo, ma forse, e lo ripeto, i 12 milioni che si destinano
all'occupazione, al mantenimento dei livelli occupazionali, contano
molto di più di qualche asfalto.
Presidente -
La parola al collega Barocco.
Barocco (GM) -
Senz'altro penso che non si possa
pretendere dai comuni la risoluzione di tutti i problemi della
Valle, però io vorrei iniziare questo breve intervento citando
Émile Chanoux: " La commune est, après la famille, le premier
organisme social qui lie l'homme à l'homme et qui lui fait sentir
sa nature d'être sociable. Regardons avec beaucoup d'attention cet
organisme vénérable qui nous rappelle toute histoire de notre pays
qui nous redit nos gloires anciennes ".
Ecco, penso che lo dobbiamo leggere assieme, ma lo devono
leggere soprattutto i comuni. Perché dico questo? Perché la sfida
che noi adesso portiamo ai comuni è epocale: gli diamo delle
risorse e devono passare dalle enunciazioni ai fatti. E quindi
penso che questa sia una sfida ai comuni ma allo stesso tempo è
all'Amministrazione regionale della Valle d'Aosta.
Siamo sicuri che anche noi non facciamo solo asfalti? Traduco:
siamo sicuri che riusciremo a mettere a terra tutte le attività che
faremo con quest'ipotesi di emendamento, se mai dovesse passare? O
siamo sicuri che con la legge di questo Governo saremo in grado di
mettere tutto a terra? Questa è la sfida che hanno gli
amministratori della Regione autonoma Valle d'Aosta, siano essi
locali siano essi regionali. Argent de poche? Ma sì, anche. Teniamo
conto che grazie o sfortunatamente, forse, è più opportuno usare
questo termine, andiamo a ridare una parte di extra gettito ai
nostri comuni, non proporzionalmente, mentre i 300.000 euro sono
uguali per tutti. Poi qui c'è qualcuno che fa dell'equilitarismo la
sua battaglia e poi quando siamo tutti uguali non va più bene.
Soprattutto perché è stato deciso da loro, solo uno era
contrario.
Quindi io non mi dimentico di essere stato sindaco e di aver
lavorato con i sindaci. Giusto o sbagliato che sia, molte volte
quando la gente nei nostri villaggi, nei nostri comuni, perde il
lavoro va dal sindaco. Purtroppo ha pochi strumenti, però se riesce
a creare lavoro anche solo con questi 300.000 euro è una risposta a
chi potrebbe rimanere senza lavoro e il comparto edilizio allargato
è quello che ha più bisogno, ha necessità di avere un
moltiplicatore. Probabilmente non basta. Io chiedo solo una cosa:
ma siamo così sicuri che non sia necessario un ulteriore
provvedimento? Perché forse la crisi deve essere seguita anche
domani e anche dopodomani e anche a settembre da chi arriverà in
quest'Aula.
Io penso che si possano mantenere in ordine i conti, ma non li
mantiene in ordine solo qualcuno. Il mantenere in ordine i conti è
un problema di tutti, ma allo stesso tempo le formiche cercano le
risorse necessarie quando è il momento, non solo mettono da parte,
ma mangiano tutti i giorni. E quindi cerchiamo anche di non...
Il Presidente della Regione l'altro giorno ha fornito qualche
spiraglio, non irrigidiamoci troppo, perché l'irrigidirsi... io poi
posso solo dire una cosa: non mi piace sentire "l'hai fatto tu, non
l'hai fatto tu, chi ha sbagliato, chi non ha sbagliato". Sì,
effettivamente oggi fossimo stati un po' accorti forse si sarebbe
riusciti a evitare qualche grossa scivolata.
Però guardiamo avanti, io penso che in questo Consiglio
regionale ci siano gli spazi per creare ancora qualcosa di
positivo, e questa è la mia opinione.
Presidente -
La parola al collega Manfrin.
Manfrin (LEGA VDA) -
Credo che i colleghi che mi hanno
preceduto abbiano già ampiamente spiegato la ratio che sta dietro
alla modifica di quest'articolo.
Quello che voglio spiegarvi io invece è cosa abbiamo pensato di
fare coi fondi di una parte di quest'articolo, e nello specifico la
parte che io ritengo fondamentale, ovvero la parte sociale. Abbiamo
deciso di destinare una parte importante di questi fondi a dare la
gratuità della retta per gli ospiti delle strutture residenziali
socio-assistenziali che hanno contratto il virus per giorni di
positività. Quegli anziani che sono stati abbandonati all'interno
delle strutture socio-assistenziali, all'interno delle micro, e che
hanno dovuto far fronte al coronavirus con un'ospedalizzazione
delle strutture e che con questa legge si vedono coprire i costi
soltanto per i mesi di marzo e aprile, mentre tanti malati erano
presenti nelle strutture anche a maggio. Questo credo che sia uno
degli elementi importanti. Ma c'è altro.
Ci sono gli interventi per l'esclusione sociale, perché nel
rischio di esclusione sociale non è stato calcolato che ci sono
1.600 nuclei che abitano gli alloggi di edilizia residenziale
pubblica e a cui ovviamente nessuno ha pensato durante tutta la
crisi, persone che nella maggior parte dei casi hanno Isee zero e
che hanno dovuto comunque continuare a pagare il proprio canone,
senza poter uscire di casa, senza poter trovare un aiuto da nessuna
parte, ma che hanno dovuto continuare a pagare il canone e ad
accumulare morosità, ovviamente. Ancora, abbiamo pensato di
destinare questi soldi agli universitari, perché inizialmente in
questa legge c'era una tabella che prevedeva 700.000 euro da
trasferire alle università senza che vi fosse alcuna motivazione su
questo eventuale trasferimento, poi tutto questo è stato cancellato
e ci si è ridotti a ridurre le rette del 5 per cento, una riduzione
direi ridicola, che va decisamente a detrimento del diritto allo
studio dei nostri ragazzi che, tra mille difficoltà, tra la
mancanza di contatti di rete e quant'altro, hanno dovuto continuare
ad andare avanti, a studiare durante questa terribile crisi.
E ancora, abbiamo deciso di destinare parte di questi fondi allo
sport, a sostenere le centinaia e centinaia di associazioni
sportive - che ogni giorno, rimettendoci di tasca propria,
mantengono una rete importantissima sul nostro territorio, una rete
fondamentale per la salute, fondamentale per la nostra società,
fondamentale per lo sviluppo dei nostri ragazzi - che sono state
completamente dimenticate, abbandonate, ignorate durante questa
crisi. Ecco a cosa servono questi fondi.
E ancora, andiamo a destinare questi fondi in un articolo che io
ho letto con imbarazzo, Capo XIV "Ulteriori misure a sostegno delle
famiglie e dei lavoratori" e non c'è nulla, non c'è nulla in questo
capo, non c'è nulla a sostegno delle famiglie. Le famiglie che
hanno reddito zero sono state abbandonate durante questa crisi. Le
persone che non avevano di che mangiare, di che sostentarsi, di che
andare avanti, sono state completamente abbandonate, dimenticate.
Le persone a reddito zero, gli ultimi, quelli che sono maggiormente
in difficoltà! E per questo abbiamo pensato di fare con parte di
questi fondi una misura che andasse a sostegno di queste famiglie,
dando un'erogazione di 800 euro mensili per due mensilità oppure
concorrendo, perché qui c'è stata un'altra grave mancanza, questa
l'hanno sottolineata anche i sindacati, che hanno detto che c'erano
tante persone che avevano magari diritto a qualche intervento, a
qualche bonus, a qualche sostegno, ma percependo una piccola
pensione d'invalidità ne erano assolutamente escluse. E questo è
stato un grave vulnus negli aiuti che abbiamo erogato, perché
queste persone sono state completamente escluse, magari per una
pensione di accompagnamento ridicola di 200-300 euro. E quindi per
tutti questi interventi abbiamo deciso di destinare questi fondi,
questi fondi che andavano destinati ben prima. Durante questa crisi
è mancata completamente l'attenzione verso il sociale. Credo
probabilmente che magari chi non ha nulla, chi non rappresenta
nulla, chi non può dare nulla, chi è in difficoltà e va sostenuto,
magari non rappresenta un interesse elettorale per chi governa
attualmente, ma per noi chi è ultimo, chi ha bisogno, chi si trova
in una situazione di necessità deve essere aiutato e questo è anche
parte del nostro intervento e questo è anche parte dell'utilizzo
dei fondi che abbiamo indicato.
Spiace vedere che molti partiti si riempiono la bocca con
l'attenzione verso gli ultimi e poi non presentano alcunché qui per
tutelare gli ultimi in quest'aula. Noi lo abbiamo fatto e se ce ne
darete l'opportunità con questa misura andremo effettivamente a
intervenire là dove è necessario.
Presidente -
La parola alla collega Pulz.
Pulz (ADU VDA) -
Quest'emendamento all'articolo 17 è il
clou del dibattito politico su questo disegno di legge 60 che
potremmo chiamare "Riparte VDA?". Leggendo l'emendamento mi è
tornato alla mente quel bel romanzo di parecchi anni fa, "Il senso
di Smilla per la neve". Ecco, qui il titolo dell'emendamento
potrebbe essere: "Il senso della Lega per l'autonomia". La Lega e i
suoi fratelli confermano infatti un'idea centralista della Regione
e il tradimento degli enti locali. A lei poi, consigliere Aggravi,
che spesso si balocca con memorie di guerre promosse da imperi
razzisti, mi permetto solo di rammentare en passant che
l'operazione Ten-Go finì malissimo per la marina imperiale
giapponese; molte navi furono affondate. Ma al di là dell'ironia,
chi siamo noi Consiglieri regionali per ergerci a giudici e
accettare una lista di proscrizione per i comuni che secondo voi
non sanno spendere i soldi che devono amministrare? Le spedizioni
punitive a fini elettorali contro gli enti locali ci sembrano una
volta di più estremamente squallide. E fossi sindaca verrei
veramente qua sotto a restituirvi la fusciacca. Voi volete
destinare, per interventi, 150.000 invece dei 300.000 euro ma solo
ai comuni che sanno spendere, e contate su ben 16,9 milioni da
distribuire a pioggia sui cittadini.
Peccato che quei 16,9 milioni siano soldi già loro, che però
magari non lo sanno e credono addirittura che voi possiate essere
il cambiamento. Cioè voi siete degli strani "Robin Hood" che,
anziché togliere ai ricchi per dare ai poveri, togliete ai poveri
per dare ad altri poveri o anche agli stessi poveri di prima, che
si illudono così di essere da voi resi meno poveri. Il vostro
ragionamento è molto strano.
Viene poi qui troppo facilmente dimenticato il fatto che gli
avanzi derivano da scelte neoliberiste, quelle che piacciono tanto
al Dottor Aggravi innamorato della Thatcher, scelte attuate dai
governi centrali e regionali che hanno ingessato la capacità di
spesa, oltre che da tagli al personale che rallentano l'attività
dei comuni. I denari delle comunità vanno spesi - e noi questo lo
abbiamo sempre detto, ma abbiamo anche criticato i folli meccanismi
che costringono ad accumulare ingenti somme, e quelle leggi sono
state volute da governi anche leghisti - e l'incapacità dei comuni
di spendere è dovuta anche a gravi responsabilità della Regione
stessa. La tabella di proscrizione leghista è sbagliata nel metodo
e nei contenuti, non tiene conto del fatto che le normative hanno
consentito gli avanzi; buona parte degli avanzi comunali del 2018 è
stata impiegata per realizzare interventi altrimenti non finanziati
dalla Regione: protezione del territorio, acquedotti, fognature,
strade, e scusate se è poco! Il rilancio economico della Regione
passa attraverso anche un piano di lavori pubblici diffuso che
possa coinvolgere, attraverso i comuni, le piccole imprese locali.
E i 300.000 euro a Comune non ripagano nemmeno in parte i tagli ai
trasferimenti, l'aumento degli oneri a carico della finanza locale
e la fine di programmi come i FoSPI subiti in questi anni dai
comuni, ma possono servire a finanziare quei piccoli ma essenziali
interventi di manutenzione che i cittadini aspettano sui territori.
Voi ora cosa fate? Confermate il sistema di potere di Rollandin
perché la sua "R" resta come la "Z" di Zorro; il maestro
costringeva le amministrazioni locali a sottomettersi alle giunte
regionali - e se lo ricordano i cittadini che hanno un minimo di
memoria - per ottenere i finanziamenti necessari al loro progetto
di sviluppo. Ma colleghi, la sintesi di tutto questo discorso è che
senza autonomia economica non c'è autonomia politica. Con questo
emendamento - era scritto anche su La Stampa- la Lega si gioca
tutto. Questo che cos'è? È di fatto già un voto di fiducia sul
governo che verrà.
Qui si decide chi sta con la Lega di Salvini e chi vuole
un'alternativa reale al mal governo unionista. Qui si decide tra un
sistema di potere fondato ancora una volta come ai tempi di
Rollandin sul palazzo regionale o se si vuole ricostruire dalle
basi, dai comuni il sistema delle autonomie locali.
E chiudo solo con una domanda velocissima: io mi chiedo in
ultimo perché facciamo le dirette se gli elettori poi non devono
sapere come votiamo? C'è forse qualcosa di non trasparente da
nascondere ai cittadini?
Presidente -
Altri? La parola al collega Restano.
Restano (VDA ENSEMBLE) -
Avevo presentato un ordine del
giorno maturato durante l'ascolto della discussione generale,
riguardava proprio quest'articolo 17, ma soprattutto le
dichiarazioni degli importanti esponenti del Governo riprese poi
dal Presidente della Chambre e anche - ho potuto leggerne almeno in
sei ordini del giorno che abbiamo già discusso - un quarto
provvedimento legislativo, sapendo della disponibilità potenziale
ancora in cassa all'Amministrazione.
Perché ho detto questo? Perché ragionando sul potenziale ancora
da erogare agli enti locali e ai Valdostani e alle aziende, noi
abbiamo anche costruito i nostri ragionamenti. Non perché si voglia
penalizzare un'amministrazione piuttosto che l'altra, ma proprio
perché, riprendendo il discorso del collega Barocco, le formichine
lavorano nella stagione giusta, lavorano d'estate, e noi abbiamo
costruito una serie di ragionamenti per permettere alle nostre
aziende - aziende agricole, bed and breakfast, albergatori,
commercianti - di mettere in cascina il fieno d'estate, ma l'estate
la stiamo già vivendo, e allora è importante che possano agire in
questo momento, che possano spendere al più presto possibile.
È per questo motivo che abbiamo proposto un quarto disegno di
legge per verificare nel breve periodo se ci fosse necessità di
erogazioni per gli enti locali, evitando di dare tutte le
disponibilità finanziarie in questo momento e rivolgendole a quei
settori che poc'anzi hanno citato i colleghi che, ripeto, sono le
aziende agricole che hanno deciso di fare la vendita diretta,
perché altre Regioni - che sono dei
competitor
della nostra
- hanno già approvato i voucher, che vanno in quell'indirizzo.
Perché abbiamo ascoltato l'associazione Voce, perché non solo le
associazioni no profit organizzano gli eventi, ci sono anche delle
ditte, delle Partite Iva che negli anni precedenti forse abbiamo
poco considerato, perché facevano tutto per conto loro, ma abbiamo
potuto apprezzare le loro manifestazioni in piazza. Oggi quelle
attività, se non aiutate, ce l'hanno detto a chiare lettere, non
riusciranno a organizzare gli eventi, quegli eventi che magari non
porteranno la folla in piazza, ma servono a completare la nostra
offerta turistica, perché i danni li vedremo nei prossimi anni,
perché chi quest'anno sceglierà la Valle d'Aosta per riposarsi, per
un motivo o per un altro, ma non potrà ricevere la stessa offerta
proposta dalle altre regioni lo memorizzerà e non c'è pubblicità
peggiore di questa.
Quindi, investimenti sul territorio, sulle aziende locali, sugli
artigiani - che non sono solo quelli che lavorano nell'edilizia
pubblica, ma pure quelli dell'edilizia privata, i panifici, i
rivenditori di salumi - su tutti quelli che vivono il territorio in
alta montagna e che faticano ad andare avanti, che, se vedono la
possibilità di un voucher a favore dei turisti per acquistare i
prodotti locali, può darsi che successivamente, al termine
dell'estate, investano e di conseguenza facciano lavorare altri
artigiani, nella fattispecie di edilizia privata, che troveranno
giovamento per quel fattore moltiplicativo che si dice sia per
5.
Questa non è una guerra nei confronti degli uni a vantaggio
degli altri, ma un'equa distribuzione delle risorse, aspettando il
quarto provvedimento, cosicché le pubbliche amministrazioni e anche
i privati che hanno dimostrato di aver investito bene, di aver
capacità di spesa possano giovarne nel giro di pochi giorni,
sperando che questo provvedimento sia già esecutivo nel giro di
poche settimane, come detto dall'Assessore, potranno così vedere
nuove risorse - e le potrebbero ricevere prima delle elezioni - per
poi utilizzarle nel momento immediatamente successivo, vale a dire
nell'autunno, quando ci si aspetta l'ondata di crisi economica.
Non è un ragionamento buttato lì per caso, è frutto di studio. E
se un politico studia fa solo il suo dovere. E chi non studia e
azzarda e sbaglia i conti non fa il proprio dovere.
Presidente -
La parola al collega Cognetta.
Cognetta (VDALIBRA) -
Vorrei soltanto specificare alcuni
numeri per puntualizzare meglio la nostra proposta e quella che
invece è del Governo. Innanzitutto con la nostra proposta i soldi
vanno a 35 comuni, quindi non è vero che tutti restano senza nulla,
perché 35 comuni comunque ricevono delle risorse.
Seconda cosa, non è stato toccato un euro dell'extra gettito:
16.235.992,45 euro sono stati previsti dal Governo e altrettanti da
noi,
tel quel
.
Terza cosa, un ulteriore provvedimento è necessario, perché dopo
quello che è accaduto all'articolo 13 mi sembrerà doveroso fare un
ulteriore provvedimento, o no? O quei soldi li lasciamo non
spesi?
Quindi io spero che lo faccia il Governo, immediatamente, sennò
lo faremo noi, altrettanto velocemente. Perché se c'è
un'ingiustizia sarà quella, oltre a questa di dare dei soldi a dei
comuni che hanno già degli avanzi. Non so, ce ne sono tanti nella
tabella allegata a quest'articolo, tra cui spicca per esempio Fénis
che ha 1.517.000 euro di avanzi. Sto parlando del 2019.
Gressoney-Saint-Jean: 1.024.000 euro di avanzo. Vediamo. Pollein:
1.672.000 euro di avanzo. Pont-Saint-Martin: 1.077.000 euro di
avanzo. Quart: 1.082.000 euro di avanzo. E noi a tutti questi,
potrei andare avanti a lungo, dobbiamo aggiungerci ancora...
Scusate, ho dimenticato Saint-Christophe: 2.308.000 euro di avanzo,
sempre nel 2019.
Ma se non gli si danno almeno altri 300.000 euro come faranno?
Come sarà possibile per loro fare delle iniziative a favore della
popolazione se non gli diamo questi 300.000 euro? Ma è giusto, no?
Altrimenti c'è l'attacco all'autonomia dei comuni. Caspita!
Quindi noi prendiamo una parte, perché ricordo che lo
stanziamento fatto dal Governo è di 38.435.000 euro che noi
abbassiamo a 21.485.000, quindi non è che lo azzeriamo, ne diamo
solo qualcosa in meno, e che cerchiamo di sfruttare per creare dei
contenitori, queste misure sono dei contenitori che, nel momento in
cui poi servirà aumentare di capienza, saranno già pronti, come è
successo sulla legge 5, che alcune misure sono andate completamente
spese e quindi c'è bisogno di mettere degli altri soldi. Magari per
altri non è così e quindi c'è bisogno di toglierli. Ma se non li
creiamo adesso, se saranno creati dal prossimo governo, ne
parleremo l'anno prossimo. E chi è in difficoltà rimarrà in
difficoltà. Perché non potrà andare neanche dai sindaci, a meno che
non ci sia una legge che permetta ai sindaci di distribuire i soldi
brevi manu
a chi credono meglio. Non credo che esista,
sinceramente.
Mentre noi cerchiamo di portare avanti un ragionamento politico
generale, che cerca in qualche modo di trovare delle vie d'uscita
rispetto a quello che accadrà, voi invece avete fatto una scelta
molto precisa: diamo 300.000 euro a tutti, non importa se poi agli
abitanti di Chamois diamo una spesa pro capite di 3.092 euro con
questo stanziamento. Vorrei solo fornirvi un altro dato: a
Rhêmes-Notre-Dame vanno 3.797 euro ad abitante. Io sono convinto
che la crisi peggiore la stanno vivendo a Rhêmes-Notre-Dame, ne
sono certo. Ma non perché ce l'ho con quelli di Rhêmes-Notre-Dame -
ai quali, tra l'altro, con il nostro metodo comunque vengono dati i
soldi - ma perché se voi pensate che questa sia una perequazione
corretta, allora va bene, allora va bene tutto qui! Allora dovremo
dire alle aziende che saranno in difficoltà di trasferire la loro
sede a Rhêmes-Notre-Dame perché c'è il Sindaco che gli può dare
3.797 euro.
Questo è il discorso, molto semplice.
Presidente -
La parola al collega Manfrin.
Manfrin (LEGA VDA) -
Solo per chiedere il voto segreto
per il gruppo Lega su tutti gli emendamenti dell'articolo 17,
compreso il voto sulla totalità dell'articolo.
Presidente -
Ha chiesto la parola il collega Vesan da
tempo, purtroppo non esce sullo schermo. Le chiedo scusa e le passo
la parola.
Vesan (M5S) -
Volevo solo precisare alcuni punti che sono
usciti in precedenza nella discussione. La collega Pulz si rivolge
esclusivamente ai suoi dirimpettai nei confronti di questo
subemendamento, che per brevità è citato sull'emendamento "Lega e
altri", ma effettivamente questo subemendamento ha 14 firmatari,
quindi la Lega è solo il 50 per cento di questi; ci sono anche
altre voci che forse non sono politicamente così schierate nei
confronti del sovranismo o del "Robin Hood alla rovescia" come lei
dichiara. Per esempio non riuscirei a capire quale sarebbe il
problema nel momento in cui Robin Hood togliesse soldi ai poveri
per ridarli agli stessi poveri, se i poveri riescono alla fine ad
avere le risorse, però un giorno capiremo tutte le sue
interpretazioni letterarie.
Veniamo invece alla questione dei soldi ai comuni. Sui soldi ai
comuni, cioè il dare più risorse agli enti locali della Valle
d'Aosta, che sono sì il primo pilastro della democrazia valdostana,
noi siamo sempre stati favorevoli. È il nostro movimento che ha
proposto di restituire ai comuni il sovracanone BIM in occasione
dell'ultima discussione di bilancio, purtroppo trovando una certa
qual sordità all'interno di quest'aula. Sempre il nostro movimento
ha appoggiato la sua proposta di non privare i comuni dell'extra
gettito IMU, che infatti ha trovato il favore dell'Aula nella sua
interezza.
Però nel momento in cui agli enti locali devono essere assegnate
ulteriori risorse oltre a queste, noi vorremmo che le risorse
fossero motivate e bilanciate.
La proposta del disegno di legge presentata dalla Giunta è:
"Diamo 300.000 euro, a tutti uguale". È vero che gli avanzi di
bilancio trovano giustificazioni molto diverse e variegate, però è
altrettanto vero che i comuni che non hanno avanzi di bilancio, non
solo non hanno risorse per far fronte all'emergenza, ma non hanno
neanche la possibilità di fare quei grandi progetti che poi vengono
finalizzati portandosi dietro grossi avanzi di bilancio e quindi
sono i comuni che, per affrontare un'emergenza puntuale, hanno
bisogno di più risorse. Ed è sulla scorta di questo che alla fine,
dopo aver cercato il dibattito anche con altri su un vincolo di
destinazione legato alla gestione emergenziale e/o un riparto più
adeguato, abbiamo anche noi firmato questo subemendamento che
apportava alcune piccole modificazioni rispetto all'emendamento
iniziale.
Non stiamo discutendo sul contributo diciamo standard che viene
assegnato ai comuni e sul riparto normale, perché se parlassimo di
questo effettivamente i parametri da tenere in considerazione
sarebbero molto diversi; stiamo però parlando di un aiuto
emergenziale, una tantum, e, sulla scorta di questo, è invece
importante sapere quanto ci sia di disponibilità nella cassaforte
di ogni Comune.
E l'idea di dare esattamente a tutti uguale, ma uguale a comuni
che hanno milioni di euro di avanzo di bilancio rispetto a comuni
che hanno usato tutte le risorse che avevano a disposizione nel
loro bilancio a favore della propria cittadinanza nell'annualità di
bilancio di cui si dovevano occupare, beh, una certa qual
differenza val la pena di farla!
Spiace vedere che invece le motivazioni che abbiamo sentito in
quest'aula a favore di questa erogazione fossero del tipo: "Li
diamo ai comuni così li girano alle imprese e li diamo a tutti
uguali perché il CELVA li vuole così. E sono già d'accordo che gli
vanno bene così e quindi è così che glieli dobbiamo dare".
Noi siamo i legislatori, non è il CELVA il legislatore e quindi
dovremmo mettere probabilmente una maggiore attenzione quando
usiamo i soldi che i Valdostani non hanno affidato direttamente ai
comuni ma hanno affidato all'Amministrazione regionale.
Faccio un esempio su come possono essere tarati meglio questi
soldi: se noi finalizziamo i nostri finanziamenti a un contributo a
fondo perso per le imprese in funzione del danno che hanno
ricevuto, noi - soprattutto se riusciremo a darli con la modalità
che noi abbiamo proposto e non con quella del
click day -
andiamo a dare a ogni impresa la possibilità di sopravvivere a
questa emergenza.
Faccio un esempio di fantapolitica che assolutamente non c'entra
niente: se noi diamo i soldi a un comune in cui, che so, magari il
sindaco ha ottimi rapporti con un'impresa di costruzione, magari ci
è pure imparentato o ci lavora, che si occupa di fare asfalti sulle
strade, ora il sindaco molto velocemente metterà a terra questi
soldi e li metterà come bitume sulle strade comunali, non dando
risposte né alla totalità delle imprese valdostane e nemmeno tanto
ai suoi concittadini.
Presidente -
La parola all'assessore Baccega.
Baccega (UV) -
Due considerazioni rispetto ad alcune cose
che sono state dette ovviamente nel dibattito su quest'articolo.
Noi siamo ovviamente in assestamento di bilancio, dobbiamo
destinare delle risorse a seguito di quello che si è verificato, e
quello che non mi è chiaro e che non condivido assolutamente è che
si vada a dire che ci sono persone che sono state completamente
abbandonate, famiglie abbandonate dai servizi sociali, eccetera. Io
questo non lo condivido e ribadisco che, ancora in questa fase, in
Italia siamo una delle regioni ai primi tre posti all'avanguardia
per i servizi sociali a disposizione delle nostre famiglie e delle
persone in difficoltà. Il piano della povertà è stato attivato in
modo deciso ed efficace. Le assistenti sociali hanno lavorato,
certo, in modo più incisivo in questo periodo perché si sono
incrementate le situazioni di difficoltà, ma nessuno è stato
abbandonato, nel modo più assoluto. Le risorse di bilancio a
disposizione per gli anziani e ovviamente per le persone in
difficoltà sono ampiamente sufficienti. Un'altra cosa che non
condivido è che gli anziani siano stati abbandonati nelle
strutture: è sicuro che - l'ho già detto negli interventi
precedenti - l'USL che si è occupata del territorio insieme agli
assistenti sociali, insieme a coloro che si sono attivati sul
territorio, ha fatto un lavoro straordinario e nessuno è stato
abbandonato. Ci sono state delle oggettive difficoltà,
probabilmente perché qualcuno non ha rispettato le indicazioni in
modo preciso.
Per quanto riguarda gli affittuari dell'ARER, ebbene sì,
ovviamente ci sono già dei canoni calmierati perché si tratta di
affittuari che hanno dei redditi decisamente bassi. Io mi sarei
aspettato che anche l'ARER potesse mettere a disposizione delle
risorse importanti per i suoi affittuari, per coloro che occupano
gli alloggi di edilizia popolare. L'ARER ha in un fondo ben 3
milioni che generano 418.000 euro all'anno di interessi attivi.
Ecco, magari se in un anno quei 418.000 euro li destina a non far
pagare il canone di locazione per tre mesi ai suoi affittuari,
diventa una cosa buona e importante e potrebbe essere un'attenzione
particolare di quell'azienda che in questo momento ovviamente
gestisce tutto il patrimonio regionale di edilizia residenziale
pubblica; in cassaforte ha almeno 3 milioni rispetto a quando sono
andato via io dall'Assessorato dei Lavori Pubblici, ma potrebbero
essere anche incrementati sulla base dei nuovi alloggi assegnati
dal Comune di Aosta all'ARER. Quindi oltre un milione di affitti
all'anno, 1.100.000 euro se non sbaglio, sono una bella risorsa e
se si destinano quei 400 e rotti mila euro a non far pagare i
canoni di locazione per tre mesi agli affittuari delle case
popolari diventa una cosa davvero interessante.
Presidente -
Ora siamo sugli emendamenti, poi andiamo
sull'articolo nella votazione finale, collega. C'è un articolo a
testa sugli emendamenti, quando votiamo l'articolo può intervenire,
o sul prossimo emendamento. Altri? La parola al vicepresidente
Farcoz.
Farcoz (UV) -
Sicuramente la discussione è interessante
ed evidentemente pone a confronto due modi di ragionare totalmente
diversi. Durante questa discussione non solo si percepisce la
visione di questi milioni che si vuole destinare in questo momento
di crisi, ma si percepiscono anche retropensieri, sensibilità che
ognuno di noi ha. Proverò a spiegarmi.
Il primo punto di vista è sostanzialmente: "in questo momento
reputiamo più interessante mettere nelle tasche dei cittadini o
delle imprese direttamente a fondo perso queste risorse". Io,
dall'altra prospettiva, dico che proprio in questo momento - a
parte il fatto che su questa legge il fondo perso è già garantito -
grazie all'effetto moltiplicatore che l'edilizia, un piano di
lavori pubblici potrebbero avere, non solo si farebbe ripartire
l'economia di un settore sicuramente in difficoltà, ma si darebbero
pure delle opere pubbliche ai cittadini valdostani. Io credo che
questa sia la prima grande differenza: oltre ad avere un rilancio
dell'economia, abbiamo parallelamente delle opere pubbliche che
servono alla cittadinanza.
L'altro aspetto invece che volevo sottolineare è legato ai
numeri dei comuni; prima sentivo, in base alla sensibilità,
ironizzare sui numeri di determinati comuni. Ma io voglio ricordare
che molti comuni, che hanno una demografia molto bassa, sono poi
quelli che permettono ai comuni di fondovalle di accedere a tutta
una serie di servizi, per non parlare poi anche del turismo in
determinate zone.
Se non creiamo l'appetibilità della montagna attraverso delle
ristrutturazioni, dei rifacimenti, delle opere pubbliche - il
rifacimento dell'acquedotto che arriva magari e parte dal paesino
di cento abitanti ma che poi serve tutta la vallata - significa che
probabilmente noi non abbiamo a cuore il nostro territorio o
comunque non abbiamo la volontà di utilizzare in maniera equa
questo territorio, perché non esistono cittadini di serie A, che
sono quelli intorno alla Plaine, e cittadini di serie B, quelli che
abitano nelle vallate laterali.
A mio avviso credo che sia opportuno dare a tutti la stessa
importanza e soprattutto dare ai sindaci, comunque alle giunte
comunali, la possibilità di lavorare sul loro territorio e di dare
risposte ai cittadini.
Dalle ore 18:21 assume la Presidenza il vicepresidente
Distort.
Distort (Presidente) -
Ha chiesto la parola la collega
Minelli.
Minelli (RC-AC) -
Semplicemente per dire che noi non
sosterremo questo emendamento perché non condividiamo la filosofia
che sta alle spalle della formulazione che è stata data. In
particolare tutto si regge sul discorso degli avanzi di
amministrazione. Ora noi sappiamo benissimo - e ci sono state lette
delle cifre che sono anche significative - sappiamo benissimo che
ci sono dei comuni che non hanno speso i loro avanzi di
amministrazione, che possiamo anche in linea teorica definire dei
comuni non virtuosi.
Ma chiunque abbia fatto l'amministratore e abbia cercato in
maniera molto onesta di fare il possibile per spendere i suoi
avanzi di amministrazione, perché così è giusto che sia, sa che
esistono molteplici possibilità che vanno proprio nella direzione
contraria, ci possono essere tanti motivi per cui si formano degli
avanzi di amministrazione. Certamente ci possono essere delle
inefficienze, anche a livello proprio di apparato tecnico, ci
possono essere degli intoppi burocratici, degli imprevisti nello
svolgimento dei lavori, ma soprattutto negli ultimi anni ci sono
state e ci sono delle necessità di trattenere dei fondi per
permettere degli investimenti importanti - parlo di fognature,
acquedotti, eccetera - perché negli enti locali non ci sono più
finanziamenti, fondi di settore, quali per esempio il FoSPI.
E poi è vero, c'è a volte anche l'incapacità degli
amministratori di spendere questi soldi, ma io credo che questa
sarà una cosa che giudicheranno gli elettori al momento giusto, non
noi ora.
Presidente -
Ci sono altre richieste d'intervento? Ha
chiesto la parola il collega Lavevaz.
Lavevaz (UV) -
Io credo di aver espresso in maniera
abbastanza chiara il mio pensiero, già a partire dalla relazione su
questo disegno di legge e poi nella discussione generale, però
alcune considerazioni su quest'emendamento le voglio ancora fare.
Prendo atto innanzitutto che per il primo firmatario di questo
emendamento il trasferimento di fondi in conto capitale ai comuni
sia una misura assistenzialista, perché lui ha detto che la
proposta di emendamento che hanno fatto è per contrapporre una
politica attiva a una politica assistenzialista; ne prendo atto,
anche se questo tipo di esposizione è in contrapposizione con altri
firmatari dell'emendamento che, come il collega Manfrin, hanno
fatto un ragionamento completamente all'opposto. Comunque ognuno è
libero di pensare ovviamente e di proporre le idee che ritiene più
opportune, ci mancherebbe altro.
Io credo che la proposta che la Giunta e il Governo hanno fatto
in questo disegno di legge, riguardo in particolare all'articolo
17, sia una misura equilibrata. È una misura equilibrata però se la
si legge nel suo complesso, perché se si va a leggere soltanto la
lettera B del comma 1 piuttosto che solo la lettera A del comma 1,
le cose ovviamente sono distorte, invece il ragionamento va fatto
nel complesso. C'è una parte di trasferimenti in conto capitale,
quindi per investimenti, che sono i famosi 22 milioni, c'è però una
parte importante di 16 milioni e rotti per spese correnti. Questi
vengono trasferiti peraltro con i parametri della legge 48 ma
sostanzialmente con i parametri dell'extra gettito IMU, quindi si
va a premiare, tra virgolette, soprattutto i comuni più ricchi,
ricchi turisticamente soprattutto, perché ovviamente sappiamo
benissimo che l'extra gettito IMU viene foraggiato soprattutto da
chi ha tante seconde case e attività turistiche.
Se si smonta l'impianto di questa legge, in particolare
rivedendo i trasferimenti della lettera B, ovviamente questa misura
diventa totalmente iniqua, perché rimane un trasferimento molto a
favore dei comuni più turistici e, viceversa, un ragionamento sui
piccoli comuni viene completamente snaturato. Poi non voglio
ripetere quello che ho già detto, è già stato detto anche da altri
colleghi, riguardo ai ragionamenti relativi agli avanzi di
amministrazione; il ragionamento è completamente sbagliato alla
fonte per il semplice motivo - anche riguardo ai dati che il
collega Cognetta ha illustrato poco fa, è vero che ci sono delle
situazioni abbastanza anomale - che nei numeri generali questi
avanzi di amministrazione hanno tutti una loro storia legata ai
vincoli di bilancio e ai vincoli della contabilità armonizzata che
derivano dal decreto legislativo 118 del 2011; quindi la necessità
di accantonare fondi per fare investimenti, perché fintantoché,
come ho già avuto modo di dire, non ci sono fondi, tutti i fondi
accantonati a bilancio per fare un'opera, non si può neanche dare
un incarico per un progetto preliminare, quindi bisogna accantonare
per poter partire con i progetti, cosa che è diventata
assolutamente necessaria, non avendo più trasferimenti vincolati
agli investimenti ormai da anni.
Tutte cose che ho già detto, quindi se la finalità che abbiamo
illustrata - l'ha ripetuto anche il collega Farcoz poco fa - che è
quella di un piano di lavori pubblici può essere considerata una
politica assistenzialista, io non sono d'accordo.
Non voglio poi entrare nelle altre semplificazioni:
l'occupazione è più importante degli asfalti, eccetera, perché sono
battute e le prendo come tali. Voglio solo ancora, visto che mi
rimane poco tempo, anch'io ribadire quanto ha detto e anticipato
l'Assessore Bertschy poco fa, ossia che se dovesse passare questo
emendamento esso ribalterebbe completamente l'impianto della legge,
quindi questa legge non sarebbe più la legge che io sono venuto a
difendere, ma sarà una legge che qualcun altro dovrà difendere e
per la quale dovrà trovare i numeri per essere votata.
Questo deve essere assolutamente chiaro. Sappiamo che non c'è
una maggioranza, sennò ci sarebbe una Giunta, non saremmo a
Consiglio sciolto, quindi facciamo i ragionamenti conseguenti in
maniera seria.
Presidente -
La parola all'assessora Certan.
Certan (AV) -
Due considerazioni. Qualcuno ha detto che
dietro a questa proposta c'è uno studio. Io credo che lo studio
fatto dalla Giunta e dai gruppi che l'hanno sostenuto è stato di
dare il 60 per cento a imprese e famiglie e il 40 per cento agli
enti locali.
Ora 38 milioni (la somma di 16.200.000 euro di extra gettito più
22.200.000 euro) corrispondono a quei 300.000 euro per ogni Comune.
L'altra proposta decide di tagliare sugli enti locali di 17 milioni
poiché i 16 milioni di extra gettito rimangono uguali e invece di
22 milioni ai comuni vanno 5,7 milioni. Questa è la grossa
differenza: non è che si sceglie di dare in un certo modo, si
sceglie con questa proposta di tagliare agli enti locali comunque
17 milioni.
Ora io ho capito perfettamente il discorso che il collega
Aggravi ha fatto e lo apprezzo anche perché ha una linea e una
filosofia diversa però è assolutamente lineare e comprensibile. Mi
fa un po' più strano sentire il sostegno a quest'emendamento da
parte di chi ha abbandonato il CELVA qualche anno fa quando il
finanziamento agli enti locali fu azzerato e oggi di fatto toglie
17 milioni agli enti locali, però anche su questo, probabilmente, è
legittimo cambiare idea. Un'altra considerazione: questi 300.000
euro, per carità, è vero, ogni comune può scegliere e potrà
eventualmente anche scegliere se metterli su alcune strade in
asfalti. Però c'è un'indicazione, c'è anche una proposta di
emendamento per lasciare l'indicazione e la finalità sull'edilizia
scolastica, che a mio avviso sarà sicuramente importante per ogni
comune, perché ogni comune - anche se non avrà da rifare magari la
propria scuola, perché magari il comune è più piccolo - avrà da
partecipare per i propri studenti nella scuola secondaria di primo
grado con le Unités.
A mio avviso questa è forse la prima volta che viene dato a
tutti i comuni in modo federativo e questa è un po' la scelta che
gli stessi comuni hanno chiesto di mantenere e di sostenere; per
una volta che in effetti tutto il Consiglio dei Sindaci su questa
nostra proposta è d'accordo, mi sembra un po' difficile sostenere
quest'altra proposta.
Ho sentito alcuni colleghi che hanno detto: "Come verranno
distribuiti?"
Ad esempio sarà da capire bene per quanto riguarda il rimborso
della terza retta agli studenti dell'università.
Gli stessi studenti hanno sostenuto di non volere questa misura,
poiché quando abbiamo partecipato al CdA hanno bocciato loro stessi
nelle loro riunioni queste proposte di dare dei rimborsi, perché,
in questo caso, per carità, si tratta di 140.000 euro, che
verrebbero dati a tutti gli universitari dell'università della
Valle d'Aosta, quindi anche ai residenti fuori Valle - a quanto ho
letto, perché non ho ben capito leggendo l'emendamento, ma credo
che sia per tutti gli studenti, naturalmente divisi nelle fasce
Isee, eccetera, però di tutta l'università della Valle d'Aosta - e
quindi potrebbero esserci studenti che ricevono dei sostegni anche
dalle loro Regioni, quindi togliamo agli enti locali della Valle
d'Aosta...
Il diritto allo studio è sempre un diritto legittimo, però a
volte se c'è la necessità di scegliere, forse è importante
scegliere che queste risorse rimangano in Valle d'Aosta. In ultimo,
concludo, il comma 5 di questo articolo per i rimborsi universitari
chiederebbe ancora un passaggio in Commissione, previo parere
vincolante, e poi una delibera di Giunta. Giusto per
semplificare.
Dalle ore 18:34 riassume la Presidenza la presidente
Rini.
Rini (Presidente) -
Altri? La parola al collega
Gerandin.
Gerandin (MOUV') -
Non ho la presunzione di far cambiare
idea a nessuno ma volevo solo fare alcune precisazioni, alcune
considerazioni. Vede, assessora Certan, il problema non è cambiare
idea, il problema è che in un momento di difficoltà come questo
bisogna darsi delle priorità. Noi ci siamo dati delle priorità, può
darsi che abbiamo sbagliato, io non lo so. Però noi abbiamo fatto
una proposta che io penso legittima, articolata, con un fine che
qualcuno della sua Giunta ci ha anche riconosciuto, dicendo che era
una visione diversa. Questo per dire che non è il problema di
cambiare idea. Io se potessi agli enti locali davvero gliene darei
di più, perché io ci ho creduto nelle loro battaglie, anche quando
quest'Aula, al contrario, li ha penalizzati. Non voglio ritornare a
quel passaggio che è stato un momento tristissimo dell'autonomia
degli enti locali. Alcune precisazioni vanno però fatte.
Collega Pulz, è dal 1995 che non c'è più la politica del
rubinetto. Lei forse non c'era ancora in Amministrazione, io c'ero
quando abbiamo scritto la legge 48. Quello che lei sta dicendo è
un'offesa per quei sindaci che all'epoca si sono battuti per non
avere più la politica del rubinetto. Lei ha avuto la fortuna di non
viverla più, i cittadini valdostani hanno avuto la fortuna di non
viverla più, i sindaci che sono venuti dopo hanno avuto la fortuna
di non vivere più la politica del rubinetto, sennò io le posso
assicurare che se non era amica di qualche assessore o del
presidente, ma neanche la lasciavano entrare al secondo piano!
Non bisogna, secondo me, generalizzare in queste cose. Per
fortuna che è finita la politica del rubinetto! È dal 1995 che i
comuni si sono dati un criterio di riparto, per cui, fissato
l'ammontare, i comuni in base a una tabella molto precisa, legata a
tanti fattori, hanno quello che hanno diritto di avere,
indipendentemente dalla casacca politica, e questa è stata una
grande conquista, ve l'assicuro!
Seconda considerazione. Lei sa come vengono erogate le risorse
degli enti locali? Fino a qualche anno fa avevano diritto al 95 per
cento dell'IRPEF prodotta sul territorio, poi purtroppo le cose
sono cambiate, per cui questa percentuale non è più stata
rispettata. Tutte le finanziarie vanno in deroga, e non solo: prima
c'era una finanza locale che dava soldi ai comuni, parte
investimento e parte corrente, ma c'erano le leggi di settore.
Qualcuno- non io perché ero dall'altra parte della barricata -
negli anni ha pensato bene d'inserire nelle leggi di settore, oltre
a non finanziarne più tutta una parte, ha inserito anche... le
faccio un esempio: le pensioni di Invalidità gravano sulla finanza
locale per 22-23 milioni, se ricordo bene. È stato un abuso di
potere, questo è stato invadere il campo degli enti locali, perché
le pensioni d'invalidità vanno certamente pagate, ma non hanno
nulla a che fare con finanza locale. Per cui a me fa un po' specie
che chi non ha vissuto questi passaggi adesso si permetta di dare i
patentini.
Ma voglio arrivare a come viene elargito adesso. Quando io
dicevo prima che circa il 20 per cento del nostro bilancio va agli
enti locali e oltre il 30 per cento va alla sanità, e io non penso
che in questo momento di restrizione economica si vadano a ridurre
le risorse della sanità... me lo auguro per il bene dei Valdostani.
Tenuto conto che c'è tutta una serie d'impegni che vengono
descritti come incomprimibili, per cui noi il personale lo
paghiamo, i servizi li paghiamo e quant'altro, io le posso
assicurare che il mio timore è per il futuro degli enti locali.
Forse l'unica variabile che rimane in capo a un Governo, se è in
difficoltà finanziarie, è ridurre il trasferimento, parlo in
prospettiva, mi riferisco al 2021. Perché vede, non c'è la manna
che cade dal cielo per cui basta fare i conti e diamo e spandiamo.
Il nostro bilancio è finanziato intorno al 90 per cento dalle
entrate proprie, entrate proprie vuol dire Iva, IRPEF, IRAP. Se noi
non incassiamo, se noi non facciamo politiche attive, saranno i
comuni i primi che ne porteranno le conseguenze, la mia
preoccupazione è questa.
Quando parlavo di politiche attive, collega Lavevaz, non era
perché io penso che i comuni abbiano voglia di sperperare le
risorse, semplicemente perché si sono fatte scelte di priorità. E
in questo momento se non facciamo ripartire i settori produttivi,
non diamo finanziamenti alle imprese, chi non apre e con la cassa
integrazione le posso assicurare che... e giustamente il Presidente
ha detto: "Mettiamo la situazione finanziaria solida e in
sicurezza", probabilmente il futuro sarà ben altro. Io queste cose
ho il vizio di dirle, magari controcorrente ma ho il vizio di
dirle, per cui sono contento che vengano dette. Io probabilmente
non ci sarò più nella prossima legislatura, però non è importante,
io voglio avere la coscienza pulita e semplicemente dire le cose
che penso, perché il mondo non finisca con questa legislatura e
neanche con questi sindaci, perché probabilmente chi dovrà
preoccuparsi saranno i sindaci che verranno eletti o rieletti.
Presidente -
Altri? La parola all'assessore Bertschy.
Bertschy (AV) -
In questi due giorni dopo la discussione
generale abbiamo avuto ancora un po' tutti la possibilità di
ragionare, approfondire e lavorare, anche alle cose sentite e dette
nel dibattito, soprattutto quelle costruttive, i progetti e le
idee. E credo che ognuno di noi sia sufficientemente in difficoltà
in questo momento per assumere delle decisioni, perché non si
tratta di una decisione che si può prendere a cuor leggero, è una
parte importante del provvedimento quella che stiamo discutendo, ma
soprattutto è la visione politica che l'accompagna che oggi è di
fondamentale importanza, a mio avviso.
L'ho già detto lo scorso venerdì, io non penso che qualcuno
abbia perso l'interesse per il settore e per le cose che conosce,
però penso che in questo momento stia facendo un errore, questo sì;
sta facendo un errore perché rinuncia a vedere come compagni,
attivi, e così rimaniamo sul campo della sinistra, o alleati attivi
di questa azione che il Governo, la maggioranza che è rimasta, e
tutto il Consiglio regionale può fare in questi ultimi giorni di
legislatura.
Rinunciare all'attività dei nostri sindaci, di tutti gli
assessori, di tutti i nostri comuni, di tutte le Unités in questo
momento - che comporta pochi giorni di lavoro per dare impulso alla
nostra economia - a mio avviso è rinunciare a una forza attiva per
riportare tutto in capo a noi con tutte le difficoltà che oggi
abbiamo e che voi sono giorni che sottolineate, sono giorni che
evidenziate a lettere cubitali le difficoltà che ci sono a lavorare
qui all'interno, le difficoltà che ci sono a operare. E vedendo
tutte queste delibere applicative che vanno a sommarsi alla marea
di lavoro che già c'è, ecco, io non so come si possa immaginare di
essere efficaci e efficienti nei prossimi giorni, che sono pochi,
perché le elezioni sono alle porte poi vedremo se sono a inizio o
fine o metà settembre, quando si arriverà alla discussione su quel
tema. La mia non è un'accusa politica di aver rinnegato un passato
ma invece un'assoluta sottolineatura di un errore che si fa in
questo momento da parte di qualcuno. Noi crediamo fortemente
all'impianto federalista che da sempre sosteniamo, crediamo
fortemente che forse proprio oggi, perché c'è questo impianto,
possiamo tentare un colpo di coda per dare energia sul nostro
territorio. Quello che contestiamo da sempre è il fatto che la
Valle d'Aosta venga poco rispettata per i suoi piccoli numeri e
abbiamo sempre contestato chi fa dei piccoli numeri il motivo per
dire che i piccoli numeri non rappresentano degli interessi delle
persone. Ma lo rispettiamo questo ragionamento da chi, in tutti
questi anni, non ha fatto questi discorsi rispetto al proprio voto
di opinione politica, lo capiamo meno da chi oggi invece dovrebbe
difenderli questi numeri.
Le piccole realtà sono importanti quanto le grandi nella misura
in cui hanno l'autonomia per mettere in disponibilità delle risorse
per i propri cittadini, in una logica di solidarietà e in quella
logica federalista che ci deve accompagnare.
Io sono convinto che i nostri sindaci, i nostri assessori, ma
anche tutti i consigli comunali con queste risorse possono creare
delle opportunità, che non vuol dire che noi non possiamo inseguire
le nostre, perché ci dimentichiamo nella discussione di questo
progetto di bilancio che ci sono soldi per le politiche del lavoro
passive, ci sono già soldi impegnati per le borse di lavoro per
persone con disabilità, ci sono soldi per il trasporto, ci sono
soldi per tutta una serie d'iniziative che sono già in atto e di
altre verranno adottate; a giorni verrà ripubblicato il voucher per
le patenti e potrei fare l'elenco di tutto il resto.
La volontà politica oggi è di dire che ci sono delle
dimenticanze, questo è l'attacco politico a questo provvedimento.
Noi su questo non ci siamo, non accettiamo neanche di commentare in
maniera superficiale gli avanzi di amministrazione, perché
conosciamo tanti amministratori come li conoscete voi, sapete quali
tipi di investimenti ci siano alle spalle, soprattutto
sull'edilizia scolastica per i prossimi anni. Gli abbiamo caricato
tutto addosso nei provvedimenti che a livello nazionale e regionale
sono... e tanti avanzi sono prossimi a essere spesi da tanti comuni
e ci saranno risorse importanti da mettere.
Quindi è proprio un'altra visione e sul voto vedremo quale sarà
la visione di questo Consiglio regionale e da lì in avanti si
faranno le valutazioni politiche opportune.
Presidente -
Altri? La parola al presidente Testolin.
Testolin (UV) -
Tre considerazioni anche da parte mia. La
prima va sugli ordini di grandezza evocati dal collega Gerandin in
merito alle risorse allocate a favore dei comuni. Mi fa piacere che
l'abbia ripreso, perché non ero sicuro di quello che aveva detto
nel secondo intervento, sottolineando come circa il 20 per cento
delle risorse in ambito di bilancio siano state assegnate alle
autonomie locali, quindi poco meno di 200 milioni sul miliardo. E
questo è un parametro che sostanzialmente viene rispettato anche in
questo contesto di tre leggi che sono state messe a disposizione.
Se si considera che a favore delle famiglie sono stati rinviati 49
milioni di pagamenti di rate mutuo, circa 5 milioni nel primo
provvedimento sono stati messi a disposizione di una serie
d'interventi, e altri 25 milioni sono stati messi a disposizione
nel secondo intervento normativo, che, sommati ai 161 milioni di
questa volta. fanno circa 240 milioni di euro. Quindi 40 milioni di
euro è qualcosina in meno comunque del 20 per cento.
Da un punto di vista complessivo se poi vogliamo intuirlo come
un qualcosa di avulso dal rilancio di quella che può essere
l'economia sui territori, io sinceramente non la penso tanto così:
è politica attiva anche la spesa che fanno i comuni sul territorio
per gli investimenti, per riuscire a destinare altre risorse,
quelle che arrivano dal rimborso dell'extra gettito, a spese
correnti e a servizi alla popolazione, e vincolando questi soldi in
interventi puntuali. Interventi puntuali che valgono tanto nei
grossi comuni quanto nei piccoli. E mi dispiace sentire due tipi di
ragionamento. Uno che è quello del collega Restano che va a
identificare nella necessità, soprattutto delle piccole realtà, di
avere dei momenti di rilancio e dei momenti di attenzione da parte
dell'Amministrazione in senso lato e poi sentire il vicino di banco
che invece va a sottolineare come ci siano troppe risorse da
mettere a disposizione di queste piccole realtà. Peccato che siano
piccole realtà che con poche centinaia di persone presidiano
centinaia di chilometri quadrati di territorio che deve essere
manutenuto e che in molti casi ci si domanda come faccia a essere
manutenuto in una situazione di assoluta eccellenza rispetto al
resto del territorio italiano, perché questo è stato motivo di
confronto anche nei momenti in cui con le delegazioni statali ci si
chiedeva quali erano gli interventi che si potevano fare nelle zone
disagiate, nelle zone periferiche e ci si è chiesti come poche
centinaia di persone potevano salvaguardare il nostro
territorio.
Voglio concludere invece con un aspetto un po' più politico che
mi rassicura su quelle che saranno le possibili nostre decisioni su
altri argomenti e su altri emendamenti.
Il 17 di aprile veniva proposto dalla Dottoressa Pulz un
emendamento che diceva: "Diamo almeno 32 milioni di euro alle
amministrazioni locali sotto forma di rimborso dell'extra gettito
IMU" e che era votato da tutti i proponenti che oggi vanno a
alleggerire le risorse destinate ai comuni. Allora, se questa è la
consequenzialità, se questa è la coerenza del prendere un impegno
politico e poi non dargli corso nella prima occasione possibile, ci
sentiamo autorizzati tutti a prenderci degli impegni politici e poi
a calarli invece in maniera diversa sulle decisioni che devono poi
essere il segno tangibile di quell'impegno.
Peraltro in una seduta della II commissione, se pure su Zoom,
era stato chiesto non soltanto di riconoscere questi 32 milioni ma
di fare molta attenzione ai 25 milioni che le amministrazioni
comunali chiedevano per rilanciare l'economia sul territorio e
sembrava quasi che se il Governo, la Giunta regionale non avesse
perseguito questo percorso sarebbe stata deficitaria nei confronti
degli enti locali. Bene, noi abbiamo cercato di rispettare un
impegno peraltro da noi non assunto in questa circostanza, ma del
quale ci prendiamo assolutamente carico e lo vediamo come un
momento di condivisione e di sussidiarietà in quel percorso di
rilancio della nostra economia e della nostra regione nei prossimi
mesi, perché questo è un impegno che le amministrazioni comunali
saranno in grado di portare avanti assieme a noi.
Presidente -
Possiamo mettere in votazione l'emendamento
presentato dal collega Gerandin e dal gruppo Lega. Collega Marzi.
Rinnovo l'invito a prenotarsi prima, cosi non apro le
votazioni.
Marzi (SA) -
Mi scuso per aver schiacciato in ritardo.
Ora a mio modesto avviso, ne abbiamo già avuto occasione, parlo
naturalmente a titolo personale e del gruppo, abbiamo avuto
occasione di parlarne durante l'inizio e i 15 minuti d'intervento
rispetto al dibattito generale da un punto di vista politico: io
apprezzo il fatto che il lavoro che sia stato fatto da alcuni
colleghi dell'Aula - un lavoro che è di natura prettamente
politica, quindi come richiamato, tra l'altro abbiamo avuto anche
occasione di confrontarci politicamente su questo - io ritengo che
il lavoro che i colleghi della Lega e degli altri partiti,
Vdalibra, Valle d'Aosta Ensemble, il collega Gerandin di Mouv',
hanno portato e firmato rispetto all'articolo di 17 è un lavoro
amministrativamente assolutamente rilevante e politicamente con una
finalità molto forte e sicuramente anche più che legittima. L'unica
cosa sulla quale mi preme fare a titolo ovviamente personale e da
un punto di vista più amministrativo che politico, perché poi
magari in dichiarazione di voto interverremo di più sugli aspetti
politici di questa proposta, è inerente a un passaggio che loro
sicuramente hanno specificato e su cui non vogliono assolutamente
soffermarsi, cioè il fatto che viene fatta la scelta d'intervenire
sull'accordo politico che l'attuale Giunta ha portato avanti diviso
su tre macroassi, e cioè 40 milioni di euro scarsi nei confronti
degli enti locali, 50 milioni di euro a favore delle imprese e
dell'economia attraverso dei criteri che sono stati anche
esplicitati in maniera molto chiara su Zoom - perché il 17 di
aprile il Consiglio si è fatto su Zoom e non in quest'Aula -
rispetto a una serie d'interventi che il territorio credeva tra
virgolette di
helicopter money
o fondo perso, e poi 60
milioni di euro a favore dei capitoli di spesa del bilancio.
Questo l'accordo che la Giunta propone con il disegno di legge
numero 60, prevedeva anche appunto un intervento a favore degli
enti locali. È assolutamente legittimo che, da parte dei colleghi
11 firmatari di quest'emendamento, venga "presa" una parte di
questi denari, 17, a favore degli enti locali secondo il disegno di
legge e destinati a tutta una serie d'impegni amministrativi e
politici assolutamente rilevanti e che, sia da un punto di vista
amministrativo che politico, si sostengono.
Quello che io mi sento di specificare e che assolutamente
non è dichiarato dai colleghi che presentano quest'emendamento, è
la differenza che esiste tra quest'approccio politico e di parte e
l'arcano rispetto agli avanzi di amministrazione dei comuni
valdostani.
Il sottoscritto è stato per sette anni, e ho soltanto un minuto
e quaranta per poterlo dire quindi sarò velocissimo, assessore alle
Finanze del capoluogo regionale e, come richiamato dal collega
Gerandin e anche dal collega Lavevaz, me la sono vista malissimo
rispetto ai criteri di trasferimenti secondo i criteri della 48 a
favore degli enti locali.
Questo accadeva in fase di previsionale e naturalmente a maggior
ragione poi durante l'anno, nel senso che, e sono d'accordo col
collega Gerandin: il prossimo governo in merito alla tematica enti
locali, dovrà, prioritariamente, confrontarsi è sulla questione 48
e trasferimenti agli enti locali. Perché la situazione in questa
maniera diventa difficilissima. Più o meno il 60 per cento della
popolazione valdostana divisa più o meno in 13-14 comuni riceve pro
capite meno di 2.000 euro in termini di previsionali, per cui non è
una novità e non lo sarebbe neanche rispetto a questi 38 milioni di
euro. La
quaestio
è un'altra: fare un'analisi degli avanzi
di amministrazione attuali, senza tener conto che più o meno la
metà di quelle cifre è legata a tutta una serie di impegni e fondi
che il 118 del 2011 ha istituito, per quanto riguarda gli enti
locali valdostani dal primo gennaio 2017, per il Comune di Aosta
solo dal primo gennaio 2016, rischia di dare una visione miope
delle disponibilità che i comuni hanno; la metà di solito di quelle
cifre è fondo crediti di dubbia esigibilità. Un'altra parte
rilevante che più o meno oscilla nella misura del 25-30 per cento
riguarda dei fondi vincolati in conto capitale.
Per cui, e concludo, la parte degli avanzi di amministrazione
che spesso i comuni hanno nella disponibilità di spendere è
pochissima e spesso vengono utilizzati durante l'anno per
finanziare delle spese in conto capitale che - come richiamato da
tutti, compreso il collega Gerandin - attualmente con finanza
locale purtroppo non viene trasferito in sede di previsionale dalla
Regione agli enti locali.
Presidente -
Non ci sono altri iscritti, possiamo quindi
mettere in votazione l'emendamento. Apriamo la votazione. Chiudiamo
la votazione.
Presenti: 35
Votanti: 34
Favorevoli: 16
Contrari: 18
Astenuto: 1
Il Consiglio non approva.
Ora vi è il subemendamento all'emendamento 5 presentato dalla
collega Minelli. Ha chiesto la parola la collega Spelgatti per?
Mozione d'ordine.
Spelgatti (LEGA VDA) -
Mozione d'ordine. Visto e
considerato il pasticcio che ha fatto la maggioranza sulle
indennità Covid e viste le conseguenze che questo ha per tutto il
personale, noi vi facciamo la proposta, proposta sottoscritta anche
dalla collega Rini, di una riproposizione dello stesso emendamento
che avevamo pillustrato prima. Se c'è l'unanimità dell'Aula e
volete risolvere il problema, noi vi offriamo questa
possibilità.
Presidente -
Sulla mozione d'ordine la parola
all'assessore Bertschy.
Bertschy (AV) -
Grazie, collega Spelgatti, e grazie ai
colleghi che sostengono questa proposta. Nella pausa che avremmo
voluto chiedere avremmo voluto fare un tentativo in questa
direzione. Non stiamo a definire di chi è la responsabilità o
quantomeno accettiamo di prendercene carico, però se la volontà
dell'Aula è quella di riuscire a trovare il modo di emendare
all'unanimità un testo condiviso, che a questo punto deve essere
evidentemente un testo condiviso tra le proposte che sono state
votate, possiamo evidentemente essere tutti convinti di lavorare in
questa direzione.
Presidente -
Se posso proporvi una soluzione, direi di
usare il tempo da oggi a domani mattina per vedere se c'è la
volontà di trovare una condivisione su questo, anche perché ricordo
che un emendamento può essere ripresentato e riposto in votazione
solo ed esclusivamente se vi è l'unanimità dell'Aula. Quindi direi
che potremmo utilizzare il tempo dalla fine dei lavori di oggi alla
ripresa di domani, va bene? Grazie, collega Spelgatti.
Ora vi è il subemendamento all'emendamento 5 della collega
Minelli. Lo vuole illustrare?
Minelli (RC-AC) -
Quest'emendamento ha la volontà di
portare all'attenzione dei comuni che molto si può fare subito per
la mobilità sostenibile in ambito locale e per qualificare
l'offerta estiva in quest'anno che passerà alla storia come quello
del Covid.
L'emergenza della pandemia ci può dare delle indicazioni per
ridurre il bisogno di mobilità, mi riferisco allo
smart
working,
e a favorire l'utilizzo di scelte personali più
sostenibili, che riguardano l'uso della bicicletta. È però
necessaria una precisa scelta politica che valorizzi quanto emerso
in questi anni dal basso e a livello decentrato, promuovendo
l'estensione di quei progetti come "
Boudza
-
té
"
soprattutto nei comuni della vallata centrale, e adottare qualsiasi
iniziativa che incentivi gli spostamenti di lavoro e di studio a
piedi e in bicicletta. Noi possiamo offrire molto, abbiamo la
possibilità di dare a chi verrà in Valle d'Aosta un'ospitalità
diffusa, abbiamo una rete estesa di sentieri, abbiamo aziende
agricole, botteghe artigiane che sono un patrimonio che potrebbe
essere sfruttato ancora di più in questa situazione. Da tempo si sa
che ci sarebbe bisogno di un intervento straordinario di
sistemazione dei sentieri per favorire l'opportunità di
passeggiate, soprattutto quelle brevi, medio-lunghe, e quest'anno
noi sappiamo che con il distanziamento sociale dovremmo avere delle
offerte molto più ampie.
I comuni, gli uffici del turismo, le pro loco dovrebbero
organizzare delle iniziative per piccoli gruppi, massimo di 12-15
persone, e potrebbero in questo modo valorizzare il turismo; non
solo, è possibile in una situazione come questa essere più attenti
all'economia circolare. Se si proponesse in tutti i locali della
Valle d'Aosta prodotti, anche i semplici panini con dei prodotti
locali, avremmo già fatto un buon lavoro.
Per questo noi chiediamo - in realtà è un'indicazione, è una
raccomandazione quella che noi facciamo, perché sappiamo che non si
danno delle indicazioni stringenti e dei vincoli in questo articolo
per l'utilizzo dei soldi ai comuni - di aggiungere all'articolo
dopo le parole "spese correnti": "Incluse le spese per interventi
in favore della mobilità sostenibile in ambito locale, in
particolare per gli spostamenti casa-lavoro, casa-scuola a piedi e
in bicicletta, nonché in favore di attività estive e autunnali di
animazione culturale e di conoscenza del territorio". Quindi noi
sappiamo che i comuni, e lo speriamo, utilizzeranno al meglio i
fondi che saranno loro destinati, ma diamo un'indicazione
didascalica se volete, propedeutica a un buon utilizzo dei fondi
che verranno concessi.
Presidente -
Altri? Possiamo mettere in votazione?
Apriamo la votazione. Chiudiamo la votazione.
Presenti: 34
Votanti: 29
Favorevoli: 21
Contrari: 8
Astenuti: 5
Il Consiglio approva.
Emendamento 32 del Gruppo Lega, primo firmatario Aggravi.
Aggravi (LEGA VDA) -
In realtà l'emendamento è molto
semplice, l'obiettivo è quello di dare piena disponibilità, almeno,
anche al capitolo di cui alla lettera A del comma 2 dell'articolo
17, ovvero aggiungere dopo le spese correnti anche le possibilità e
di investimento.
Presidente -
Ci sono richieste d'intervento?
Mettiamo in votazione. Apriamo la votazione. Chiudiamo la
votazione.
Presenti: 35
Votanti: 32
Favorevoli: 31
Contrari: 1
Astenuti: 3
Il Consiglio approva.
Emendamento 6 Minelli-Bertin. La parola alla collega
Minelli.
Minelli (RC-AC) -
Prima d'illustrare, Presidente, vorrei
soltanto capire, perché mi sono un attimo confusa, riguardo
all'emendamento precedente sul quale è stata fatta la proposta
della collega Spelgatti, mi sembrava di aver capito che su tutti
gli emendamenti che insistevano sullo stesso articolo si sarebbe
fatta una discussione, di conseguenza mi chiedo se questo, che
insiste sullo stesso articolo vada illustrato oppure no, perché è
sempre emendamento all'articolo 17.
Presidente -
No, ma parlava dell'indennità,
dell'attrattività per i medici.
Minelli (RC-AC) -
Ah già, scusate, mi sono persa.
Presidente -
Prego, vada con l'illustrazione
dell'emendamento.
Minelli (RC-AC) -
L'emendamento che noi abbiamo proposto
riguarda sostanzialmente una diversa modulazione del riparto ai
comuni. Noi crediamo che in generale sia non del tutto logico dare
la stessa identica cifra ai 74 comuni valdostani che hanno delle
differenze che non sono soltanto di tipo numerico in base ai loro
abitanti, ci sono delle differenze molteplici, ma quello era uno
dei criteri che si potevano adottare.
Per cui noi con quest'emendamento volevamo proporre una
ripartizione: per i comuni fino a 1.000 abitanti un importo di
240.000 euro; per i comuni da 1.000 a 3.000 abitanti, un importo di
300.000; a quelli con più di 3.000 abitanti un importo di 500.000 e
per il Comune di Aosta un importo più alto, da un milione.
Quest'emendamento prevedrebbe una minor spesa di 220.000 euro
rispetto a quello che c'è nell'articolo del disegno di legge.
Ho tenuto a illustrare l'emendamento perché è frutto di un
lavoro che avevamo fatto e di una riflessione, ma decido di non
porlo in votazione. Decido di ritirarlo per la semplice ragione
che, arrivati a questo punto, con i problemi che abbiamo e con
tutta la dinamica a cui abbiamo assistito in questa giornata, io
credo che responsabilmente vada fatta una scelta chiara e dirimente
della situazione di questa legge, onde evitare che si arrivi
addirittura, con tutto quello che potrebbe conseguirne, a un suo
stravolgimento e a una situazione che non riesco obiettivamente a
prevedere. Per cui ritiro quest'emendamento.
Presidente -
Emendamento quindi ritirato. Vi è ora il
subemendamento all'emendamento proposto dalla collega Trione. Vuole
presentarlo?
Trione (SA) -
È un emendamento molto semplice che tende
ad ampliare le possibilità per i comuni nelle spese d'investimento,
quindi si chiede di allargare mettendo la possibilità non solo di
spese per i lavori pubblici, ma non lo vieta, e in più - siccome la
data del 31 agosto ci sembrava un po' vicina per chiedere ai comuni
di aver già terminato le procedure per gli investimenti -
aggiungiamo "all'elenco degli investimenti finanziati o che si
intendono finanziare", perché volevamo lasciare comunque
l'intenzione di capire effettivamente se e come vengono utilizzati
i soldi dati.
Presidente -
Altri? La parola al collega Daudry.
Daudry (VDA ENSEMBLE) -
Ringrazio la collega Trione per
questo suo intervento. Sostanzialmente l'emendamento che lei ha
presentato e in parte quello successivo mio hanno la stessa ratio,
soprattutto per quanto riguarda la tempistica.
Questa materia è stata oggetto di approfondimento durante le
audizioni, nel senso che, proprio raccogliendo anche alcune battute
che sono state portate in questi giorni, quando si dice che questo
piano non si deve limitare a fare degli asfalti, evidentemente i
comuni più piccoli, immaginando anche che siamo a luglio agosto, è
vero che qui parliamo sempre di misure indifferibili e urgenti e di
fare in fretta, però poi dobbiamo anche essere commisurati alle
dimensioni dei nostri enti locali.
Per cui anche io avevo proposto un termine più lungo. Ricordo
che era una richiesta che era arrivata anche da Confindustria
Edili, anche loro avevano sottolineato questa cosa mettendo in
risalto che per avere una migliore tipologia di lavori pubblici
realizzati, probabilmente era necessario un tempo più lungo.
Sottolineo anche, e credo di non sbagliare ma qui ascolterò con
attenzione le repliche della Giunta, che comunque ogni singola
pratica è scollegata dall'altra, per cui se un Comune è molto
veloce, la sua pratica va avanti, se qualche comune o perché è un
po' più piccolino o perché in questo momento ha delle difficoltà
per quanto riguarda i propri dipendenti, può usufruire di un tempo
più lungo senza inficiare ovviamente il risultato d'investimento da
parte degli altri.
Nel caso in cui fosse approvato l'emendamento proposto dalla
collega Trione dichiaro fin d'ora di ritirare il mio.
Presidente -
Per la dichiarazione di voto, collega
Trione?
Trione (SA) -
Solo per una precisazione: io non propongo
il cambio della data ma il cambio di modalità. Era solo per
precisare.
Presidente -
Altre richieste? Possiamo mettere in
votazione. Apriamo la votazione. Chiudiamo la votazione.
Presenti:  34
Votanti: 22
Favorevoli: 18
Contrari: 4
Astenuti: 12
Il Consiglio approva.
Ora vi è l'emendamento 2, Vesan primo firmatario, vuole
illustrarlo? È decaduto, vuole illustrarlo lo stesso?
Vesan (M5S) -
In realtà era solo un emendamento che
prevedeva un vincolo di destinazione Covid "per la realizzazione
dei lavori pubblici esclusivamente destinati all'adeguamento delle
strutture pubbliche all'emergenza sanitaria", concludendo poi
"inclusi gli interventi di edilizia scolastica".
Si trattava di un vincolo di destinazione in modo da
tarare questi investimenti nei confronti di una situazione di
emergenza e non nei confronti di qualunque intervento pubblico.
Presidente -
Il subemendamento di Lega, Manfrin primo
firmatario integrativo dell'emendamento 2 di Vesan decade. Volete
illustrarlo? A posto così.
Emendamento 17 della collega Pulz. Vuole illustrarlo?
Pulz (ADU VDA) -
Il nostro emendamento parte da un
semplice assunto. Questo provvedimento deve certamente avere la
logica dell'indifferibilità e dell'urgenza ma, laddove può, deve
anche essere opportunità di ripartenza per i nostri territori e per
i comuni. L'intervento del pubblico per rilanciare l'economia,
intervento di keynesiana memoria, deve articolarsi anche a livello
comunale. L'effetto infatti sarà più diffuso rispetto al solo
intervento regionale, coinvolgendo ovviamente più imprese e più
settori. Serve sostegno a chi è rimasto indietro e credo di averlo
detto fino alla paranoia in Commissione, ma serve anche il
lavoro.
Non siamo noi a decidere che un comune che ha un avanzo
consistente è automaticamente cattivo e uno che non ne ha è
automaticamente buono. Non sappiamo se un certo comune non ha
speso, come dicevamo prima, perché è in carenza di personale o
perché è incapace e noi comunque non possiamo ergerci a giudici dei
sindaci e delle giunte comunali.
I comuni valdostani sono tutti ugualmente importanti, hanno
ottenuto in questa fase difficile meglio di noi, che qui abbiamo
vissuto la contrapposizione tra Giunta e Consiglio e tra Consiglio
e Consiglio, e diciamo che ci sarebbe piaciuto aggiungere un
vincolo relativo alla scuola e all'educazione, ma poi ci siamo resi
conto che tutto ciò avrebbe reso più difficile erogare i fondi
rapidamente.
Nel nostro emendamento abbiamo optato per un criterio
demografico, creando delle fasce in base alla popolazione che vive
su ciascuna tipologia di territorio comunale. Abbiamo chiesto un
piccolo sacrificio ai comuni meno numerosi e anche qui il criterio
demografico non è perfetto ma è oggettivo, gli vogliamo dare
280.000 euro anziché 300.000, abbiamo lasciato invariato il
contributo ai comuni medi dai 1.000 ai 3.000 abitanti, alzato un
po' agli otto comuni più grandi con 350.000 euro e lasciato il
resto, 750.000 euro ad Aosta.
Non cambia la vita per nessuno ma dobbiamo renderci conto che il
nostro capoluogo ha delle funzioni che gli altri 73 comuni non
devono affrontare. Questo emendamento dunque, senza penalizzare
nessuno, riequilibra un po' gli assetti territoriali. L'unica
condizione è che le procedure di affidamento siano avviate
formalmente entro il 30 settembre 2020 con l'obbligo di comunicare
alla struttura regionale competente l'elenco preciso degli
investimenti finanziati. Ma poi non c'è un termine per i lavori, la
crisi sarà molto probabilmente ancora lunga e quindi va bene se i
lavori si prolungheranno nel 2021. Lo spirito del nostro
emendamento è in definitiva, come abbiamo già detto prima, che
senza autonomia economica non ci può essere autonomia politica, che
riempirsi la bocca della parola "autonomia" e poi non riconoscere
questo principio di fondo è una contraddizione in termini, che ci
fa strano fare discorsi autonomisti più degli autonomisti, e noi
vogliamo, in definitiva, che sia il maestro di logica Aristotele
che il povero canonico Jean-Joconde Stévenin, che aveva dato tanta
centralità ai comuni nel suo progetto di autonomia, riposino in
pace.
In conclusione nei 50 secondi che restano dico che mi associo
alle ragioni ben illustrate dalla collega Minelli e ritiro anch'io,
a malincuore ma convintamente, quest'emendamento, semplicemente per
facilitare l'iter di questa legge, in coerenza con l'atteggiamento
collaborativo che ADU VDA ha sempre avuto in emergenza e per
evitare altri giochini che tolgano trasparenza alla politica.
Presidente -
Collega, non era necessario il ritiro perché
il suo emendamento era comunque decaduto. Apprezziamo il gesto ma
era comunque decaduto.
Votiamo ora l'articolo 17 nel suo complesso. Apriamo la
votazione. Chiudiamo la votazione.
Presenti: 35
Votanti: 31
Favorevoli: 17
Contrari: 14
Astenuti: 4
Il Consiglio non approva.
All'articolo 18 vi è l'emendamento numero 7 della Lega, collega
Manfrin vuole illustrarlo? Io cito sempre il primo firmatario, poi
se qualcuno vuole intervenire... Ha chiesto la parola il collega
Bertschy per?
Bertschy (AV) -
Mozione d'ordine per una breve riunione
dei gruppi di Union Valdôtaine e Alliance.
Presidente -
Assolutamente concessa, prego. Vista l'ora,
è una riunione che pensate che vada per le lunghe? Sapete che alle
20:00 dobbiamo chiudere per la questione della sanificazione dei
locali. Possiamo quindi solo sospendere? Sospendiamo un attimo e
poi riprendiamo.
La seduta è sospesa dalle ore 19:20 alle ore 19:42.
Rini (Presidente) -
Possiamo riprendere i lavori, siamo
all'articolo 18, vi è l'emendamento... Presidente, per? Mozione
d'ordine.
Testolin (UV) -
Vista la situazione che si è venuta a
creare in aula con la non approvazione di uno dei capitoli più
importanti a livello finanziario di questa manovra di legge,
chiediamo come gruppi Union Valdôtaine e Alliance di poter
sospendere la seduta di oggi, per fare delle valutazioni più
approfondite in merito all'opportunità di come continuare a gestire
questo disegno di legge, e riprendere i lavori domattina.
Presidente -
È esattamente quello che avevo proposto
prima, ovvero concludere i lavori. Ricordo che quando è aperta la
votazione poi bisogna ovviamente terminarla. La seduta riprende
domani mattina alle ore 9:00.
---
La seduta termina alle ore 19:42.
