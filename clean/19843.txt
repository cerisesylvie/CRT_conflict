Classificazione
BENI CULTURALI
Interventi vari


Resoconto integrale del dibattito dell'aula
Oggetto del Consiglio n. 3024 del 19 febbraio 2003 - Resoconto
OGGETTO N. 3024/XI Lavori di ristrutturazione dell'ex cinema
Splendor. (Interrogazione)
Interrogazione Venuto a conoscenza che, dopo quasi un anno di
immobilità, i lavori di ristrutturazione dell'ex cinema Splendor
sono ripresi da poco;
Preso atto dei ritardi accumulati di detti lavori;
Tenuto conto dell'importanza della realizzazione di tale opera
che permetterà finalmente ad Aosta di dotarsi di un auditorium;
il sottoscritto Consigliere regionale
Interroga
l'Assessore competente per conoscere:
1) l'attuale situazione dei lavori di ristrutturazione dell'ex
cinema "Splendor";
2) le motivazioni che hanno causato i ritardi ai succitati
lavori;
3) la data di conclusione di detti lavori;
4) se sono già stati definiti i criteri e i metodi di gestione
di tale struttura (indicando, anche se possibile, una stima dei
costi di gestione).
F.to: Lanièce
Président
La parole à l'Assesseur au territoire, à
l'environnement et aux ouvrages publics, Vallet.
Vallet (UV)
Devo dire che non è proprio esatto parlare di
"un anno di immobilità"
; in effetti, il cantiere, al di là
delle legittime sospensioni invernali per le condizioni
meteorologiche, non è mai stato inattivo. È vero che i lavori sono
in ritardo e il ritardo è relativo principalmente a due fatti
specifici.
Il 2002 è stato caratterizzato dall'intervento di rimozione,
bonifica e smaltimento dei manufatti contenenti amianto, che sono
stati rinvenuti nell'edificio dell'ex cinema Splendor. Il
rinvenimento di questi materiali ha comportato la sospensione dei
lavori dal 4 aprile all'8 ottobre 2002. In seguito alla
conclusione, in data 8 ottobre 2002, dei lavori di bonifica abbiamo
proceduto, lo stesso giorno, alla riconsegna dell'immobile
all'Impresa, che ha proseguito le attività di scavo archeologico
dentro e fuori il fabbricato, sotto la direzione scientifica della
Sovrintendenza. Nel mese di dicembre 2002 l'Impresa ha concluso le
attività di scavo archeologico nelle aree esterne al fabbricato,
mentre quelle relative allo scavo archeologico all'interno del
fabbricato proseguiranno presumibilmente fino a tutto il mese di
marzo 2003: questo non significa comunque che l'Impresa non possa
procedere con l'esecuzione degli altri lavori. La complessità
dell'attività di scavo archeologico risultata più onerosa in
termini sia di quantità che di qualità rispetto a quanto previsto,
ha allungato i tempi della realizzazione.
La data di ultimazione quindi, che avrebbe dovuto essere il 3
novembre 2003, calcolando gli 830 giorni contrattuali previsti per
l'esecuzione dell'opera, a cui vanno aggiunti i giorni di
sospensione per i mesi invernali, concretamente non sarà
rispettata, perché il cantiere ha accumulato un ritardo che può
essere quantificato intorno ai 12 mesi; quindi presumibilmente
avremo la conclusione negli ultimi mesi del 2004.
Per quanto riguarda l'ultima questione, al momento, come Giunta,
abbiamo svolto solo alcuni ragionamenti, ma non abbiamo definito ad
oggi criteri e metodi puntuali. Tra i ragionamenti che abbiamo
fatto una considerazione è che la nuova struttura sarà
prioritariamente sede della "Saison culturelle", nelle sue diverse
e variegate espressioni artistiche. Non sarebbe in ogni caso
opportuno il monopolio dell'Amministrazione su tutte le attività
culturali, divenendo l'unico utilizzatore della struttura;
bisognerà dare anche ampio spazio alle associazioni culturali
operanti sul territorio, rispondendo alle loro aspettative e
razionalizzando nello stesso tempo l'utilizzazione degli spazi
disponibili. Il modello organizzativo quindi dovrà fare in modo che
vi sia equilibrio fra la fruizione legata maggiormente
all'organizzazione di spettacoli con artisti nazionali ed
internazionali e la produzione di spettacoli e concerti da parte
degli operatori culturali locali.
Per quanto riguarda i costi e il tipo di gestione, i riferimenti
di cui disponiamo oggi sono quelli contenuti nello studio di
fattibilità che è allegato alla progettazione dell'opera e che
avevo già illustrato in questo Consiglio rispondendo ad una
iniziativa del Consigliere Frassy. Sono quindi dei riferimenti
abbastanza datati, che fanno riferimento a quattro strutture
analoghe e in termini di dimensioni, e in termini di destinazione,
e in termini di bacino di utenza: due di queste, gestite
direttamente dalle Amministrazioni pubbliche proprietarie e due di
queste, invece, affidate alla gestione di aziende speciali
costituite per lo scopo.
I riferimenti in termini di cifre indicavano costi di gestione
che potremmo anche attualizzare, ma che si aggiravano dai 2,5
miliardi ai 3,5 miliardi di lire, con un'ulteriore precisazione che
va nel senso di prevedere - comunque e sempre - un consistente
intervento da parte dell'Amministrazione pubblica, variabile da 58
a 69 percento non essendo sufficienti a ripianare la gestione gli
introiti che è possibile ottenere.
Avendo di fronte ancora due anni prima della conclusione del
cantiere, la prossima Giunta potrà concretamente dedicarsi alla
questione e quindi assumere delle decisioni in merito.
Président
La parole au Conseiller Lanièce.
Lanièce (SA)
Prendo atto della risposta fornitami
dall'Assessore. Anche qui siamo di fronte ad un'altra opera che è
iniziata tanto tempo fa e che ora sta cercando di arrivare alla sua
conclusione. Sicuramente è un'opera molto importante perché la
città di Aosta ha bisogno di un auditorium per poter proporre nel
modo migliore le manifestazioni culturali, gli spettacoli
musicali… che sono importanti, anche
perché abbiamo anche noi diversi operatori locali che organizzano
spettacoli e quindi hanno bisogno di avere una sede opportuna per
presentare le loro opere.
La cosa positiva è che sia stato messo in evidenza il fatto che
l'auditorium, una volta che sarà ultimato, sarà non solo sede della
"Saison Culturelle", quindi di un evento istituzionale, ma sia
messo a disposizione di tutte le associazioni culturali. Questa è
una scelta che fa molto piacere al sottoscritto, perché in passato
io stesso avevo presentato delle interrogazioni, con le quali
chiedevo di dare maggior spazio alle associazioni culturali
valdostane, quindi il fatto che sia già stato preventivato ciò è un
segnale positivo ed è giusto sottolinearlo.
Per quanto riguarda i ritardi, ci auguriamo che questa volta sia
"la volta buona" e che entro la fine del 2004 venga ultimata questa
opera, molto importante per la città di Aosta e per la nostra
Valle.
Per quanto riguarda i criteri e i metodi di gestione, penso che
questa sia una cosa molto importante sulla quale invito l'Assessore
a fare molta attenzione, nel senso che in Valle ci sono state in
passato alcune esperienze tipo il Palazzetto di Courmayeur, dove è
stata realizzata una struttura importante per la quale, una volta
inaugurata, ci siamo trovati ad affrontare il problema della
gestione con tutti i problemi conseguenti. È importante cercare fin
da subito, anche se mancano ancora due anni, di mettersi attorno ad
un tavolo per definire le modalità e i criteri di gestione, anche
perché, già in precedenza, avevamo chiesto queste informazioni in
Consiglio e i dati forniti allora ed oggi riconfermati, che
facevano riferimento a questo studio di fattibilità, parlavano di
circa 3 miliardi per il costo di gestione. I dati erano riferiti al
1994: oggi sono passati 8 anni e quindi probabilmente avremo dei
valori superiori.
Occorre pertanto seguire con attenzione le modalità di gestione,
in modo da non trovarci in difficoltà, una volta ultimata l'opera e
messa in funzione, per aver realizzato una bellissima opera non
gestibile per gli alti costi di gestione. Visto che attualmente non
sappiamo chi si farà carico di questi costi, e non possiamo pensare
che le associazioni culturali abbiano il denaro per sostenerli,
occorre fin da subito mettersi attorno ad un tavolo per stabilire
al più presto criteri e modalità di gestione dell'auditorium.
