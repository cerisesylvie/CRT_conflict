Classificazione
ENTI LOCALI
Comuni
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 1481 del 11 maggio 2022 - Resoconto
OGGETTO N. 1481/XVI - Interpellanza: "Criteri di suddivisione
dei profughi provenienti dall'Ucraina nei Comuni della
Regione."
Bertin (Presidente) -
Punto n. 15 dell'ordine del giorno.
Per l'illustrazione il consigliere Lavy.
Lavy (LEGA VDA) -
Questa è un'interpellanza che potremmo
definire quasi un aggiornamento di un'iniziativa che era già stata
trattata qualche Consiglio fa e riguarda proprio "l'emergenza" dei
profughi ucraini, che purtroppo vedrà la regione protagonista da
qui a chissà quanto tempo, speriamo il meno possibile. Ovviamente
questa gestione potrebbe anche essere vista come una sorta di
opportunità per diversi fattori, però inizialmente bisogna capire
un po' a oggi quali siano i numeri di quest'emergenza, quante
persone siano arrivate in valle e magari capire anche se ci siano
dei criteri ben specifici, al di là di quelli ovviamente della
disponibilità degli appartamenti, tramite cui queste persone sono
state suddivise.
Dalla scorsa iniziativa che era stata trattata, da ciò che
ricordo, sembrava in pratica che l'unico criterio fosse quello,
bene o male, dei ricongiungimenti familiari, quindi le persone che
arrivavano, venivano collocate nei pressi di parenti o comunque
conoscenti. Io mi auguro che magari in questi mesi siamo stati
trovati altri generi di criteri per la suddivisione dei profughi,
ed ecco perché, con quest'interpellanza, chiedo innanzitutto quanti
profughi a oggi siano stati raccolti sul territorio regionale, se e
in quali comuni siano stati dislocati questi profughi e con quali
criteri, e se ci sia l'intenzione di procedere da qui a tot tempo,
perché purtroppo forse l'emergenza potrebbe durare da qui a diversi
altri mesi, di trovare magari altri generi di criteri per la
suddivisione dei profughi; magari una questione anche riguardo ai
piccoli Comuni o no. Questo è un pochino per fare un
fact-checking
di quella che è la stazione attuale, per
capire quali siano le prospettive per la suddivisione dei profughi
in Valle d'Aosta.
Presidente -
Risponde il Presidente della Regione.
Lavevaz (UV) -
Ringrazio il collega per l'interpellanza
che permette, come giustamente ha detto lui stesso, di fare un
punto e un aggiornamento; è anche il motivo per il quale non l'ho
fatto nelle mie comunicazioni iniziali, visto che c'era
quest'interpellanza che permette di farlo in maniera più puntuale.
Come giustamente è stato detto, l'arrivo dei profughi ha avuto
un'evoluzione durante le settimane, perché proprio nei primi giorni
dopo l'invasione, che è iniziata il 24 febbraio, mi pare, già a
inizio di marzo sono arrivati i primi profughi. Quindi, al netto
delle considerazioni fatte sui tavoli con il Governo nazionale, con
le prime indicazioni, ci si è dovuti muovere fin da subito, come vi
avevo comunicato già dalle prime settimane, con l'aiuto in
particolare anche del mondo del volontariato e del terzo settore
che ha dato un aiuto fondamentale in questa fase, al di là delle
istituzioni, dell'azienda USL e della protezione civile, che hanno
incarichi di questo tipo.
Venendo alle questioni puntuali richieste nell'interpellanza, in
particolare quanti siano a oggi i profughi arrivati, i dati sono
sostanzialmente aggiornati a ieri. Il numero complessivo dei
cittadini che sono transitati attraverso gli
hub
sia di
Villeneuve, che come sapete è gestito direttamente alla Croce
Rossa, sia di Fénis, che è stato costituito in buona sostanza per
un arrivo massivo (a oggi ne abbiamo avuto soltanto uno), in quel
caso gestito dal volontariato della Protezione civile, sono in
totale 443 cittadini. A oggi, però, sul territorio valdostano le
persone effettivamente presenti sono un po' meno: sono 411, perché
32 cittadini ucraini sono già transitati, nel senso che si sono
mossi sul territorio nazionale per ricongiungimenti autonomi con
familiari o comunque con conoscenti presenti sul territorio
nazionale. Quindi sono 411 di cui 278 sono donne, 74 sono
minorenni, 133 sono gli uomini, la stragrande maggioranza
minorenni, cioè 96 minorenni su 133. Invece, non sono
fortunatamente presenti minori non accompagnati per il momento, che
ovviamente hanno un iter di trattamento e di necessità di procedure
molto più complesse.
Riguardo invece alle altre domande, quindi i criteri piuttosto
che le modalità di distribuzione sul territorio, come vi avevo
forse già detto nelle comunicazioni dei Consigli scorsi e come
giustamente è stato detto, non abbiamo un criterio che collochi i
cittadini ucraini sul territorio in base a una ripartizione
territoriale legata alle dimensioni dei comuni, piuttosto che altre
cose. Quello che è stato fatto fin da subito è cercare di rendere
questo inserimento il più facile possibile per le persone
direttamente coinvolte. Questo per diversi motivi, perché al di là
di tutte quelle persone che sono arrivate per collegamenti già
presenti, amicizie piuttosto che legami di parentela, che sono un
totale di 255 su 411, quindi la grande maggioranza direi, gli altri
144 che sono alloggiati presso appartamenti che sono stati offerti
gratuitamente dalla popolazione, il passaggio è stato fatto
cercando di venire incontro alle esigenze di queste persone. Se
queste hanno già dei legami con altre persone o altri cittadini
ucraini sul territorio, abbiamo cercato di metterli il più vicino
possibile. Si è cercato di fare l'inserimento anche a seconda delle
necessità, in particolare in presenza di minori, per l'ambito
scolastico, a seconda della disponibilità delle scuole ad
accoglierli.
Abbiamo cercato di mettere insieme, con la Protezione civile, un
nucleo, direi una piccola commissione gestita dalla Protezione
civile stessa, che è il soggetto attuatore per la gestione di
quest'emergenza. In essa sono presenti dei tecnici, quindi dei
geometri della Protezione civile che fanno un sopralluogo
sull'appartamento e valutano tecnicamente la congruità
dell'alloggio rispetto alle persone che eventualmente si possono
inserire. Ci sono le politiche sociali che valutano tutte le
ripercussioni, soprattutto in presenza di minori. C'è il CSV che è
inserito in questo gruppo di lavoro di inserimento, perché
incaricato della gestione e accompagnamento puntuale di queste
persone, del "mantenimento", del seguito dell'assistenza più
propriamente. Ci sono gli enti locali coinvolti; se l'inserimento
deve essere fatto in un comune specifico, l'ente locale viene
coinvolto in questa procedura. In una seconda fase, sempre in
ambito di presenze di minori, anche l'istruzione, in modo da
cercare di fare un inserimento che permetta una gestione più facile
possibile della scuola.
A oggi lo abbiamo gestito in questo modo. Cosa succederà da qua
ai prossimi mesi, è una discussione che è aperta e lo è anche sui
tavoli della Conferenza delle Regioni perché come giustamente ha
detto lei, non sappiamo quale sia l'orizzonte temporale della
chiusura di quest'emergenza, che potrebbe essere ancora lunga. Non
è detto che questo tipo di approccio che abbiamo tenuto in questi
primi mesi, sarà quello che verrà mantenuto, se la cosa dovesse
prolungarsi ulteriormente. Al momento questa è l'impostazione e
abbiamo ancora margini abbastanza importanti sulla disponibilità
degli alloggi, quindi per il momento
questa è la situazione
e viene gestita in questo modo.
Presidente -
Per la replica il consigliere Lavy.
Lavy (LEGA VDA) -
Grazie presidente Lavevaz, ma non mi ha
risposto a una parte della domanda che chiedeva in quali comuni
fossero dislocate queste persone, però mi ricordo dall'ultima
interpellanza che bene o male i comuni principali in cui erano
stati dislocati i profughi, erano praticamente quasi tutti del
fondovalle.
Credo che manchi alla base un minimo di visione, perché
ovviamente ci sono tutti questi problemi "tecnici" e ovviamente
bisogna andare anche incontro alle richieste dei profughi, che se
poi hanno la possibilità di ricongiungersi con familiari o amici è
giusto che vengano accontentati. Però per quanto riguarda quella
piccola parte, che non è poi così tanto piccola, di profughi che
arrivano e non hanno magari dei familiari o degli amici qui in
Valle, è lì che il ragionamento dovrebbe essere fatto forse in
maniera diversa.
È stato presentato una settimana e mezzo fa, se ricordo bene, lo
studio demografico. Io personalmente l'ho letto e non ci ho visto
niente di così sconvolgente: sono cose bene o male che si sapevano,
già tradotte in numeri. Ma l'impressione che ho avuto è anche che
magari quello studio fosse stato un pochino quasi corretto da una
sorta di "maestrina" - è una citazione questa - che abbia con una
penna rossa eliminato alcune parti, perché su alcune essenzialmente
non viene detto nulla. La ripartizione territoriale delle
prospettive demografiche non viene evidenziata, se non con queste
macro aree di cui però non si sa neanche quali siano i comuni che
ne fanno parte. Sembra quasi che questo studio sia stato studiato
per non dire certi aspetti, tra l'altro quello che la montagna in
questi anni si è spopolata molto di più rispetto al fondovalle, che
non ha sofferto di spopolamento. Però era interessante capire quali
fossero i comuni che erano maggiormente coinvolti e questo ha tutta
una ripercussione poi sui servizi e anche sulla scuola.
La gestione dei profughi potrebbe essere come una sorta di
opportunità per andare a "rimpinguare" certe zone, perché ho come
una netta sensazione che purtroppo una parte di persone che
arriverà, non tornerà più a casa propria in Ucraina. Ovvio che qui,
ecco il ragionamento da politica, non è prendere atto dello
spopolamento di alcune zone o prendere atto del fatto che ci siano
certe scuole che chiudono; no, è trovare delle soluzioni.
Ovviamente, se ci sono delle disponibilità di appartamenti in certi
comuni che soffrono di spopolamento, è lì che la politica dovrebbe
farsi delle domande e dire: ma proviamo a mandare lì i profughi,
essenzialmente per due motivi. Il primo, proprio per evitare lo
spopolamento, perché magari uno o due bambini in più aiutano a
mantenere aperta una scuola di montagna. Il secondo, anche
nell'interesse del profugo, perché qui, chiunque sia stato un
amministratore comunale di un piccolo Comune, sa molto bene che per
una persona che arriva da fuori, che non ha legami e che ha perso
tutto, non c'è cosa migliore che ritrovarsi in una comunità, perché
si sa che nei piccoli comuni, se arrivano persone da fuori in
difficoltà, e i profughi lo sono, è la comunità che si mobilità;
non c'è situazione migliore per chi arriva che trovarsi coinvolto
in una comunità, perché è proprio la comunità che si mobilita.
Ecco che è qui il ragionamento che deve stare alla base, è qui
il ragionamento che poi deve delimitare alcune zone o meno di
influenza dalla politica e "spartire" (è brutto questo termine, lo
so) le persone, i profughi, sul territorio, proprio perché potrebbe
essere questa un'opportunità anche per salvaguardare i piccoli
comuni di montagna che oggi soffrono di spopolamento, che vedono le
loro scuole chiudere. Questo andrebbe ovviamente anche
nell'interesse del profugo, che sicuramente si può trovare molto
meglio integrato in una comunità che gli dà attenzione, perché una
comunità si mobilita, rispetto a stare magari in un grande comune
in cui ci sono rapporti solamente con le associazioni, in cui però
non si ha un minimo di rapporto con quello che è il contesto
generale.
Presidente -
A integrazione ha chiesto la parola il
Presidente della Regione. Successivamente sospenderemo per
arieggiare.
Lavevaz (UV) -
Proprio dieci secondi, perché
effettivamente avevo l'elenco dei comuni negli appunti e ho
dimenticato di comunicarli. Attualmente i comuni nei quali sono
presenti gli alloggi sono: Aosta, Aymavilles, Châtillon, Gressan,
Introd, La Salle, Morgex, Nus, Pollein, Quart, Saint-Marcel e
Sarre.
Presidente -
Come anticipato, sospendiamo brevemente per
arieggiare i locali. Il Consiglio è sospeso.
La seduta è sospesa dalle ore 10:59 alle ore 11:19.
