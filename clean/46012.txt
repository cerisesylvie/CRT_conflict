Classificazione
TRASPORTI E VIABILITÀ



Oggetto del Consiglio n. 2578 del 8 giugno 2023 - Resoconto
OGGETTO N. 2578/XVI - Interpellanza: "Revisione del programma
strategico degli interventi per una ferrovia moderna e un
efficiente sistema pubblico integrato dei trasporti".
Bertin (Presidente) -
Punto n. 48. Ha chiesto la parola
il consigliere Aggravi, ne ha facoltà.
Aggravi (LEGA VDA) -
Nello scorso Consiglio si è discussa
un'iniziativa presentata dal collega Restano che metteva in luce
quelle che possiamo sintetizzare come le lacune strutturali che ha
l'infrastruttura ferroviaria della nostra Regione e nel corso del
dibattito è riemerso il tema o, meglio, un documento che è stato
approvato dal Consiglio regionale nella scorsa legislatura
denominato "Programma strategico degli interventi".
In realtà era un po' che volevo fare un'iniziativa di questo
tipo per cercare di mettere un po' di ordine rispetto a tutta una
serie di considerazioni e anche di risultati o non risultati sul
tema, mi rendo conto che il tempo sia di presentazione, sia di
risposta dell'Assessore è quello che è, ma in sintesi cercare
almeno di fare un po' il punto su questo programma strategico, che
per qualcuno, per carità, è l'ennesimo
totem
, per altri è un
documento di programmazione, per altri ancora è stato un elemento
di dubbio e di dibattimento, e cercherò di andare un pochettino più
a fondo e partirei con la genesi di tutto questo, ovvero la legge
22/2016, quella che era una proposta di legge di iniziativa
popolare che fu presentata nel luglio di quell'anno e poi approvata
nel novembre sempre del 2016.
All'interno di quella legge troviamo tutta una serie di
obiettivi, in particolare il comma 1 penso che sia quello che può
essere visto come il vero sogno di quella legge, cioè il fatto che
la Regione considera indispensabile e urgente il miglioramento del
servizio ferroviario, individua nel potenziamento della ferrovia
per la sua valenza rispetto alla mobilità locale, all'utilizzo
turistico, alla qualità ambientale il grande progetto del prossimo
decennio e qui profeticamente traguardiamo il 2026, 2016-2026, e si
diceva soprattutto appunto ulteriori elementi che si intendevano
fare, ma non vado oltre perché il tempo è quello che è.
All'interno del comma 2 si citava giustamente l'obbligatorietà
di definire un programma strategico degli interventi all'interno
del quale, tra le tante cose da fare, c'erano due lettere che
vorrei sottolineare, ovvero quella di prospettare le modalità per
il reperimento di risorse finanziarie regionali per partecipare
agli investimenti infrastrutturali assicurandone la sostenibilità
nel quadro complessivo delle finanze regionali e la lettera d) del
comma 2 che diceva: "esporre le possibilità di attingere a risorse
statali ed europee per il finanziamento delle opere necessarie al
potenziamento ferroviario e la prosecuzione della linea fino a
Courmayeur".
Le leggi di iniziativa popolare non hanno, come sappiamo, la
necessità di avere un parere di compatibilità finanziaria, quindi
oggettivamente noi facciamo una legge, scriviamo tante belle cose,
all'interno di questa legge diciamo: bisogna poi fare un programma
che dice dove troviamo le risorse e soprattutto quali sono le
risorse che si possono attingere.
All'interno del percorso che ha avuto questa proposta di legge
effettivamente qualcuno andò a proporre, e poi la legge ebbe un
percorso
multipartisan
. perché in realtà divenne poi un
nuovo testo della Commissione consiliare... effettivamente una
delle cose che si inserirono rispetto al testo iniziale era proprio
quello di procedere con delle consultazioni preventive
relativamente ai portatori di interesse, anche in auspicio
portatori di risorse finanziarie, ovvero si citavano Rete
Ferroviaria Italiana, il Ministero delle infrastrutture e dei
trasporti e la Regione Piemonte, oltre a quello che già c'era,
quindi c'era già effettivamente una prima problematica. Anche
all'interno della discussione che si fece il 22 novembre 2016, sono
andato a rivedere un po' quello che era successo e vado a
richiamare due passaggi: il primo passaggio era quello
dell'Assessore dell'epoca, il collega Marguerettaz, che
giustamente, proprio in linea con questo punto, ricordando una
serie di investimenti già fatti, diceva che "questo programma sarà
molto impegnativo anche dal punto di vista finanziario economico".
All'epoca disse giustamente e anche un po' profeticamente: "io
spero nell'Unione europea ma lo Stato italiano è abbastanza sordo".
Ma anche l'attuale Assessore disse qualcosa, e lo cito, perché
giustamente ricordava che si doveva passare da un sistema legato
alla pompa di benzina... lei citava all'epoca il discorso dei buoni
benzina e poi diceva: "giustamente dobbiamo pensare a come
finanziare questo programma" e all'epoca si citava la possibile
quotazione di CVA, ma questa è storia.
Nella prima domanda dell'interpellanza quindi si chiede quali
siano gli interventi del programma che ad oggi sono stati
realizzati o messi in cantiere e quali invece siano ancora in
sospeso. Un orizzonte del programma era 2019-2023, poi sappiamo che
nel mezzo è successo un po' di tutto, però si vogliono chiedere
questi passaggi. Nella seconda domanda si chiede a quanto ammonti
il fabbisogno di risorse finanziarie necessarie per poter
realizzare gli interventi previsti nel programma, quante di queste
siano già stanziate e quante iniziative risultino ancora prive di
copertura.
Effettivamente, nella discussione del programma, e soprattutto
nella lettura del programma a pagina 27, per la parte di risorse
finanziarie, il quadro era abbastanza, e sintetizzo, così
desolante, perché, di fronte a tutta una serie di idee, i
finanziamenti sul tavolo erano pochi e nel corso del dibattimento
lo stesso assessore, che è anche oggi assessore ai trasporti
Bertschy, giustamente disse: "proprio per non costruire un bilancio
dei sogni, abbiamo tolto quelle programmazioni che avevano costi a
nove zeri perché evidentemente è inutile parlare di cose
irrealizzabili soprattutto in questa fase"; non vado oltre perché
ho poco tempo ma di quello che è stato detto il succo era questo.
Effettivamente poi nel programma ci sono tre fasi che riguardano
... c'erano delle cifre che erano quantificate in 348 milioni, sono
stime del 2019... e ho messo insieme tutte le iniziative che nel
programma erano riportate. In sintesi le risorse regionali non
erano sufficienti, era già scritto nel programma, le risorse con lo
Stato RFI erano incerte e direi che sono ancora più incerte
rispetto alle stime, cito uno su tutti, un passaggio fatto
nell'aprile 2021 relativamente alle audizioni che si fecero con
RFI, le stime andarono fuori da ogni passaggio, perché
sull'Aosta/Pré-Saint-Didier, rispetto a quello che era stato
scritto nel programma, quindi grosso modo 20 milioni e mezzo nel
2021, già passavano a 54 milioni, queste sono stime che sono state
presentate alla Commissione nell'aprile 2021 da RFI, e non sono
andato a toccare altri interventi.
Quello che oggi però sappiamo è che effettivamente dei soldi ci
sono e sono arrivati, almeno dovrebbero arrivare o, meglio, sono
stati assegnati a RFI, che sono quelli dell'elettrificazione, che,
ricordo, sono arrivati non grazie al programma strategico degli
interventi ma perché nell'ambito del PNRR sono stati tolti degli
interventi che non erano su una ferrovia che si muoveva
sull'elettrificazione ma erano interventi che sostituivano gasolio
a gasolio, quindi sono stati espunti dalle progettualità del
PNRR.
Nella terza domanda, relativamente alla parte regionale, si
chiede la possibilità di avere nel dettaglio e come mai non è stata
impegnata nel corso del 2022 una parte della missione 10
"Trasporti, diritto alla mobilità", determinando un'incidenza del
36,51% del rapporto impegni-previsioni, come riportato nella
relazione sulla gestione, questo non tanto per legarsi all'anno ma
per dire: "noi abbiamo, lo sappiamo, minori risorse rispetto a
colossi", come può essere lo Stato e anche RFI, e questo può essere
un esempio, quindi facciamo questa domanda, e in conclusione
chiedere appunto, visto che si prevede di rivedere e di revisionare
il piano regionale dei trasporti, se il Governo regionale intenda
aggiornare, revisionare e modificare il vigente programma
strategico degli interventi in concomitanza o successivamente al
piano regionale dei trasporti.
Concludo, una critica che fu fatta all'epoca era dire: ma noi
definiamo un programma strategico degli interventi senza avere un
piano regionale dei trasporti che definisce effettivamente in
alcuni ambiti che cosa si intenda fare, soprattutto, ad esempio,
sul collegamento e la prosecuzione verso Courmayeur.
Presidente -
Per la risposta, la parola all'assessore
Bertschy.
Bertschy (AV-VdA Unie) -
Nonostante abbia cercato di
abbreviare la sua introduzione, i dieci minuti sono passati, quindi
cercherò anch'io di fare il possibile per rispondere.
Intanto credo che sia opportuna la discussione ma soprattutto
apre ai prossimi confronti, perché, come abbiamo già detto, forse
proprio rispetto a una sua iniziativa, il piano regionale dei
trasporti è in fase di aggiornamento e porteremo in aula per
l'autunno un documento che possa raccogliere anche qui gli studi e
il lavoro che è stato fatto in questi anni, che io vorrei sempre
ricordare che sono comunque stati anni di grande emergenza
sanitaria, economica e sociale, quindi non è proprio stato un
periodo di programmazione. Immagino che anche il ministro Salvini
si troverà dei conti diversi del vecchio progetto sul ponte di
Messina da quello nuovo, perché il mondo cambia e le cose evolvono,
quindi tutto quello che era stato pensato va nella direzione poi di
essere verificato.
Quella legge era una legge che nasceva in un momento molto
particolare e giustamente non aveva allora ancora una
pianificazione finanziaria per tanti motivi: uno, perché mentre
parliamo di infrastrutture ferroviarie, sappiamo che parliamo di
infrastrutture dove la competenza è a carico del proprietario di
queste infrastrutture, noi nel tempo abbiamo acquistato materiale
rotabile e lo abbiamo ancora acquistato recentemente, e non è parte
di questi programmi, quindi la Regione ha investito e ha continuato
a investire, ma sull'infrastruttura deve investire il
proprietario.
Se siamo riusciti a presentare il progetto nel PNRR di
elettrificazione è perché comunque nel frattempo il lavoro con il
proprietario dell'infrastruttura era andato avanti e si era
arrivati al progetto definitivo che ha permesso poi di portare
l'opera a finanziamento.
"Quali siano gli interventi del programma che ad oggi sono stati
realizzati o messi in cantiere e quali invece siano ancora in
"sospeso"; a quanto ammonti il fabbisogno di risorse finanziarie
necessarie per poter realizzare gli interventi previsti nel
programma, quante di queste siano state già stanziate (dagli enti
responsabili) e quante iniziative risultino ancora "prive di
copertura"": provo a dare una lettura orizzontale della tabella,
che, per informazione, noi abbiamo chiesto a RFI di verificare in
questo primo periodo di lavoro e quindi ci aspettiamo poi degli
aggiornamenti nel prossimo periodo. Comunque sull'elettrificazione
elenco: elettrificazione dell'Aosta/Ivrea è finanziata, RFI ha
appaltato la progettazione esecutiva e la realizzazione dei lavori
per un importo che a noi è stato detto complessivo di 132 milioni,
però poi sono cifre da verificare perché la stima di allora del
programma era di 88, la stima nell'attuale... era di 115, la cifra
complessiva impegnata da RFI a noi è stato comunicato essere 132
milioni. L'elevazione a rango C della tratta Aosta/Ivrea è parte di
uno studio attuale che potrebbe anche portare a fare qualche lavoro
in questa fase una volta completato lo studio ma non c'è una stima
di costi. Poi c'era la risoluzione di criticità puntuali nella
stazione di Châtillon, RFI non ritiene questo intervento influente,
quindi non è parte del programma finanziato. L'implementazione del
sistema SCMT sulla tratta Aosta/Ivrea, l'intervento è realizzato da
RFI ma non ha ancora attivato, quindi è un intervento che è già
stato finanziato, non c'è una stima finanziaria perché sono
programmi di loro investimento. Per quanto concerne
l'ottimizzazione e geometria di binario sulla tratta Aosta-Ivrea,
RFI ritiene l'intervento non influente, quindi per ora siamo in
questa fase. Per quanto riguarda la realizzazione di movimenti
contemporanei nelle stazioni, l'intervento inserito nel progetto di
elettrificazione è finanziato, quindi verrà fatto con
l'elettrificazione. Allora si parlava ancora della Lunetta di
Chivasso, sappiamo tutti quali sono le vicende rispetto a questo
progetto, rimane la stima di allora di 43 milioni, che credo sia
fuori scala rispetto a tutto quello che è successo, quindi può solo
che crescere, al di là del fatto che è un progetto, questo sì,
fermo sui binari. Per quanto riguarda l'Aosta/Pré-Saint-Didier,
manutenzione straordinaria su binari e traversine, la previsione da
programma era 16,5 milioni unito alla riclassificazione a 18
tonnellate dell'asse, adesso una stima che è stata fatta
recentemente da RFI porta a 71 milioni di intervento. Poi per i
raddoppi selettivi lungo la tratta valdostana abbiamo richiesto in
un tavolo di lavoro parallelo a quello che stiamo eseguendo per i
lavori dell'elettrificazione; insieme alla Regione Piemonte abbiamo
chiesto a RFI, e avremo risposte nel breve periodo, di predisporre,
come ci siamo detti, la fase 2 dei lavori di elettrificazione,
perché, come sappiamo, per aggiornare la nostra ferrovia, ci
vogliono molti investimenti: uno sicuro e necessario è quello di
riuscire a raddoppiare in qualche punto, qui si parlava di tratta
valdostana, ma è più semplice farlo probabilmente sul territorio
piemontese, canavesano, comunque c'è la volontà di andare nella
direzione di cominciare ad approfondire quest'argomento per
arrivare alla definizione di una stima, poi c'era la trasformazione
in stazione della fermata di Pré-Saint-Didier, è un lavoro da
avviare. Sull'Aosta/Torino "altre varianti di tracciato previ
approfondimenti tecnici" è un lavoro da unire alla questione del
raddoppio selettivo e infine poi c'era lo studio
dell'elettrificazione, conversione del tram-treno, prolungamento
fino a Courmayeur della ferrovia e lì avevamo assegnato il
progetto, che allora prevedeva 128 milioni, in questi giorni c'è un
confronto tra struttura ferroviaria e coloro che stanno realizzando
lo studio, a brevissimo dovremmo avere un documento, tra l'altro,
da portare sia nel piano regionale trasporti che all'informazione
del Consiglio; non posso dire delle cifre ma posso solo dire che
quei 128 milioni aumenteranno in maniera abbastanza importante,
quando avremo lo studio completo, ve lo potremo dire. In questo
momento lo stato delle cose di quel piano quindi è questo.
Quarta domanda: "se anche alla luce dei fatti intercorsi
successivamente all'approvazione nel 2019..., se si intenda
aggiornare il piano": sì ovviamente, quel piano adesso ha alcuni
elementi di certezza e altre informazioni che ci possono permettere
di fare dei ragionamenti, in particolare
sull'Aosta/Pré-Saint-Didier immagino e credo sia corretto fare una
valutazione definitiva alla luce sia degli investimenti che
andranno fatti che anche delle modifiche che sono intercorse, e
credo che sarà un tema da Consiglio.
Per venire invece alla terza domanda sull'impegnato, credo, però
lo lascio a lei, sul profilo bilancio è più preparato di me, però
qui c'è un errore nell'interpretazione di quel dato, il capitolo
nella missione è di 220 milioni di euro, di impegnati ci sono 80
milioni e poi ci sono gli impegni differiti sul pluriennale. Alla
fine di libero c'è l'8% che sono circa 18 milioni, di quei 18 ci
sono ancora probabilmente fondi che sono parte dei fondi di Stato,
quindi vanno verificate effettivamente quelle economie, quindi il
dato riportato è corretto ma non è la situazione, poi le lascio la
tabella da cui magari lo può vedere. Rispetto a questo, come sa, ci
sono missioni e trasporti, ma lì c'è la viabilità, ci sono tante
attività anche di altri Assessorati.
L'impegno per tutto quello che andava realizzato è in fase
avanzata e, ripeto, ultimamente si sono messe anche le risorse per
comprare i nuovi treni elettrici che sono finanziate in quota parte
dalla Regione.
Due dati più politici quindi: sì all'impegno di rivedere il
programma all'interno della discussione del Piano regionale dei
trasporti e un'attenzione a far finanziare sull'Aosta/Torino quelle
parti di studio che saranno necessarie per avviare la seconda fase
dell'ammodernamento della ferrovia in attesa di capire cosa fare
sulla tratta Aosta/Pré-Saint-Didier in via definitiva.
Presidente -
La parola al consigliere Aggravi per la
replica.
Aggravi (LEGA VDA) -
Sulla terza domanda, come avevo già
detto, era più a mo' di esemplificazione sulle possibilità concrete
che nell'anno ha il nostro bilancio più che un senso di
performance
, gli ho dato anche meno importanza nella
presentazione e la ringrazio anche poi per la copia delle tabelle
che mi sono un po' appuntato.
È vero, il ministro Salvini si trova delle cifre cambiate, io
penso che, quando abbiamo discusso il programma strategico degli
interventi, nessuno si sarebbe immaginato che ci sarebbe poi stata
una cosa che si chiama PNRR e nessuno si sarebbe poi immaginato che
FRI avesse i soldi per fare tutti questi interventi, perché se
andiamo a vedere effettivamente l'ultimo programma e gli ultimi
budget che ha RFI, come anche altre grandi realtà di Stato, i
propri budget sono stati drogati dal PNRR, questo è innegabile, e
quindi sono arrivate delle risorse che nel 2019 non c'erano.
Qual è la problematica? Che al di là del discorso
dell'elettrificazione e delle "maturazioni del cemento", come amo
sempre citare la definizione che ha dato il Sottosegretario
all'epoca che ricopriva la responsabilità, c'è una problematica di
fondo, è vero che c'è stata una pandemia, è vero che ci sono stati
anche degli effetti collaterali che hanno cambiato e cambieranno
ancora il nostro mondo, però è anche vero che, in ottica di
modalità di programmazione, di lucidità di scelta,
l'Amministrazione deve fare... e io mi auguro che possiamo trovare
questo cambio di passo nell'ambito del nuovo piano regionale dei
trasporti. Perché dico questo? Quando nel 2019 ci siamo trovati a
dover discutere il programma strategico degli interventi, sapevamo
o immaginavamo, e poi l'abbiamo trovato, un piano regionale dei
trasporti che soprattutto, e cito, sul ricollegamento o il
collegamento verso Courmayeur aveva "N" possibilità, la legge ne
diceva un'altra ancora, nel piano strategico c'erano già scritte
delle cose.
Sul tram-treno nel piano strategico degli interventi giustamente
si dice: "attenzione, è un'infrastruttura nuova, ha anche delle
problematiche di natura regolamentare e di conformità per poter
essere messa a terra", quindi il problema vero qual è?  Che
una buona programmazione deve essere una programmazione che
sceglie, che decide, che ha un'idea chiara e che soprattutto non
dico che deve già avere i soldi ma un'idea di quanto va a costare
sì, perché altrimenti effettivamente abbiamo l'ennesimo "Libro dei
sogni". Dall'altro lato dico anche che possiamo fare delle leggi
bellissime o delle leggi che hanno dei sogni bellissimi ma se poi
non si sa dove si prendono le risorse o come si intendono spendere
o anche quando si prendono, perché lei giustamente nel rispondere
alla terza domanda parlava anche degli impegni pro futuro, noi
siamo un po' abituati a dire: "oggi ho una spesa, la pago", in
realtà in ottica di budget la spesa può essere dilazionata e
soprattutto deve essere sostenibile nel medio-lungo periodo. Dico
questo perché tutti i programmi, tutte le programmazioni, tutte le
pianificazioni hanno delle problematiche molto similari, perché chi
giustamente critica, ad esempio, il progetto dell'Ospedale e le
spese relative, poi però si dimentica di fare le stesse critiche
nell'ambito di altri progetti (vedi lo sviluppo, ad esempio,
dell'infrastruttura ferroviaria) che sono similari, oppure per
evitare che dall'altra parte del tavolo continui il brusìo... chi
ha pensato di fare la "stella" a Pila aveva delle cifre e oggi se
ne trova delle altre. Ovviamente quindi, quando si ha a che fare
con dei progetti di questo tipo e si hanno soprattutto dei lunghi
periodi nei quali dover gestire queste progettualità, un grosso
problema è sapere ovviamente quali possono essere i rischi
all'inizio di quello che si può trovare e soprattutto delle risorse
che bisognerà trovare. Quello che io trovo un po' assurdo, ma
questo è probabilmente un mio limite, è scrivere in legge: "voglio
fare una determinata cosa" e poi mi do un programma per capire dove
trovare le risorse e all'interno di quel programma mi trovo scritto
che abbiamo fatto una cena con i fichi secchi. Da lì non andiamo da
nessuna parte. Magari è meglio fare meno interventi ma farli, meno
lavori ma farli, e soprattutto avere chiaro dove vogliamo andare,
perché su alcuni temi abbiamo dei grandi piani ma indirizzi chiari
e scelte chiare non ne abbiamo, non sto parlando di lei ma in
generale.
