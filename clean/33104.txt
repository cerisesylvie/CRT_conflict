Classificazione
ASSISTENZA SANITARIA E OSPEDALIERA



Oggetto del Consiglio n. 1572 del 26 gennaio 2011 - Resoconto
OGGETTO N. 1572/XIII - Interrogazione: "Situazione operativa
e gestionale della Clinica di Saint-Pierre".
Interrogazione
Avuto notizia dell'uscita dall'azionariato dell'Isav
(Iniziative sanitarie valdostane), società mista a capitale privato
partecipata da Finaosta, e gestore della clinica di Saint-Pierre,
del Gruppo Humanitas e del conseguente ingresso di un nuovo
"partner tecnico" identificato nel Gruppo Policlinico di
Monza;
i sottoscritti Consiglieri regionali
Interrogano
la Giunta per sapere:
1) quali siano, al di là del generico "venir meno della
condivisione di obiettivi strategici sullo sviluppo delle
attività", i reali motivi dell'avvicendamento e se gli stessi siano
da mettersi in relazione con recenti nomine da parte dell'USL della
Valle d'Aosta di primari provenienti da strutture gestite dal
gruppo Policlinico di Monza;
2) quante prestazioni riabilitative siano state
effettivamente effettuate nel corso del 2010 presso la struttura di
St. Pierre in regime di convenzione per tipologie generali
(ortopediche, cardiologiche), sia in termini assoluti di costo e di
unità di pazienti che in percentuale in rapporto alla potenzialità
complessivamente stabilita in convenzione;
3) quanto personale operi attualmente alle dipendenze della
struttura convenzionata, con contratti di lavoro subordinato o in
rapporto di collaborazione;
4) quale sia stata la durata media dei ricoveri operati nel
2010 presso la struttura e se si siano registrate da parte dell'USL
o dell'Assessorato doglianze rispetto alla durata particolarmente
prolungata di tali ricoveri.
F.to: Louvin - Giuseppe Cerise
Président
- La parole à l'Assesseur à la santé, au
bien-être et aux politiques sociales, Albert Lanièce.
Lanièce A.
-
"Quali siano, al di là del generico venir
meno della condivisione di obiettivi strategici sullo sviluppo
delle attività, i reali motivi dell'avvicendamento"
...e poi si
tira in ballo anche la nomina da parte dell'USL di primari
provenienti da strutture gestite dal gruppo Policlinico di Monza,
per quanto riguarda il cambio della gestione. È già stato
sottolineato sugli organi di stampa - anche da me personalmente -
come questo cambio di gestione sia stato condiviso nel momento in
cui è venuto meno uno degli obiettivi principali, che è quello che
questa struttura rappresentasse un'attrattiva dal punto di vista
sanitario per pazienti provenienti da fuori Regione. Ora le
cliniche e le strutture gestite dall'Humanitas sono strutture
lontane dalla Regione, sono prettamente in Lombardia e alcune nella
città di Torino. Nell'arco di un anno di tempo questa mobilità
sanitaria, che serve a gestire in modo sicuramente più tranquillo
la struttura - nel senso di occupare posti letto e quindi di far
funzionare meglio tutta la struttura -, è venuta meno. Sicuramente
il gruppo che fa capo al Policlinico di Monza, che gestisce
strutture che sono a confine con la nostra regione - come sappiamo,
le cliniche di Ivrea, di Novara, Vercelli, Biella -, rappresenta
una possibilità molto più concreta di poter collaborare, nel senso
di prevedere un arrivo di pazienti da fuori regione e quindi
auspicare un miglior
trend
sulla mobilità sanitaria che c'è
stato quest'anno, rappresentato dal fatto che tutti i pazienti
valdostani necessitanti di riabilitazione ortopedica e neurologica
non si sono più recati fuori regione: questo è il reale motivo.
"Quante prestazioni riabilitative siano state
effettuate"
...poi non so se è stato corretto, perché poi si
parla di tipologie generali ortopediche, cardiologiche...io avevo
cardiologiche...comunque non si tratta di cardiologia, ma di
neurologia, quindi ortopediche e neurologiche, sia in termini
assoluti di costo e di unità di pazienti; le prestazioni
riabilitative fornite nel 2010 sono state esclusivamente ricoveri
di tipologia ortopedica e neurologica, per un totale di 493
pazienti, di cui 457 sono valdostani - sottolineo questo dato,
perché è un risultato altamente positivo da sottolineare
doppiamente con una biro rossa - che non devono più recarsi fuori
regione con disagi evidentemente chiari e che sono ricoverati in
una struttura in Valle d'Aosta. Una struttura dalla quale non sono
emerse delle criticità particolari, anzi, dal punto di vista degli
standard - ne abbiamo discusso altre volte - è ampiamente superiore
alle strutture che venivano usufruite dalla sanità valdostana più
di due anni fa. Questo è il grosso risultato di politica sanitaria:
457 valdostani, mentre 36 sono extraregionali. Per quanto riguarda
il costo sostenuto, lo stesso ammonta a 2.645.000 euro, a fronte di
una spesa preventivata di 3.500.000 euro.
"Quanto personale operi attualmente alle dipendenze della
struttura"
: lavorano 36 persone, di cui 22 con contratto di
lavoro subordinato, due CO.CO.PRO., 8 liberi professionisti di cui
6 fisioterapisti, 5 medici, 1 tecnico.
"Quale sia stata la durata media dei ricoveri operati nel
2010 presso la struttura e se si siano registrate da parte dell'USL
o dell'Assessorato doglianze..."
: la durata media è stata di
25,24 giorni, i reclami sono stati veramente molto pochi; gli unici
reclami sono stati quelli inerenti alla mensa, come abbiamo potuto
sottolineare anche in Consiglio regionale e per la quale mensa la
struttura si è già mossa per migliorarne la qualità. Grazie.
Président
- La parole au Conseiller Louvin.
Louvin (ALPE)
- Grazie.
Non siamo del tutto convinti che la risposta in ordine al cambio
di partner sia esaustiva, anche se capisco che un po' di diplomazia
è necessaria in qualche momento, ma qualcosa deve essere mancato,
se quello che veniva definito un "sogno comune" un anno prima,
diventa un "divorzio" - consensuale, naturalmente - un anno
dopo.
Non ci risulta che nessuno avesse anticipato un anno fa che si
sarebbe trattato di un partenariato a tempo, o comunque "usa e
getta", quello con l'Humanitas, che anzi fu speso in modo molto
massiccio per avvalorare la qualità e l'importanza dell'iniziativa,
che non vogliamo naturalmente screditare, ma chiedersi come mai
questa partita a scacchi porti adesso ad un cambio, perché non sia
stato fatto nulla per mantenere in Valle questa presenza, che
riteniamo molto significativa...
Indipendentemente dalle simpatie vere o presunte sul piano
ideologico del complesso dell'Humanitas, a noi interessa la qualità
del risultato sanitario ed era sicuramente un partner
interessantissimo. Un partner, fra l'altro, interessante per la
mobilità sanitaria, perché trattandosi di mobilità residenziale di
un periodo abbastanza prolungato, il fatto di dover fare mezz'ora o
un'ora in più di strada non mi pare significativo, mentre il bacino
a cui attinge l'Humanitas era sicuramente un bacino più importante
di quello del Policlinico di Monza, che è di prossimità, che
probabilmente forse è anche incoraggiato o agevolato da
circolazioni anche in ambito medico e primariale che portano ad una
certa permeabilità fra strutture private e strutture pubbliche.
Abbiamo una lettura un po' più opaca di quella che lei ha dato. Sui
dati che ci ha fornito, abbiamo appreso anche noi, nei giorni
scorsi, dai giornali, di questo rapporto quantitativo; lei lo
sottolinea con la biro rossa, che però di solito si usa per
evidenziare degli errori, ma ciascuno ha le sue abitudini ed è un
suo diritto, Assessore, sovvertire tradizioni didattiche!
La invito comunque a riflettere su questo dato: se l'operazione
doveva essere di facilitare la mobilità sanitaria, di avere un
afflusso di turismo di presenze riabilitative, da quel lato è
fallita, mentre consideriamo positivo che non si debbano più fare
lunghi pellegrinaggi da parte delle nostre famiglie e questo era un
dato atteso e condiviso ampiamente anche da noi. Crediamo che lo
stesso risultato però quantitativamente inferiore a quello
preventivato nell'ordine di un terzo in meno di quanto avevate
stimato inizialmente, dia il segno che qualcosa non ha funzionato.
È possibile che a voi siano arrivate scarse segnalazioni; a noi ne
sono arrivate invece sulla durata dei ricoveri trattandosi di
valdostani, di persone che hanno casa a poche centinaia di metri da
questa struttura sanitaria: è parso, a molti di questi utenti, che
la durata del ricovero fosse leggermente diluita, leggermente
anomala. Questo glielo voglio dire in tutta tranquillità, non si
tratta di un'accusa, ma capisco che anche strutture convenzionate
che si vedono sfuggire una parte del budget per carenza di materia
prima in qualche modo allunghino un po' il brodo... Questa è la
segnalazione che le facciamo, forse l'abbiamo fatta in modo troppo
leggero, fra le righe: le diciamo cortesemente di andare a vedere
nell'ambito delle sue funzioni e di accertarsi che queste
dimissioni avvengano in modo ragionevole dal punto di vista
temporale rispetto alle attese.
Sul personale prendiamo atto delle risposte. Abbiamo avuto,
anche qui, percezione di certe debolezze strutturali; si tratta
sicuramente di una fase di avvio, si tratta anche di una struttura
che deve sperimentare le sue modalità operative, ma non ci pare che
sotto tutti i profili abbia soddisfatto interamente le attese che
c'erano state.
Per quanto riguarda il resto si potrà farne oggetto di maggiore
approfondimento in altra sede. Grazie.
