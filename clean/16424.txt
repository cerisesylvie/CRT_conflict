Classificazione
SANITÀ VETERINARIA E ZOOTECNIA
Sanità veterinaria


Resoconto integrale del dibattito dell'aula
Oggetto del Consiglio n. 2807 del 22 ottobre 1997 - Resoconto
SEDUTA ANTIMERIDIANA DEL 22 OTTOBRE 1997
OGGETTO N. 2807/X Disegno di legge: "Modificazioni alle leggi
regionali 16 agosto 1994, n. 45, concernente l'istituzione del
servizio veterinario regionale, e 25 ottobre 1982, n. 70 (Esercizio
delle funzioni in materia di igiene e sanità pubblica, di medicina
legale, di vigilanza sulle farmacie ed assistenza
farmaceutica)".
Articolo 1 (Modificazioni alla legge regionale 16 agosto 1994,
n. 45)
1. L'articolo 3 della legge regionale 16 agosto 1994, n. 45
(Istituzione del Servizio veterinario regionale. Modifiche alla
dotazione organica dei posti e del personale dell'Amministrazione
regionale, alla legge regionale 28 luglio 1956, n. 3 (Norme
sull'ordinamento dei servizi regionali e sullo stato giuridico ed
economico del personale della Regione), e successive modificazioni
ed integrazioni, ed alla legge regionale 11 maggio 1981, n. 24
(Norme per l'esercizio delle funzioni amministrative in materia
veterinaria ed il riordino dei servizi veterinari ai sensi degli
articoli 16 e 32 della legge 23 dicembre 1978, n. 833) è sostituito
dal seguente:
"Articolo 3
(Servizio veterinario regionale: attribuzioni)
1. Il Servizio veterinario regionale è inserito ed opera
nell'ambito dell'organizzazione e del funzionamento
dell'Amministrazione regionale della Valle d'Aosta conseguenti
all'applicazione della legge regionale 23 ottobre 1995, n. 45
(Riforma dell'organizzazione dell'Amministrazione regionale della
Valle d'Aosta e revisione della disciplina del personale).
2. Nell'esercizio delle sue funzioni, il Servizio veterinario
regionale può avvalersi delle competenti strutture del Dipartimento
di prevenzione dell'Unità sanitaria locale della Valle d'Aosta
(USL), istituito dalla legge regionale 4 settembre 1995, n. 41
(Istituzione dell'Agenzia regionale per la protezione dell'ambiente
(ARPA) e creazione, nell'ambito dell'Unità sanitaria locale della
Valle d'Aosta, del Dipartimento di prevenzione e dell'Unità
operativa di microbiologia)."
2. L'articolo 4 della legge regionale 45/1994 è sostituito dal
seguente:
"Articolo 4
(Organico e comando)
1. Nell'ambito del contingente di posti della qualifica
dirigenziale di cui all'articolo 25 della legge regionale 45/1995 è
compreso il posto di veterinario dirigente del Servizio veterinario
regionale.
2. Le funzioni di dirigente del Servizio veterinario regionale
sono conferite mediante comando di un veterinario, dipendente
dell'USL con almeno cinque anni di servizio prestato nel primo
livello dirigenziale, in possesso dei requisiti per l'accesso al
secondo livello dirigenziale, previsti dall'articolo 15 del decreto
legislativo 30 dicembre 1992, n. 502 (Riordino della disciplina in
materia sanitaria, a norma dell'articolo 1 della legge 23 ottobre
1992, n. 421), come modificato dall'articolo 16 del decreto
legislativo 7 dicembre 1993, n. 517, o di quelli previsti dai
regolamenti emanati in applicazione dell'articolo 2, comma 1 bis,
del decreto-legge 18 novembre 1996, n. 583 (Disposizioni urgenti in
materia sanitaria), convertito, con modificazioni, nella legge 17
gennaio 1997, n. 4.
3. Al veterinario comandato si applicano le disposizioni
dell'articolo 29 della legge regionale 45/1995, con eccezione di
quelle di cui al comma 2 relative al limite temporale, tenuto conto
che si tratta di personale comandato presso l'Amministrazione
regionale da un altro ente pubblico e destinato a svolgere anche
funzioni delegate dallo Stato alla Regione.
4. Il comando è disposto dall'USL, su richiesta della Giunta
regionale, ed ha durata di cinque anni, eventualmente rinnovabile
una sola volta, fatta salva la possibilità di revoca da parte della
Giunta regionale, di propria iniziativa o su richiesta dell'USL o
dell'interessato.
5. Al veterinario comandato è conservato, per tutto il periodo
del comando, il trattamento giuridico nonché il trattamento
economico comprensivo di stipendio, indennità, retribuzioni ed
eventuali trattamenti specifici in godimento alla data del
provvedimento di comando, fatti salvi comunque gli incrementi
contrattuali e dello stipendio tabellare relativi al livello di
appartenenza."
Articolo 2 (Modificazioni alla legge regionale 25 ottobre 1982,
n. 70)
1. L'articolo 20 della legge regionale 25 ottobre 1982, n. 70
(Esercizio delle funzioni in materia di igiene e sanità pubblica,
di medicina legale, di vigilanza sulle farmacie ed assistenza
farmaceutica) è sostituito dal seguente:
"Articolo 20
(Commissione sanitaria regionale per la formulazione dei
programmi di risanamento degli allevamenti nei confronti della
tubercolosi e della brucellosi)
1. La commissione regionale per la formulazione dei programmi di
risanamento degli allevamenti nei confronti della tubercolosi e
della brucellosi di cui all'articolo 4 della legge 9 giugno 1964,
n. 615 (Bonifica sanitaria degli allevamenti dalla tubercolosi e
dalla brucellosi), come modificato dalla legge 23 gennaio 1968, n.
33, e 31 marzo 1976, n. 124, è nominata con decreto del Presidente
della Giunta regionale, su conforme deliberazione della medesima,
ed è composta:
a) dal dirigente del Servizio veterinario regionale, con
funzioni di presidente;
b) dal dirigente del Servizio della sanità animale del
Dipartimento di prevenzione dell'USL;
c) dal dirigente della Sezione zooprofilattica regionale
dell'Istituto
zooprofilattico sperimentale del Piemonte, Liguria e Valle
d'Aosta;
d) dal dirigente della struttura regionale competente in materia
di regolamenti comunitari e di sviluppo zootecnico;
e) da un funzionario dell'assessorato regionale competente in
materia di agricoltura;
f) dal dirigente della struttura regionale competente in materia
di servizi camerali e di contingentamento;
g) da tre rappresentanti designati dalle associazioni regionali
degli allevatori.
2. La segreteria della commissione è affidata ad un dipendente
di ruolo dell'assessorato regionale competente in materia di
sanità, di livello non inferiore al settimo.
3. La commissione svolge i seguenti compiti:
a) predisposizione di programmi di risanamento e di profilassi,
nei limiti fissati dai regolamenti concernenti i piani nazionali
per l'eradicazione della tubercolosi, della brucellosi e della
leucosi bovina enzootica negli allevamenti bovini e della
brucellosi negli allevamenti ovini e caprini;
b) verifica dei risultati relativi al programma annuale;
c) predisposizione di provvedimenti urgenti ed eccezionali per
particolari condizioni sanitarie di allevamenti che richiedano
interventi atti a ripristinare e/o favorire la normale attività
zootecnica;
d) ogni altro parere o proposta richiesti dalla Giunta
regionale."
Articolo 3 (Abrogazione)
1. L'articolo 9 della legge regionale 24/1981, come sostituito
dall'articolo 5 della legge regionale 45/1994, è abrogato.
Articolo 4 (Dichiarazione d'urgenza)
1. La presente legge è dichiarata urgente ai sensi dell'articolo
31, comma terzo, dello Statuto speciale per la Valle d'Aosta ed
entrerà in vigore il giorno successivo a quello della sua
pubblicazione nel Bollettino ufficiale della Regione.
Presidente Ha chiesto la parola il relatore, Consigliere
Rini.
Rini (UV) Il presente disegno di legge procede alla modifica
dell'articolo 1 della legge regionale 16 agosto 1994, n. 45, e
dell'articolo 20 della legge regionale del 25 ottobre 1982, n.
70.
Le modificazioni alla legge 45/94 istitutiva del servizio
veterinario regionale si sono rese necessarie per adeguarla alla
nuova realtà venutasi a creare a seguito dell'entrata in vigore
delle leggi regionali del 4 settembre 1995 n. 41, istitutiva fra
l'altro del Dipartimento di prevenzione, e del 23 ottobre 1995 n.
45, di riforma dell'organizzazione dell'Amministrazione
regionale.
L'articolo 1 del presente disegno di legge al comma 1 prevede la
sostituzione integrale dell'articolo 3 della legge regionale 45/94.
Tale sostituzione è una conseguenza dell'entrata in vigore delle
due nuove leggi regionali sopracitate. Infatti, la legge regionale
23 ottobre 1995 n. 45 all'articolo 66, comma 2, prevede che con
l'adozione dei provvedimenti di cui all'articolo 8, relativi
all'individuazione ed istituzione da parte della Giunta regionale
delle strutture organizzative e dirigenziali, cessano di avere
vigore tutte le disposizioni di leggi regionali in materia di
istituzione di servizi, uffici o strutture comunque denominate
dell'Amministrazione regionale e di attribuzione delle relative
competenze. Poiché con la deliberazione di Giunta n. 2248 in data
23 giugno 1997 il servizio veterinario è stato definito come
struttura di terzo livello dirigenziale provvedendosi altresì ad
attribuire allo stesso le relative competenze, da tale data ai
sensi dell'articolo 66, comma 2, della legge 45/95 cessano di avere
vigore le previsioni di cui all'articolo 3 della legge 45/94.
Il nuovo comma 1 dell'articolo 3 prevede, quindi, che il
servizio veterinario regionale è inserito ed opera nell'ambito
dell'organizzazione e funzionamento dell'Amministrazione regionale
della Valle d'Aosta, conseguente all'applicazione della legge
regionale 23 ottobre 1995, n. 45.
Il nuovo comma 2 dell'articolo 3 è invece una conseguenza
dell'entrata in vigore della legge 41/95, che ha provveduto ad
istituire fra l'altro il Dipartimento di prevenzione articolato in
sei servizi, di cui tre: Servizio della sanità animale, Servizio
dell'igiene, della produzione, trasformazione, commercializzazione,
conservazione e trasporto degli alimenti di origine animale e loro
derivati e Servizio dell'igiene degli allevamenti e delle
produzioni zootecniche, dotati delle competenze in precedenza
attribuite al Servizio di igiene, sanità pubblica ed assistenza
veterinaria dell'USL della Valle d'Aosta.
Il comma 2 dell'articolo 1 del presente disegno di legge
sostituisce integralmente l'articolo 4 della legge 45/94 che
prevedeva che alla copertura del posto di Direttore di servizio
veterinario regionale si provvedesse mediante concorso pubblico per
titoli ed esami, comma 3, ma che, nelle more dell'espletamento del
concorso, l'Amministrazione regionale potesse avvalersi del
disposto di cui all'articolo 36, comma 3, della legge regionale
35/85, che prevede che per motivate esigenze dei servizi o carenze
di personale delle specifiche professionalità previste dalla pianta
organica, ciascun servizio può avvalersi di personale comandato
presso la Regione autonoma Valle d'Aosta da enti od amministrazioni
pubbliche che operano nell'ambito del Servizio socio-sanitario
regionale.
L'Amministrazione regionale si è avvalsa della facoltà concessa
dall'articolo 4, comma 4, della legge 45/94 comandando al posto di
Direttore del servizio veterinario un veterinario dirigente,
dipendente dell'USL della Valle d'Aosta. Nel frattempo è
intervenuta la legge regionale 45/95, che all'articolo 29 ha
disposto anche in merito all'istituto del comando.
Il presente disegno di legge richiama le disposizioni
dell'articolo 29 della legge n. 45 con eccezione di quelle di cui
al limite temporale, tenuto conto che già lo stesso comma 2
dell'articolo 29 prevedeva la possibilità di deroga al limite
temporale dei due anni nel caso di personale comandato presso la
Regione da altri enti pubblici per svolgimento di funzioni delegate
dallo Stato alla Regione e il veterinario regionale rientra in tale
casistica perché è comandato da un altro ente pubblico e svolge
anche funzioni delegate dallo Stato alla Regione.
È comunque necessario un disegno di legge perché il veterinario
regionale svolge anche, ma non esclusivamente, funzioni delegate
dallo Stato alla Regione per cui si attua un'interpretazione
dell'articolo 29, comma 2, della legge 45/95 ed è noto che
l'interpretazione autentica di una legge non possa farsi che
mediante una legge.
Inoltre, la nuova formulazione dell'articolo 4 al comma 2 fissa
dei requisiti per il conferimento del comando, prevedendo che il
veterinario comandato oltre ad essere dipendente dell'USL deve
essere in possesso dei requisiti per l'accesso al secondo livello
dirigenziale e deve avere almeno 5 anni di servizio prestato nel
primo livello dirigenziale.
Quanto alla durata del comando, si precisa che essa è di 5 anni
e che il rinnovo per altri 5 anni è meramente eventuale, e che
esiste comunque sempre la possibilità di revoca prima del decorso
dei 5 anni, su decisione della Giunta regionale o su richiesta
dell'USL o dell'interessato. Questo lo si trova all'articolo 4,
comma 4.
La scelta di procedere alla copertura del posto di Dirigente del
servizio veterinario regionale mediante comando di un veterinario
dell'USL, anziché mediante concorso, è motivata dalla necessità di
scongiurare il rischio che il posto in questione possa essere
ricoperto da un neolaureato di prima nomina, privo di esperienza e
senza la necessaria conoscenza delle problematiche e della realtà
del lavoro dei veterinari sul territorio.
La scelta è dettata, oltre che dalla volontà di garantire la
continuità del servizio, che già attualmente è espletato da un
veterinario dirigente dipendente dell'USL della Valle d'Aosta in
posizione di comando, dalla necessità di privilegiare il requisito
dell'esperienza.
L'esperienza infatti deve essere una caratteristica
imprescindibile del titolare del posto in questione perché al
servizio veterinario regionale fanno capo attività di
programmazione, di indirizzo, di verifica e di coordinamento e
perché rientra fra le attribuzioni del servizio anche la tenuta dei
collegamenti con tutte le amministrazioni sanitarie nazionali ed
internazionali, dovendo comprendersi in quest'ultima categoria sia
le istituzioni comunitarie, sia i paesi non facenti parte
dell'Unione Europea quali la Svizzera con cui la Valle d'Aosta per
la sua posizione geografica ha contatti frequenti anche dal punto
di vista del commercio del bestiame.
Quanto all'articolo 2 del presente disegno di legge, esso
riguarda la sostituzione dell'articolo 20 della legge 70 dell'82
concernente la commissione sanitaria regionale per la formulazione
dei programmi di risanamento degli allevamenti nei confronti della
tubercolosi e della brucellosi.
La modificazione è necessaria perché la composizione della
Commissione, di cui all'articolo 20 della legge 70/82 non è più
rispondente alla nuova situazione venutasi a creare.
In particolare, si prevedeva che le funzioni di presidente
fossero svolte dal Responsabile del servizio di igiene e di
assistenza veterinaria dell'USL perché all'epoca dell'approvazione
della legge 70/82 il servizio veterinario regionale era stato
abrogato. Ora che con la legge 45/94 il servizio veterinario
regionale è stato nuovamente istituito, è logico che le funzioni di
presidente della Commissione in questione siano attribuite al
Caposervizio del servizio veterinario regionale.
Le altre modificazioni che si apportano alla composizione della
Commissione consistono in un adeguamento alle previsioni della
legge 23 ottobre 1995, n. 45 sulla riorganizzazione
dell'Amministrazione regionale.
Président Après cet exhaustif rapport du Conseiller Rini,
quelqu'un demande la parole? On passe à l'examen du nouveau texte
prédisposé par la Vème Commission. On vote l'article 1:
Présents, votants et favorables: 25
Président On vote l'article 2:
Présents, votants et favorables: 25
Président On vote l'article 3:
Présents, votants et favorables: 25
Président On vote l'article 4:
Présents, votants et favorables: 25
Président On vote la loi dans son ensemble:
Présents, votants et favorables: 24
Le Conseil approuve à l'unanimité
Président Avec cet objet les travaux de ce Conseil régional sont
terminés.
La séance est terminée.
La réunion termine à 12h43.
