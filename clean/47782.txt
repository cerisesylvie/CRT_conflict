Classificazione
ASSISTENZA SANITARIA E OSPEDALIERA



Oggetto del Consiglio n. 3955 del 19 settembre 2024 - Resoconto
OGGETTO N. 3955/XVI - Interpellanza: "Strategie per risolvere
le difficoltà della Sanità valdostana".
Bertin (Presidente) -
Punto n. 57. Consigliere Restano, a
lei la parola.
Restano (GM) -
Ritorniamo sull'interessante
articolo/intervista del collega Barmasse del 30 luglio scorso,
"Incentivi ai medici ospedalieri che rinunciano all'intramoenia",
dove si è parlato anche della ricetta per risolvere le difficoltà
della sanità pubblica. Il collega afferma di averla scritta sul
Piano sanitario di proprio pugno - ma l'argomento non è ancora
stato affrontato, anche se c'è l'intesa del suo gruppo e della
maggioranza - e afferma che l'intramoenia deve essere una scelta
del singolo, non si può eliminare perché è prevista a livello
nazionale, ma il medico deve decidere se esercitare la libera
professione nel pubblico oppure no. Se decide di sì, allora il suo
stipendio sarà quello secondo il contratto nazionale, se invece la
sua scelta è di essere un medico ospedaliero, soltanto nel settore
pubblico, allora potrà avere degli incentivi. Ecco perché ci vuole
una norma di attuazione.
Nel periodo delle vacanze estive, esattamente il 12 agosto, il
neo Presidente dell'Union Valdôtaine, esprimendo la sua solidarietà
ai sindacati delle professioni sanitarie, ha precisato: "Il est
important d'établir des stratégies de long terme. À cet effet,
l'Union Valdôtaine convoquera dans les plus brefs délais sa
Commission santé, ouverte à toutes les professions du monde de la
santé, afin d'instaurer un suivi régulier et constant du secteur
sanitaire régionale et afin d'adopter des stratégies de long
terme".
È chiaro che ci si chiede cosa ci sta a fare a questo punto, a
fronte di queste dichiarazioni, un Piano della salute e del
benessere sociale che ha visto impegnati tanti dirigenti, tecnici e
componenti della politica per anni, per tanto tempo, quando poi
dopo, in una brevissima dichiarazione - è vero, a sostegno dei
dipendenti - si dice: "Adesso impegno la mia Commissione per vedere
di monitorare il tutto e dare delle soluzioni a lungo termine", ma
il Piano della salute e del benessere sociale non è una strategia
di lungo termine? Mi sembra di sì.
Noi comunque apprezziamo l'impegno del Presidente dell'Union
Valdôtaine e, come ho già avuto modo di dire in precedenza, la
ricetta proposta dal collega Barmasse, che abbiamo già sostenuto
nel precedente intervento; non possiamo fare a meno di rilevare che
nell'intervento più politico del Presidente dell'Union Valdôtaine
manca, purtroppo lo devo dire, lei, non è stato richiamato, forse
perché si trattava di una discussione interna. Allora ci
permettiamo noi di chiamarla in causa, Assessore, per conoscere se
alla luce del contenuto del Piano che lei ha sostenuto e portato in
quest'aula, ancorché predisposto da chi l'ha preceduto, ritiene
ancora percorribili i consigli del consigliere Roberto Barmasse
relativamente alla ricetta che ha proposto per risolvere le
difficoltà della sanità pubblica e l'organizzazione del lavoro dei
medici, con la scelta tra la libera professione e il servizio
pubblico, o se invece è per la soluzione delle problematiche
evidenziate dal Presidente dell'Union Valdôtaine, che ha una
ricetta diversa di elaborare: una strategia a lungo termine, come
annunciato.
Questo dobbiamo dirlo, dopo tantissimi anni, non me ne voglia,
assessore Marzi, se la metto un poco da parte, ma tantissimi anni
di gestione dell'Union Valdôtaine di un settore strategico come la
sanità e, come dire, "Rifacciamo tutto, adesso ci sono io e la mia
Commissione" - che forse ha gli stessi uomini nella Commissione che
c'erano in precedenza - "E vediamo di cambiare le cose".
Vorremmo sapere qual è la sua opinione in merito.
Presidente -
Per la risposta, l'assessore Marzi.
Marzi (SA) -
Sin dal giorno del nostro insediamento, e in
continuità, tutte le strutture dell'Assessorato sono state
continuativamente impegnate nella realizzazione dei contenuti del
Piano regionale per la salute e il benessere sociale. Abbiamo
quindi proseguito nell'iter di condivisione e approvazione di
quest'importante principale documento di programmazione regionale
che tuttora rappresenta l'unico documento principe d'indirizzo
strategico, politico e amministrativo sul quale si fonda la
programmazione regionale in ambito sanitario, in integrazione con
il sociale.
L'applicazione del Piano ha consentito di mantenere la
specificità della regione, rispetto all'adeguamento necessario alle
norme della programmazione nazionale - tra l'altro richiamato nel
suo intervento finale di espressione di voto proprio in occasione
della trattazione del PSBS - sulle quali l'autonomia della Regione
ci permette di connaturare le modalità d'attuazione più idonee alle
nostre esigenze territoriali.
Si rendeva pertanto urgente approvare il Piano - a distanza di
dieci anni dall'ultimo che faceva riferimento al triennio 2011-2013
- nell'evidente necessità di dover colmare un divario di
potenzialità di sviluppo e dei diritti di accesso alla salute, al
benessere sociale e anche rispetto all'evolversi dei bisogni e del
contesto dopo il periodo pandemico.
Così abbiamo fatto, nel solco della condivisione che nel Piano
abbiamo garantito di mantenere anche per il futuro suo
aggiornamento attraverso la costituzione di una cabina di regia per
le funzioni in ambito sociale di competenza regionale, a
composizione di rappresentanti regionali e di tutti gli attori
coinvolti, in base ai temi trattati.
Il Piano infatti affronta e descrive le politiche del personale
e la valorizzazione del capitale umano che - analizzando le
criticità del servizio sanitario regionale, a partire dalla carenza
di personale sanitario - contiene delle proposte operative in parte
già attuate.
Il servizio sanitario valdostano presenta infatti peculiarità
tali da risultare poco attraente e stimolante per i professionisti,
soprattutto di area medica, che si trovano a operare in un contesto
che presenta un numero di casi clinici e complessità non
comparabili con altre realtà e avente poche possibilità di
sviluppare la carriera professionale per le dimensioni delle
strutture qui operanti.
La posizione di confine del territorio della regione facilita
inoltre la fuga dei professionisti verso servizi sanitari più
attraenti dal punto di vista sia clinico sia economico, come quello
francese piuttosto e quello svizzero.
Come già rappresentato in risposta all'interpellanza 55 di oggi,
continuiamo a procedere con gli approfondimenti necessari a
valutare le migliori azioni per definire, a livello regionale, le
soluzioni più efficaci per sostenere il nostro servizio sanitario
regionale: saranno pertanto avviate attività di analisi e di
valutazione per la definizione di un'eventuale norma di attuazione,
come richiamato.
La Regione Autonoma Valle d'Aosta, nel rispetto infatti delle
proprie competenze, ha già nel tempo attivato interventi per
sostenere le competenze professionali degli operatori e la
formazione del personale sanitario.
Ricordiamo: la legge regionale 11/17 per le disposizioni in
materia di formazione specialistica dei medici veterinari e
odontoiatri e di laureati non medici di area sanitaria, nonché la
formazione universitaria tra le professioni sanitarie; la
prosecuzione dei protocolli d'intesa con l'Università di Torino per
i corsi di laurea che abbiamo già trattato in questi due giorni di
Consiglio.
Di queste e di altre collaborazioni, tra l'altro, abbiamo avuto
modo di conferire e di trattare con il collega Riboldi della
Regione Piemonte.
Infine il Piano dispone di attivare, con la collaborazione
dell'Azienda USL, ulteriori azioni finalizzate al recupero di
professionisti sanitari.
Venendo all'ultima parte della sua interpellanza e anche a
quanto richiamato, c'è un meraviglioso film dell'inizio degli anni
80, "Amici miei Atto II", nel quale il Servizio Torri, dopo aver
cercato di tirar su la torre di Pisa, nell'occasione nella quale
vengono chiesti i documenti a chi guidava il carro, risponde di
fatto con una meravigliosa frase che è "Sii astuto come un cervo",
per cui non chieda a un cervo che cosa vogliono fare le volpi.
Presidente -
Per la replica, consigliere Restano.
Restano (GM) -
Devo dire e ammettere che, in tre giorni
di confronto sul Piano della salute e del benessere, lei ha
risposto in maniera magnifica: lo ha difeso in tutte le maniere.
Noi, con le nostre proposte e con i nostri interventi, non siamo
riusciti a metterla minimamente in crisi, ma l'ha fatto il
Presidente dell'Union Valdôtaine, perché - lei deve stare attento -
perché nella sua frase, quando afferma che "Afin d'instaurer un
suivi régulier et constant du secteur sanitaire régional", vi è
l'ombra del commissariamento; è l'Assessorato ombra, quello che
potrà proporre le soluzioni favolose per risolvere tutti i
problemi.
Noi siamo preoccupati, perché vediamo una grande confusione
nella sanità, finalmente avevamo convinto il collega Barmasse a
venire un poco sulla nostra via, aveva ribadito la ricetta e ci ha
pensato l'organo politico del Mouvement che forse, preso
dall'euforia della nuova nomina, si è sentito improvvisamente
esperto di sanità - dopo che l'aveva rifiutata tanto tempo fa - e
ha dato la propria ricetta.
Noi seguiremo e andremo a monitorare con attenzione la
questione, forse chiederò a qualche amico della sanità di formare
un'ulteriore Commissione, così monitoreremo le cose e ci
premureremo di fornire anche la nostra opinione ai tanti consigli
che lei potrà ricevere.
