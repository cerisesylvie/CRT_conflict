Classificazione
EDILIZIA
Edilizia pubblica



Oggetto del Consiglio n. 178 del 12 novembre 2008 - Resoconto
OGGETTO N. 178/XIII - Interpellanza: "Lavori di realizzazione
di una struttura scolastica da adibire a sede dell'Istituzione
scolastica di istruzione professionale nel Comune di
Aosta".
Interpellanza
Richiamata la deliberazione di Giunta regionale n. 1874 del
13 giugno 2005 avente ad oggetto l'affido d'incarico per la
progettazione preliminare, definitiva ed esecutiva di una struttura
da adibire a "Scuola polmone";
Richiamata la deliberazione di Giunta regionale n. 3581 del
07.12.2007 avente ad oggetto l'approvazione del progetto
preliminare e definitivo concernente la realizzazione di una
struttura scolastica in prefabbricato da adibire a sede
dell'Istituzione scolastica di istruzione professionale (I.S.I.P.)
nel Comune di Aosta con relativo impegno di spesa ammontante ad €
5.449.687,00;
Appreso che sono stati redatti quattro distinti provvedimenti
dirigenziali dal Direttore delle opere edili in data 08.02.2008 in
cui vengono affidati in economia per complessivi € 752.420,00
alcune lavorazioni scorporate;
Appreso dai vari provvedimenti sopra citati l'urgenza al fine
della realizzazione dell'opera in tempi brevi, considerando
soprattutto che sono stati stabiliti in capitolato tassativamente
120 giorni per l'esecuzione dei lavori;
Richiamato il provvedimento dirigenziale n. 2050 del
20.05.2008 del coordinatore del dipartimento Opere pubbliche e
Edilizia residenziale nel quale viene aggiudicata in via definitiva
all'unica impresa partecipante all'appalto e precisamente Impresa
Hass Fertigbau Gmbh con sede in Falkenberg (Germania) la fornitura
in opera della struttura prefabbricata ad uso scolastico con un
ribasso sull'importo posto a base di gara dell'1,999% e quindi per
un importo di € 4.141.308,36;
Considerato che a seguito di ispezione del cantiere della
scuola da parte dell'ufficiale di polizia giudiziaria del servizio
di prevenzione e sicurezza degli ambienti di lavoro è stata
riscontrata l'assenza del piano operativo della sicurezza;
Visto che l'Arch. Dante Stacchetti, funzionario della
Direzione opere edili coordinatore del ciclo nonché Direttore dei
lavori ha obbligatoriamente sospeso il cantiere in data 05.09.2008
in attesa della redazione del relativo piano della
sicurezza;
i sottoscritti Consiglieri regionali
Interpellano
Il Presidente della Regione per sapere:
1) per quali motivazioni era assente il piano operativo della
sicurezza, considerato che la sua mancanza ha determinato la
sospensione dei lavori;
2) quando è fissato il termine di ultimazione lavori, tenuto
conto dell'urgenza che ha determinato tutto l'andamento
amministrativo fino alla consegna dei lavori stessi;
3) se ci saranno dei costi aggiuntivi per l'Amministrazione
regionale, oltre alle eventuali penali che dovranno essere
calcolate a causa delle inadempienze imputabili alle varie figure
che hanno concorso alla realizzazione dell'opera;
4) quando la struttura sarà realmente agibile e quindi
utilizzabile, considerato il notevole rallentamento dell'andamento
dei lavori e l'imminente scadenza per il completamento
dell'opera.
F.to: Chatrian - Morelli Patrizia
Président
- La parole au Vice-président Chatrian.
Chatrian (VdAV-R)
- Grazie, Presidente. Un mese e mezzo
fa chiedevamo all'Assessore Viérin i tempi. Questa interpellanza
mira a conoscere le procedure, da una parte, i tempi, dall'altra, e
poi soprattutto per sapere cosa sta succedendo in questo
cantiere.
Vorrei fare con voi qualche riflessione su questo
dossier
, un
dossier
importante che parte nel giugno
2005 con incarico a un raggruppamento temporaneo di professionisti
per uno studio e la progettazione preliminare di una "scuola
polmone". Salto i primi due anni e arriviamo al 27 giugno 2007,
quando il Servizio grandi infrastrutture e impianti a fune
dell'Assessorato al turismo comunica che non è possibile edificare
nell'area della Croix Noire stabili con destinazione scolastica. In
data 3 ottobre 2007 viene consegnato un nuovo progetto preliminare
della struttura scolastica prefabbricata vicino alla Guardia di
Finanza. Il 23 novembre 2007 vi è una maggiore dotazione
finanziaria per il raggruppamento dei professionisti, da 37mila
euro a circa 235mila euro, 193mila euro di integrazione, quasi il
700% in questi due mesi. Nel tempo sono state individuate tre
ipotesi di area per l'inserimento della "scuola polmone". Il 26
aprile 2007 - torniamo indietro - il Comune di Aosta comunica che
intende aderire alla richiesta per la realizzazione della "scuola
polmone" proprio nell'area di fronte alla Croix Noire e un mese
dopo il Servizio grandi infrastrutture regionali nega quella
possibilità. Il 7 dicembre 2007 si approva il progetto preliminare
e definitivo della struttura scolastica in prefabbricato con
relativo impegno di spesa che ammonta a 5,5 milioni di euro circa.
In neanche due mesi si è approvato un progetto preliminare
definitivo. Curioso che la valutazione di impatto ambientale
positiva condizionata viene approvata in data 25 gennaio 2008.
Ancora più curioso e interessante, a livello amministrativo, è
che il 28 dicembre 2007 - torniamo indietro - viene indetta la gara
di appalto mediante pubblico incanto per la fornitura in opera
della sopraccitata struttura prefabbricata, evidenziando il tempo
di esecuzione: 120 giorni; un bando, un appalto europeo (parliamo
di 4,6 milioni di euro) e l'obiettivo principe è l'urgenza... il
tutto deve essere incastrato in 120 giorni. Parallelamente,
suddividendo - la legge lo permette, la n. 12/1996 -, inizio
febbraio 2008 vengono redatti 4 distinti provvedimenti dirigenziali
in cui vengono affidati in economia, volutamente, vista l'urgenza,
i lavori per i complessivi 752mila euro; 4 provvedimenti
dirigenziali suddivisi vengono affidati in economia, vista
l'urgenza. A maggio 2008 viene aggiudicata la fornitura in opera
della struttura prefabbricata con un ribasso di circa 1,9% e
soprattutto visto i vincoli del bando europeo di 120 giorni; il
tutto deve essere iniziato.
Curioso, altrettanto significativo, ma curioso, Assessore, che
in data 10 settembre 2008 vi sia la sospensione dei lavori.
Leggiamo su un provvedimento dirigenziale del 10 settembre 2008 del
Direttore delle opere edili che: "i verbali di ispezione e
prescrizione in materia di sicurezza redatti dall'Ufficiale di
Polizia giudiziaria del Servizio di prevenzione e sicurezza degli
ambienti di lavoro, sig. Alberto Contini, rilasciati in data 4
settembre 2008, in qualità di coordinatore per l'esecuzione dei
lavori dell'arch. Dante Stacchetti in qualità di direttore dei
lavori, nei quali si richiede la predisposizione del piano di
sicurezza e il coordinamento dell'intero cantiere". E poi ci dice:
"il provvedimento di sospensione dei lavori da parte del
direttore dei lavori, arch. Dante Stacchetti, in data 5 settembre
2008".
Torniamo... Lei un mese e mezzo fa ci ha detto che per il 31
dicembre 2008 i lavori saranno terminati, quindi vogliamo sapere
non solo i tempi, cosa è successo in questo
iter
amministrativo, visto e considerato che dal 3 ottobre 2007, in solo
due mesi, il tutto è stato messo in appalto e i tempi così da lei
esplicitati, circa due mesi fa, comunque i lavori si sono fermati
nei mesi di settembre-ottobre, c'è stata una sospensione, mancanza
del piano operativo della sicurezza, di conseguenza sospensione dei
lavori; vorremmo sapere quando saranno utilizzati questi "uffici
polmone", ma soprattutto l'
iter,
per capire che cosa sta
succedendo.
Président
- La parole à l'Assesseur aux ouvrages publics,
à la protection des sols et au logement public, Viérin Marco.
Viérin M. (SA-UdC-VdA)
- Grazie, Presidente. Ringrazio il
collega Chatrian per l'opportunità che ci dà, per fare anche un
po'... non dico di cronistoria, perché già l'ha fatta lui, e non fa
una grinza, quindi è un
excursus
storico per arrivare
all'iniziativa presentata al mese di settembre, alla quale risposi
che per fine anno i lavori dovevano essere terminati. Partendo da
qui, vorrei solo fare un ragionamento di un certo tipo e lo farò in
maniera dettagliata, come è stata dettagliata la relazione del
collega, perché questa situazione sia chiara a tutti.
Parto subito dalle domande, visto che la cronistoria l'ha fatta
lei, e al punto 1 si chiede:
"per quali motivazioni era assente
il piano operativo della sicurezza, considerato che la sua mancanza
ha determinato la sospensione dei lavori"
, la tipologia
dell'appalto di cui trattasi, considerata la specificità
dell'importo della prestazione principale delle opere, è definita
dall'articolo 14 del decreto legislativo n. 163/2006, Codice dei
contratti pubblici relativi a lavori, servizi e forniture, e si
configura pertanto quale fornitura e posa di edificio prefabbricato
ossia un appalto pubblico di fornitura, avente per oggetto la
fornitura di strutture prefabbricate e relativi impianti
tecnologici con la quale il rispetto delle normative in materia di
sicurezza pareva - qui è il problema - essere soddisfatto mediante
l'acquisizione del piano operativo della sicurezza POS. Anche voi,
quindi, che avete fatto l'interpellanza poi con tutte le carte sul
tavolo, non vi siete accorti, perché la sua interpellanza è basata
sulla mancanza del POS, che il POS c'è, c'è sempre stato, il Piano
operativo sulla sicurezza.
Il problema è emerso dopo, a seguito dell'aggiudicazione
definitiva della fornitura, con provvedimento dirigenziale del 20
maggio 2008, la ditta tedesca che ha vinto l'appalto, la Hass
Fertigbau, ha predisposto il Piano operativo della sicurezza, lo ha
consegnato in data 4 luglio e lo ha depositato presso il cantiere,
come prevede la legge, e quindi, alla domanda: perché mancava?...
la risposta è che non mancava, c'era! Il problema è venuto dopo, in
quanto il Servizio competente di prevenzione e sicurezza degli
ambienti di lavoro ha ritenuto necessario, a seguito di quel
sopralluogo sul cantiere, di non ritenere sufficiente il POS, ma di
ritenere che ci fosse un piano di sicurezza e di coordinamento, il
PSC, che è diverso. Questo in base alla recente giurisprudenza che
ne prevede l'obbligatorietà in caso di presenza di più imprese,
anche in contemporanea, con riferimento anche ad un unico titolo
abitativo urbanistico da costruire, cioè anche alla richiesta di
un'unica concessione edilizia. Il POS quindi non mancava, strada
facendo l'organo ispettivo che ha fatto quel sopralluogo, ha
ritenuto necessario che noi avessimo il Piano di sicurezza che
dovrebbe essere predisposto in anticipo dall'amministrazione
pubblica, perché la differenza è che il POS lo fa la ditta che si
aggiudica i lavori, il PSC è fatto in anticipo dall'amministrazione
appaltante. Verificatasi quella situazione, l'Amministrazione ha
provveduto e, in 25 giorni, ha redatto il Piano di sicurezza
richiesto dall'organo ispettivo, pertanto si è potuti ripartire con
i lavori. È molto importante questo passaggio, perché voi stessi
dite che manca il POS; ripeto che il POS non manca, il POS c'è,
mentre hanno richiesto in maniera molto più puntuale che ci fosse
l'altro tipo di piano.
Al punto 2:
"quando è fissato il termine di ultimazione
lavori, tenuto conto dell'urgenza che ha determinato tutto
l'andamento amministrativo fino alla consegna dei lavori
stessi"
, a seguito delle prescrizioni notificate dal Servizio
prevenzione e sicurezza, come ho detto prima, si è reso necessario
predisporre le misure necessarie alla messa in sicurezza, le
operazioni di monitoraggio sono state sospese per un periodo di
circa 25 giorni. Attualmente è in fase di predisposizione una
perizia di variante a seguito di esigenze avanzate dalla competente
istituzione scolastica che comportava l'esecuzione di opere non
previste in progetto e quindi un prolungamento di tempi
contrattualmente di consegna ipotizzabili in 40 giorni. Se sommiamo
queste due necessità di fare un adeguamento su riscontri puntuali
da parte della competente istituzione scolastica e i 25 giorni,
sono circa 60 giorni; quindi la risposta a quella che può essere la
data fornita, di fine dicembre, se contiamo i 60 giorni, andiamo a
fine febbraio... io spero che sia prima di fine febbraio per poter
utilizzare - come abbiamo parlato con l'Assessore Laurent Viérin -
le vacanze chiamate "di Carnevale" per fare il trasloco... e questa
è la consegna dei lavori.
Sulla domanda:
"se ci saranno dei costi aggiuntivi..."
,
non ci sono costi aggiuntivi per l'Amministrazione. In relazione
alle inadempienze riscontrate dal Servizio competente di
prevenzione e sicurezza degli ambienti di lavoro, l'Amministrazione
regionale non sopporterà costi aggiuntivi in questo e sicuramente
non sopporterà alcun altro costo aggiuntivo; semmai sarà la ditta a
far fronte a delle penali previste in contratto che sono l'1 per
mille al giorno fino a un massimo del 10%, come prevede la legge,
quindi la ditta non avrà alcun titolo di avanzare richieste di
indennizzi di qualsiasi genere.
Sul punto 4:
"quando la struttura sarà realmente agibile e
quindi utilizzabile..."
, che è il secondo aspetto, perché c'è
la consegna, poi c'è l'agibilità, gli uffici stanno già lavorando
per anticipare alcune necessarie verifiche ed autorizzazioni che
devono esserci per poter chiedere l'agibilità o l'abitabilità degli
edifici, quali l'accatastamento e il discorso dei certificati USL e
quant'altro, perché successivamente alla consegna dovremo avere una
serie di certificati per richiedere l'agibilità: questa è la
domanda che ponete al quarto punto dell'iniziativa. Su questi tempi
noi acceleriamo quindi tutto quello che si può accelerare, ma il
sopralluogo dei Vigili del fuoco può essere fatto solo quando c'è
la consegna dell'immobile, quindi sta ai servizi che saranno
chiamati, che sono anche fuori dall'Amministrazione, cercare di
avere tempi celeri su una necessità come questa, di avere una
"scuola polmone" che possa rispondere agli obiettivi che ci si era
prefissati.
Président
- La parole au Vice-président Chatrian.
Chatrian (VdAV-R)
-
Merci, M. le Président.
Assessore, prendiamo atto; due mesi fa parlavamo delle vacanze di
Natale, dopo due mesi parliamo già delle vacanze di Carnevale...
non vorremmo, nel mese di gennaio-febbraio, parlare delle vacanze
estive per l'utilizzo di questa "scuola polmone"! Lei ci ha detto
che è una mancanza dell'Amministrazione regionale per quanto
riguarda il Piano di sicurezza, il PST, che doveva essere parte
integrante...
(interruzione dell'Assessore Viérin Marco, fuori
microfono)
...è una mancanza dell'Amministrazione regionale. Il POS c'era
per quanto riguarda la ditta; da come ho capito, la sospensione dei
lavori è dovuta al fatto che mancava una parte, non era il POS, ma
era il PST...
(nuova interruzione dell'Assessore Viérin Marco, fuori
microfono)
...ci saranno anche dei particolari... allora prendiamo atto che
il POS c'era, la sospensione dei lavori è dovuta al fatto... tant'è
vero lei dice che non ci sono costi aggiuntivi. L'incarico al nuovo
tecnico di circa 20mila euro... chi lo paga per quanto riguarda il
nuovo piano? Mi sembra sia l'Amministrazione, quindi ci sono dei
costi aggiuntivi! Per quanto riguarda i tempi, aspetteremo il mese
di febbraio come lei ci ha detto; speriamo di non parlare
dell'utilizzo di questa struttura solo nel periodo estivo!
