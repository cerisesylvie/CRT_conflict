Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.



Oggetto del Consiglio n. 3924 del 18 settembre 2024 - Resoconto
OGGETTO N. 3924/XVI - Interrogazione: "Informazioni relative
alla spesa pro capite per la sanità in Valle d'Aosta in relazione
agli stanziamenti previsti nel bilancio regionale".
Bertin (Presidente) -
Riprendiamo. Siamo al punto n. 26.
Risponde l'assessore Marzi.
Marzi (SA) -
Venendo alla domanda n. 1 "quanto prevedeva
la missione 13 in bilancio a seguito delle variazioni di bilancio
avvenute in assestamento nel 2023", la previsione assestata 2023 è
stata pari a 528 milioni di euro, perché la missione 13, che è
quella della tutela della salute, in sede di bilancio di previsione
2023-2025, quindi stiamo parlando dell'annualità scorsa, presentava
uno stanziamento pari a euro 406 milioni e 771 mila: l'incremento è
stato quindi pari a euro 121 milioni e 239 mila. Tale incremento è
dovuto principalmente ad aggiustamenti contabili inerenti agli
accertamenti dei residui e al fondo pluriennale vincolato relativo
alla spesa investimenti in ambito sanitario. Lei è stato un ex
Assessore alle finanze quindi sa benissimo quali sono gli aspetti
che portano contabilmente a questi passaggi. Più precisamente si
tratta quindi di una redistribuzione temporale di quote parti delle
spese nel rispetto ovviamente dei principi contabili che seguono
l'avanzamento degli investimenti nel tempo.
Venendo alla domanda n. 2 "qual è stata la spesa pro capite
nell'esercizio 2023", prendendo a riferimento i dati registrati nel
conto economico consolidato regionale risulta che per l'anno 2023
il totale dei costi è stato pari a euro 376.900.586: tenuto conto
che la popolazione dal 1° gennaio 2024 - dati ISTAT - era pari a
123.018 abitanti, la spesa pro capite 2023 risulta quindi pari a
euro 3.063.
Domanda n. 3: "a quanto ammonta la spesa pro capite per la
sanità in Valle d'Aosta nel 2024 sulla base delle risorse messe a
disposizione dal bilancio di previsione e a seguito delle
variazioni dell'assestamento di bilancio in considerazione della
crescente diminuzione dei residenti". Gli stanziamenti registrati a
bilancio di previsione 2024-2026, sempre sulla missione 13 del
bilancio ai sensi del 118/2011, cioè la missione "Tutela della
salute", per l'anno 2024 sono stati pari a euro 473 milioni e 835
mila. La popolazione dal 1° gennaio 2024, come appena richiamato, è
sempre pari, secondo i dati ISTAT, a 123.018 abitanti, quindi la
spesa pro capite risulta pari a euro 3.851. Gli stanziamenti
assestati alla data attuale sulla missione 13, sempre per i motivi
contabili di cui sopra, quindi per il riaccertamento dei residui e
per l'applicazione temporale del titolo 2, sono pari a euro 579
milioni e 585 mila. Nonostante quindi i parametri pro capite siano
applicati a due bilanci definiamoli diversi, cioè il conto
economico consolidato 2023 e quello previsionale 2024-2026, risulta
sinteticamente più utile paragonare i 3.063 euro pro capite del
2023 con i 3.851 euro pro capite del previsionale 2024. Come
abbiamo già più volte evidenziato e come lei sa benissimo, la
complessità del nostro territorio vede l'organizzazione e
l'erogazione di servizi svilupparsi in realtà di montagna. Le
nostre comunità risiedono infatti e vivono ad altitudine e con una
morfologia territoriale non comparabili con le altre Regioni
italiane. I fenomeni demografici, quindi l'attuale e prospettico
calo della popolazione, rendono inoltre la spesa e quindi la resa
dei servizi su un territorio come il nostro ancora più
complessi.
Venendo alla domanda n. 4 "se ritenga le risorse stanziate
sufficienti a soddisfare le esigenze di sanità della comunità
valdostana", la nostra Regione stanzia a bilancio regionale
importanti risorse per la sanità. Il peso della missione 13, come
abbiamo avuto modo di discutere in occasione dell'analisi del
bilancio di previsione, quindi i 473.835.000 sul totale delle
previsioni di bilancio, è infatti al 26%. Le particolarità
geografiche e demografiche della Regione Autonoma Valle d'Aosta
richiedono però un investimento superiore rispetto alle altre
realtà territoriali. Le attuali risorse destinate al servizio
sanitario regionale permettono all'Azienda USL e a tutti i
portatori di interesse che collaborano attivamente con l'Azienda
stessa di svolgere le proprie attività con regolarità e di
garantire pertanto i servizi anche nelle zone più difficili da
raggiungere. Attualmente è in corso l'iter procedimentale, tra
l'altro, per determinare il finanziamento regionale per la spesa
sanitaria di parte corrente da assegnare all'Azienda USL per l'anno
2025. In tal senso sarà a breve portata all'approvazione della
Giunta regionale la delibera degli indirizzi e degli obiettivi di
salute e di funzionamento dei servizi del servizio sanitario
regionale per garantire l'erogazione dei LEA, i Livelli Essenziali
di Assistenza, nelle aree della prevenzione distrettuale e
ospedaliera per il 2025. Confidiamo che questo atto, che per il
secondo anno di fila viene portato in approvazione rispettando i
tempi previsti per legge, possa avere come conseguenza che anche
l'Azienda USL approvi per tempo, quindi per il secondo anno di
fila, il proprio bilancio di previsione.
Detto ciò, la sua però è una domanda molto politica, collega
Baccega, ma, proprio perché politica - è legata a temi di moda in
questo momento, cioè i costi medi, i fabbisogni standard, piuttosto
che tutto il discorso sulle autonomie differenziate -, il consiglio
che possiamo dare a tutti è quello di non cadere in un tranello,
perché la Regione Autonoma Valle d'Aosta finanzia il proprio
servizio sanitario pubblico regionale con fondi propri, come lei sa
benissimo, che sono però fondi più che adeguati e che consentono
alla nostra Regione di avere un rapporto spesa PIL in ambito
sanitario adeguato. Non è così per la stragrande maggioranza delle
Regioni e men che meno per lo Stato italiano. Ma la vera questione
politica, per parlare di autonomia e di sostenibilità della nostra
specificità, sono però le entrate è là che si fa la vera autonomia
politica, finanziaria e amministrativa; la logica attuale della
ricerca del fabbisogno standard territoriale ottimale è una
trappola per realtà così specifiche come quella della nostra realtà
montana, ma so sicuramente che lei questo lo sa benissimo.
Presidente -
Per la replica, la parola al consigliere
Baccega.
Baccega (FI) -
Grazie Assessore. Anche l'anno scorso il
gruppo di Forza Italia, come quest'anno, ha presentato
un'interrogazione di questo tipo proprio perché andavamo in
previsione di fare una valutazione sul bilancio che sarà presentato
sugli indirizzi che verranno dati all'Azienda USL, andando nella
direzione di soddisfare i LEA.
La ringrazio per la
lectio magistralis
che lei ha fatto
in questo suo breve intervento, ma non vi era la volontà di andare
a creare delle criticità, ma proprio - e a questo servono le
interrogazioni - di avere consapevolezza di che cosa si va a fare,
perché lo sappiamo molto bene che la sanità in Valle d'Aosta è
finanziata da fondi propri, da fondi del bilancio, quindi dalle
risorse dei cittadini.
C'è un dato significativo, quindi che incrementa quelle che
devono essere le potenzialità della sanità valdostana: il dato è
che c'è un decremento di persone da assistere, quindi di abitanti,
e c'è un incremento di risorse.
È sicuramente un fatto positivo, l'importante è che le risorse,
dal punto di vista organizzativo, vengano spese al meglio: ecco
perché noi ci concentriamo su questi dati, perché sono fondamentali
e importanti e sono davvero dati che portano a fare delle
valutazioni politiche, come lei ha detto, e noi su questo saremo
molto attenti. La ringrazio.
