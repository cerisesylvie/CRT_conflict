Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1051 del 28 febbraio 1990 - Resoconto
OGGETTO N. 1051/IX - Svincolo della tangenziale di Aosta per
l’autoporto (Interpellanza).
Presidente - Do lettura dell’interpellanza
presentata dal Consigliere Riccarand:
INTERPELLANZA
Appreso che sarebbe stata predisposta una variante al progetto
esecutivo dello svincolo Aosta Est-Autoporto della
"tangenziale";
Appreso altresì che tale variante porterebbe uno svincolo
dell’autostrada a correre nel bel mezzo della
discarica dei rifiuti solidi urbani di Brissogne;
il sottoscritto Consigliere regionale
interpella
l’Assessore regionale ai Lavori Pubblici per
sapere:
1) se è vero che è stata predisposta una variante dello svincolo
Aosta Est della tangenziale;
2) quali sono i motivi che hanno indotto a progettare tale
variante e quali sono le sue caratteristiche;
3) in che modo si intende operare per evitare che lo svincolo
autostradale corra in parte al di sopra della discarica dei rifiuti
ed in parte nel bel mezzo di tale discarica;
4) se non ritiene opportuno illustrare nella competente
Commissione consiliare le caratteristiche dello svincolo Aosta Est
della tangenziale.
Presidente
- Ha chiesto di illustrare
l’interpellanza il Consigliere Riccarand, ne ha
facoltà.
Riccarand (VA)
- Siamo stati informati che è allo studio
una variante del progetto di tangenziale di Aosta, in particolare
per quanto riguarda la zona dello svincolo Aosta Est-Autoporto. Si
tratterebbe di una modificazione significativa rispetto al progetto
esecutivo a suo tempo approvato, che fra l’altro
avrebbe la particolarità di andare a collocarsi proprio al di sopra
della discarica che attualmente si trova alla periferia di
Aosta.
Non sappiamo quindi a che punto è l’iter di
questa variante, quali sono le sue caratteristiche, come si intende
affrontare il problema della discarica che è collocata in quella
zona, e quali sono i motivi per cui si è pensato di affrontare e
far predisporre questa variante.
In particolare ci sembra opportuno che su tutta la materia
riguardante il tracciato della tangenziale ci sia una esposizione
in Commissione, in modo da capire che cosa sta succedendo rispetto
ai progetti iniziali, quali modifiche sono state già approvate e
quali si intende ulteriormente approvare.
Presidente
- Ha chiesto di parlare
l’Assessore ai Lavori Pubblici Fosson, ne ha
facoltà.
Fosson (DC)
- In effetti è allo studio una proposta di
variante dello svincolo Aosta Est della tangenziale.
E’ allo studio perchè è conseguente ad una variante
che è già stata predisposta e che è già stata ampiamente illustrata
in Commissione e in Consiglio, relativamente alla barriera di
Morgex.
E’ noto a questo Consiglio che si è provveduto in
pratica ad eliminare la barriera di Morgex per una gran parte, per
evitare le due soste, quella che c’era ad Aosta Est
e quella a Morgex.
Evidentemente la modificazione della barriera di Morgex (una
delle motivazioni è quella che ho detto, l’altra è
di ridurre l’impatto ambientale del rilevato
rispetto al bosco e alla Dora) ha comportato una modificazione
dello svincolo di Aosta Est. Svincolo che verrà portato come
barriera da otto a quattordici porte, proprio per sveltire
nettamente il transito. Non sto ad addentrarmi sulle modalità di
pagamento, che potranno essere oggetto di un’altra
discussione.
Quindi, proprio a questo riguardo viene studiato un nuovo
svincolo di Aosta Est: modificando la distribuzione delle rampe
dello svincolo rispetto al progetto approvato, avanzando la
barriera di Aosta di circa un chilometro verso la città, ubicandola
sulla sponda sinistra della Dora, in zona già destinata ad
accogliere sia lo svincolo di Aosta che altri servizi quali
l’aeroporto, l’autoporto, gli
impianti di depurazione e di compostaggio.
Si è approfittato fra l’altro di questa
occasione, di modificare lo svincolo, per migliorare
l’accesso e il collegamento fra
l’autostrada e l’autoporto,
garantendo un ingresso diretto su quest’ultimo dei
veicoli merci provenienti dall’autostrada. Questa è
la motivazione per la quale è allo studio una variante.
Voglio aggiungere, per quello che riguarda le interferenze della
variante allo studio con la situazione esistente, che non è stata
modificata la posizione dell’asse
dell’autostrada; la variante non comporta che
marginali modifiche alla occupazione dei terreni, si tratta di
piccolissime correzioni.
Per quanto riguarda l’interferenza con i depositi
di rifiuti solidi urbani, il progetto allo studio prevede con lo
svincolo in pratica di passare intorno ai depositi esistenti,
quindi il giusto timore che il Consigliere Riccarand esprime,
quello di passare con un ramo dello svincolo nel bel mezzo del
deposito di rifiuti solidi urbani, non è un timore che potrà avere
significato. In effetti in un primissimo studio questa ipotesi
c’era ed è stato proprio da parte
dell’assessorato ai Lavori Pubblici che si è fatto
rilevare come questo potesse comportare non dico un disastro
ecologico, ma dei problemi abbastanza grandi.
Questo comunque alla fase attuale dello studio è stato superato,
lo svincolo passa intorno ai rifiuti e i rifiuti esistenti
verranno, come da progetto approvato, ricoperti e la zona
superficiale verrà inerbita di vegetazione.
Quanto all’ultima richiesta:
"Se non ritiene
opportuno illustrare nella competente Commissione consiliare le
caratteristiche dello svincolo Aosta Est della tangenziale"
,
direi proprio che lo riteniamo opportuno; lo faremo non appena il
progetto sarà definito in maniera più particolare, cioè quando
saranno state valutate tutte le ipotesi e si potrà arrivare con una
proposta precisa da valutare in Consiglio.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- Devo dire che non sono soddisfatto della
risposta dell’Assessore, perchè il problema che
avevo posto con l’interpellanza, che è quello del
rapporto fra questo tracciato dello svincolo e la discarica di
rifiuti solidi urbani, mi sembra che sia irrisolto, perchè non
credo che si possa tranquillamente dire che non passiamo in mezzo
ma passiamo intorno. La situazione non cambia molto.
Credo che, se si vuole fare un tracciato che interferisce in
qualche modo con la discarica, bisogna prevedere una ripulitura
della zona; non è possibile pensare di passare intorno con
l’autostrada. Coloro che arrivano da Aosta da tutte
le parti d’Italia, per prima cosa passano intorno ad
una discarica? Questa mi sembra una cosa inconcepi-bile.
Quindi chiedo che al più presto tutti i particolari della
variante siano portati in Commissione, in modo che si possa
chiarire in che modo si presenterà questo svincolo, rispetto
soprattutto ai problemi della discarica. Non credo che sia
possibile ed ipotizzabile uno svincolo che passa intorno ad un
immondezzaio.
***
