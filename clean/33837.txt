Classificazione
FINANZA REGIONALE E LOCALE



Oggetto del Consiglio n. 1878 del 22 giugno 2011 - Resoconto
OGGETTO N. 1878/XIII - Interpellanza: "Individuazione di
azioni idonee a contrastare il fenomeno dell'evasione fiscale nella
Regione".
Interpellanza
Preso atto delle risultanze dello studio elaborato dal centro
studi Sintesi e dell'Unioncamera Veneto che colloca la nostra
Regione nella fascia a rischio evasione fiscale a livello delle
Regioni del Sud;
Constatato che la risultanza del summenzionato studio si basa
sul rapporto tra livello di spesa e redditi dichiarati;
Atteso che l'evasione nella nostra Regione, in virtù del
riparto fiscale, ha delle ripercussioni economiche dirette sul
bilancio regionale, oltre beninteso ai risvolti etici e sociali
comuni alle altre realtà;
Ritenendo opportuno verificare l'attendibilità delle
risultanze dello studio citato in premessa;
i sottoscritti Consiglieri regionali
Interpellano
il Presidente della Regione e/o l'Assessore al bilancio,
finanze e patrimonio per conoscere:
1) quali sono gli intendimenti in merito;
2) se intende approfondire l'eventuale sussistenza e portata
del fenomeno denunciato;
3) quali iniziative intende attivare per contrastare il
fenomeno qualora gli eventuali approfondimenti disposti ne
accertino la sussistenza.
F.to: Giuseppe Cerise - Chatrian
Presidente
- La parola al Consigliere Giuseppe
Cerise.
Cerise G. (ALPE)
- Merci M. le Président.
Dopo aver udito l'intervento del collega La Torre questa mattina
sul rendiconto, ero quasi intenzionato a ritirare questa
interpellanza, in quanto ha ripetuto più volte: grazie ai
valdostani che pagano le tasse...
Questa interpellanza, invece, vuole richiamare l'attenzione
sulla sussistenza o meno di eventuali fenomeni di evasione fiscale.
Premetto che sono sostanzialmente d'accordo con il collega La Torre
nel ritenere che il valdostano sia un contribuente fedele, anche
forse in virtù delle radici cristiane che vengono spesso
richiamate: "dare a Cesare quel che è di Cesare", per cui, ligi a
questo insegnamento, sono contribuenti fedeli. Tuttavia, credo che
non possiamo, quando veniamo a conoscenza di elementi che possono
far pensare che anche nella nostra regione ci siano fenomeni di
evasione fiscale, porre l'attenzione su questa problematica; di
conseguenza il discorso parte dalle risultanze dello studio
elaborato dal centro studi Sintesi e Unioncamere Veneto, che
colloca la nostra regione nella fascia a rischio di evasione
fiscale, a livello piuttosto consistente.
Non necessariamente quando si parla di "evasione fiscale" si può
ricondurre al fatto che i contribuenti non pagano le tasse, ma se
andiamo a vedere, successivamente ci sarà un'interpellanza del
collega Bertin che pone l'accento su una problematica forse più
pericolosa, nel senso di eventuali infiltrazioni nel tessuto
socioeconomico della criminalità organizzata; questo fenomeno,
visto che l'analisi è basata sul rapporto consumi e reddito, può
sicuramente falsare perché un'economia sommersa, gestita dalla
criminalità organizzata, può falsare questi dati.
Pertanto chiediamo se si ritiene opportuno approfondire, per
capire se c'è da preoccuparsi su questa indicazione che proviene da
un soggetto attendibile, l'Unioncamere Veneto e lo studio Sintesi -
che non so di che natura sia, ma l'Unioncamere penso abbia tutta
una sua qualificazione in merito -, e se si ritiene di prendere
delle iniziative per approfondire meglio questa conoscenza, se
eventualmente c'è. Tutti auspicheremmo che questo problema non ci
fosse, ma...quando si spende più di quanto si guadagna, questo
problema potrebbe esserci!
Presidente
- La parola al Presidente della Regione,
Rollandin.
Rollandin (UV)
- Grazie Presidente.
Sul tema dell'evasione fiscale c'è un dibattito aperto nel
paese, come il collega sa, stanno litigando i Comuni con le Regioni
per capire come i proventi dell'eventuale riemersione del nero sia
ripartito fra gli uni e gli altri...per dire che il tema è di
attualità e prendiamo atto che è un tema interessante!
Prendo atto che i Consiglieri hanno avuto modo di esaminare lo
studio condotto dal centro studi Sintesi e Unioncamere Veneto. Noi
abbiamo cercato di capire, e questo studio risulta tuttora
riservato e non consultabile, in quanto fa parte di un rapporto più
ampio che verrà presentato il 27 giugno, a Venezia, in occasione
della conferenza avente per tema "Federalismo, sussidiarietà ed
evasione fiscale", organizzato da Unioncamere Veneto, così come
confermato dal centro studi Sintesi. Abbiamo cercato di
approfondire e abbiamo avuto questa difficoltà.
Adesso non so se il collega ha potuto leggere queste notizie
riservate, ma se invece i Consiglieri hanno letto, come noi abbiamo
fatto, gli articoli de
Il Sole24Ore
e le tabelle presenti
sul sito Internet del centro studi Sintesi, non posso che
concordare con le preoccupazioni dei colleghi rispetto al fatto che
la Valle d'Aosta si presenta come terra di evasione fiscale.
Peraltro, da una lettura delle documentazione reperita sul sito
centro studi Sintesi, rilevato anche negli articoli di giornale, si
fa riferimento al 2009, mentre nelle tabelle i dati riportati sono
riferiti al 2008...alcuni dati suscitano delle grosse perplessità.
Innanzitutto i dati dello studio derivano da un lancio di stampa,
perciò appare difficile valutare la bontà delle analisi del modello
proposto, in quanto non conosciuto. Il modello presuppone un
raffronto fra reddito pro-capite disponibile e consumi pro-capite.
Senza fare della filosofia, viene da chiedersi se sia corretto il
considerare che solo attraverso i consumi si possa misurare il
benessere... Viene poi da chiedersi qual è l'algoritmo sotteso al
modello, poiché nell'affermare che la differenza fra reddito
disponibile e consumi indichi un'area di evasione fiscale, ci fa
chiedere dov'è andato a finire il risparmio delle famiglie! Sarà
tutta evasione? Viene contabilizzato nel modello? Questo non si sa,
non si capisce con quali procedure si è arrivati a queste
conclusioni.
In ogni caso, tralasciando le questioni metodologiche - che sono
però alla base di alcuni risultati -, limitandoci a quanto è stato
possibile leggere, vi sono molti dubbi interpretativi, in
particolare: non si utilizzano i dati ISTAT, che sono quelli
ufficiali, ma quelli dell'Istituto Tagliacarne; per la voce
"consumi alimentari", è noto che questo dato in Valle d'Aosta è in
parte influenzato dal turismo; in merito ai consumi di energia
elettrica andrebbe chiarito se sono il totale di quelli del
territorio divisi per la popolazione residente, il che vorrebbe
dire che sono stati conteggiati anche quelli a fini produttivi, che
non c'entrano nulla con i consumi pro-capite. Per la voce relativa
al consumo di carburante, va chiarito a cosa ci si riferisce,
perché nel caso di dato aggregato giocherebbe un ruolo rilevante
nel complesso dei prodotti petroliferi il consumo di gasolio per
riscaldamento e quello per veicoli che attraversano la regione.
Infine, il dato relativo alle auto, dato che in Valle d'Aosta è
viziato dalla presenza di immatricolazioni di auto a nolo e questo
falsa il problema, per quelle di cilindrata maggiore ai 2000 si
deve tener presente che il dato comprende i veicoli appartenenti
alle società di noleggio che hanno sedi secondarie in Valle -
adesso sono diminuite, ma prima erano rilevanti - il cui parco auto
è composto anche da molte autovetture di grossa cilindrata.
Riguardo al numero di autovetture immatricolate per mille abitanti
nel 2008 riportato nella tabella del centro studi Sintesi, le
110,23 auto ogni mille abitanti sono un dato la cui fonte è oscura,
in quanto non risulta desumibile da nessuna delle tabelle
pubblicate dall'ACI. Dai calcoli effettuati dai nostri uffici
risulta invece che, se alle 21.000 auto immatricolate si
sottraggono le 16.000 auto dei noleggi, si ottiene un numero di
4.944 auto effettivamente di proprietà di residenti valdostani, con
un risultato di 47,63 auto ogni mille abitanti, invece del dato che
ho letto prima. Il dato così ottenuto risulterebbe fra i più bassi
nella tabella del centro studi Sintesi, quindi cambierebbe tutto!
Già da queste premesse si comprende che è essenziale conoscere i
dati di partenza dell'esame effettuato dal centro studi Sintesi e
Unioncamere Veneto per poter condurre quest'analisi.
"Quali sono gli intendimenti in merito"
: sicuramente
quelli di poter verificare meglio questi dati, per capire, anche
noi, la verità di questo studio. Si tratta di materia complessa,
quindi speriamo di poter avere un raffronto perché interessa
tutti.
"Se intende approfondire l'eventuale sussistenza e portata
del fenomeno denunciato"
: per questo vale la risposta
precedente.
"Quali iniziative intende attivare per contrastare il
fenomeno qualora gli eventuali approfondimenti disposti ne
accertino la sussistenza":
insieme all'Agenzia delle entrate
già interpellata al riguardo, perché aveva fatto un resoconto poco
tempo fa che dava dati molto diversi, si verificherà quali
iniziative e dove eventualmente poter incidere. Aggiungo che la
direzione generale dell'Agenzia delle entrate ha comunicato che la
Valle d'Aosta, in base ai sistemi di analisi dell'agenzia, i cui
dati di base non sono pubblici e non ci sono stati comunicati,
risulta un bacino a bassa pericolosità fiscale. In questo senso uno
dei parametri chiave è costituito dal tax gap, cioè dalla distanza
fra le imposte dichiarate e quelle che presumibilmente dovrebbero
essere dichiarate; queste ultime sono le risultanze di una serie di
stime che partono dall'ammontare dell'economia sommersa calcolata
dall'ISTAT per arrivare all'imposta attesa di competenza
dell'Agenzia delle entrate. Il tax gap valdostano osservato nel
2008 è del 22,5 percento, poco superiore a quello del 2001 e in
calo rispetto al periodo 2002-2007 di 2-3 punti percentuali.
Infine, la direzione regionale dell'Agenzia delle entrate ha
confermato anche per il 2011 il proprio impegno nelle attività di
controllo sostanziale, nel rispetto delle linee strategiche
definite a livello centrale, al fine di garantire il consolidamento
e, se possibile, il miglioramento dei risultati raggiunti nel 2010,
sia in termini quantitativi che qualitativi. Purtroppo non ho altro
da aggiungere; ho cercato di fare un'analisi il più possibile
puntuale perché il problema è di grande interesse per tutti.
Presidente
- La parola al Consigliere Giuseppe
Cerise.
Cerise G. (ALPE)
- Ringrazio il Presidente per la
chiarezza. Confesso che ero un po' prevenuto, perché, parlando di
evasione, ho pensato: magari vorrà rimanere in tema ed essere
evasivo! Invece assolutamente non lo è stato e di questo gliene
rendo merito!
Lei diceva: voi forse siete in possesso dello
studio...assolutamente no. La nostra interpellanza ha preso spunto
da un articolo apparso che citava sia lo studio Sintesi che
Unioncamere e ci siamo rivolti a lei, che aveva dei meccanismi più
convincenti rispetto a quelli che possiamo avere noi per accedere
ad una serie di dati e togliere così ogni dubbio in merito. Ripeto:
sono convinto che il cittadino valdostano sia un contribuente
fedele, ma tornando al discorso di prima, qualora - sperando che
siano casi isolati - vi sia la possibilità di infiltrazioni di
criminalità organizzata nel tessuto socioeconomico, questo è uno
degli elementi che può falsare.
Ho avuto occasione, quando Orlando era Sindaco di Palermo, di
contattarlo in quel periodo; aveva messo in evidenza una
problematica che aveva Palermo come provincia: che l'anno
precedente era la seconda provincia italiana per consumi ed era la
penultima per reddito...ecco, questo era legato ad un fenomeno non
tanto del cittadino che evade le tasse, anche se in certe realtà
purtroppo il discorso dell'evasione fiscale è molto più marcato
rispetto al nord, quanto a questa problematica che non è una cosa
nuova. Tenere alta la guardia su questi problemi che si possono
intrecciare crediamo che sia quanto mai auspicabile.
