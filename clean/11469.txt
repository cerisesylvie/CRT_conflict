Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2522 del 25 settembre 1991 - Resoconto
OGGETTO N. 2522/IX Apertura della caccia al capriolo in Valle
d'Aosta
(Interrogazione).
Errore. L'origine riferimento non è
stata trovata.
Presidente
Do lettura dell'interrogazione
presentata dal Consigliere Riccarand ed iscritta al punto 10
dell'ordine del giorno.
Interrogazione Rilevato che il calendario venatorio 1991 ha
previsto, per la prima volta, la possibilità di cacciare, in Valle
d'Aosta, il capriolo;
Evidenziato che l'apertura della caccia al capriolo è assurda ed
inaccettabile in considerazione dell'esiguo numero di questi
animali presenti in Valle d'Aosta;
Sottolineato inoltre che il numero di caprioli di cui è
consentito l'abbattimento (68 capi) è sproporzionato rispetto alla
presenza dei caprioli in Valle d'Aosta che non supera probabilmente
le 200 unità;
Rilevato altresì che in base a tale calendario venatorio è di
fatto consentito ai cacciatori di circolare con veicoli a motore
lungo le strade interpoderali;
il sottoscritto Consigliere regionale del Gruppo Verde
Alternativo
interroga
l'Assessore dell'Agricoltura, Forestazione e Risorse Naturali
per sapere:
1) in base a quali valutazioni e criteri si è deciso di aprire
la caccia al capriolo in Valle d'Aosta;
2) per quale motivo si è autorizzato l'abbattimento di un numero
così elevato di caprioli;
3) se non si ritiene opportuno ed urgente impedire l'utilizzo
delle strade interpoderali per l'attività di caccia.
Presidente
Ha chiesto la parola l'Assessore
dell'agricoltura, forestazione e risorse naturali, Lanièce; ne ha
facoltà.
Lanièce (DC)
L'Assessorato dell'agricoltura,
forestazione e risorse naturali raccoglie ogni anno le informazioni
sul numero di caprioli avvistati sul territorio valdostano dalle
stazioni forestali. Dai dati raccolti non è possibile stimare con
precisione la popolazione di caprioli in Valle d'Aosta, perché il
censimento di questi animali è molto difficile e, a detta degli
esperti, può essere sottostimato con facilità anche del 100 per
cento.
Nonostante ciò possiamo ritenere che il numero di caprioli
presenti in Valle sia abbastanza alto. Infatti, nella sola
giurisdizione forestale di Etroubles, dove da alcuni anni i
forestali effettuano dei censimenti più precisi, sono 189 i
caprioli effettivamente contati nella primavera di quest'anno.
Se è vero, dunque, come dicono gli esperti in materia, che il
censimento più preciso può sottostimare anche del 100 per cento il
numero di caprioli presenti, ecco che solo nella giurisdizione di
Etroubles si superano largamente le 250 unità. In tale zona si
registrano, infatti, così evidenti danni alla vegetazione boschiva,
che uno studio dell'Università di Torino, fatto nel 1990, ne
consiglia un prelievo limitato. Estendendo tale ragionamento a
tutta la Valle e tenendo conto dei dati forniti dal Corpo forestale
valdostano, si è considerato di poter accettare, come proposto dal
Comitato regionale caccia, un limitato prelievo, sia pure
diversificato tra le diverse circoscrizioni venatorie: più alto in
quella comprendente il territorio della giurisdizione di Etroubles
(25: pari al 37 per cento del totale ammesso all'abbattimento), più
piccolo in Bassa Valle (tre esemplari nella zona di Gressoney e
Champorcher).
I caprioli censiti ammontano a 446. Quindi, rispondendo alla
seconda domanda ("per quale motivo si è autorizzato l'abbattimento
di n numero così elevato di caprioli"), possiamo dire che il
prelievo autorizzato raggiunge appena il quindici per cento del
numero censito. Poiché a detta degli esperti tutti i censimenti
sono sicuramente sottostimati, possiamo tranquillamente ritenere
che questi 68 caprioli sono senz'altro meno del dieci per cento
della popolazione esistente in Valle d'Aosta, per cui non riteniamo
che tale numero sia eccessivo. Possiamo inoltre precisare che fino
a ieri erano stati abbattuti in totale sei caprioli, uno dei quali
è stato "bracconato" nella Valpelline.
Rispondendo alla terza domanda ("se non si ritiene opportuno ed
urgente impedire l'utilizzo delle strade interpoderali per
l'attività di caccia"), posso dire che il "carnet de chasse" limita
l'ingresso nelle strade interpoderali, cosa invece ammessa dalla
legge n. 37 del 1985 che consente ai proprietari di circolare
liberamente. Il "carnet de chasse", che probabilmente è stato male
interpretato, consente la circolazione solo a coloro che sono stati
autorizzati sulla base della normativa della legge n. 37 ed anche i
proprietari, che pure sono autorizzati dalla suddetta legge, devono
sottostare alle limitazioni stabilite dal "carnet de chasse".
Presidente
Ha chiesto la parola il Consigliere
Riccarand; ne ha facoltà.
Riccarand (VA)
Non sono assolutamente soddisfatto
delle risposte dell'Assessore, innanzitutto perché ha deciso
l'apertura della caccia al capriolo ed in questo modo.
L'Assessore ha detto che non esistono dati precisi, ma nella
circoscrizione di Etroubles dovrebbero essere stati censiti, sia
pure in modo approssimativo, 170-180 caprioli. Non abbiamo dati
sull'insieme della Regione ed abbiamo una situazione abbastanza
incerta.
L'unico dato di fatto è che si tratta di una popolazione di
fauna selvatica che è ancora molto limitata nella nostra Regione e
che ha una presenza significativa soltanto nella circoscrizione di
Etroubles. Credo che siano ben pochi i Valdostani che abbiano avuto
occasione di poter vedere ed ammirare questi animali. Non so quanti
abbiano potuto avere questa esperienza.
Invece adesso si decide di autorizzare, per la prima volta in
Valle d'Aosta, l'abbattimento di questi animali, che pure sono così
pochi nella nostra Regione.
Se poteva essere giustificata sul piano tecnico, come sembravano
indicare gli studi del 1990, una parziale apertura della caccia,
ciò poteva avvenire nella sola circoscrizione in cui c'era una
popolazione significativa, cioè in quella di Etroubles. Estenderla
a tutta la Regione è stato un errore molto grave, così come è stato
grave prevedere un tetto così elevato, 68 capi, mentre le stesse
indicazioni del personale tecnico si attestavano sull'ordine di
15-20 capi, nella sola circoscrizione di Etroubles. Per questo a
noi sembra che si sia fatto un passo sbagliato e che si sia
sostanzialmente voluta accettare ed avallare un'impostazione che
rappresenta solo il punto di vista dei cacciatori, senza tener
presente un'esigenza più complessiva della comunità valdostana.
Anche per quanto riguarda la questione delle strade
interpoderali, il calendario venatorio ha una formulazione molto
ambigua, che permette di fatto l'utilizzo delle strade
interpoderali per l'attività venatoria, mentre è possibile,
attraverso una correzione o abrogazione del primo comma
dell'articolo 15 del calendario venatorio, chiarire che non si
possono usare strade interpoderali per l'attività venatoria. Tali
strade hanno una finalità legata all'attività produttiva, alla
dimora, a servizi vari, ma non possono essere utilizzate per
l'attività venatoria; pertanto, chi vuole andare a caccia, deve
fare il percorso a piedi, come chi fa dell'escursionismo.
Credo che sia necessario ed urgente introdurre una norma più
restrittiva già nel calendario venatorio del prossimo anno.
Per quanto riguarda la caccia al capriolo, l'Assessore dice che
sono stati abbattuti solo sei capi. Ma siamo appena all'inizio,
perché è da soli due o tre giorni che è aperta la caccia. Non so
che risultati potrà dare alla fine. Comunque, se si arriverà ai 68
abbattimenti consentiti, si tratterà di un depauperamento molto
grave per la nostra Regione. La cosa ci preoccupa... Come?
(...interruzione dell'Assessore Lanièce...)
... Certo, questa è la nostra valutazione.
