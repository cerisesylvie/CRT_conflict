Classificazione
INFORMAZIONE
Sistema informativo



Oggetto del Consiglio n. 143 del 22 ottobre 2008 - Resoconto
OGGETTO N. 143/XIII - Interpellanza: "Eventuale utilizzo
delle risultanze delle indagini demoscopiche effettuate da vari
istituti".
Interpellanza
Preso atto che negli ultimi anni della scorsa Legislatura
sono stati conferiti all'Istituto Piepoli S.P.A di Milano ripetuti
incarichi per indagini demoscopiche;
Verificato che l'ultimo incarico conferito risale al 27
dicembre 2007;
Constatato che quattro degli Assessori della scorsa
Legislatura siedono attualmente ancora sui banchi della
Giunta;
i sottoscritti Consiglieri regionali
Interpellano
il Governo regionale per conoscere:
1) quali iniziative politiche e amministrative abbiano preso
spunto dalle indagini demoscopiche sopraccitate;
2) quante indagini sono state affidate, dal 2006 alla fine
della Legislatura, a quali Istituti, ed il relativo costo;
3) se l'attuale Giunta intende ancora avvalersi in futuro di
tale strumento di indagine per orientare la sua azione, ed
eventualmente in quale misura.
F.to: Cerise - Bertin Giuseppe
Président
- La parole au Conseiller Cerise Giuseppe.
Cerise G. (VdAV-R)
-
Merci, M. le Président.
Credo
che non ci sia molto da aggiungere rispetto a quanto scritto
nell'interpellanza. Abbiamo visto che erano stati conferiti alcuni
incarichi di indagini demoscopiche; una, fra l'altro, mi pare a
dicembre 2007, e considerato che in genere le indagini demoscopiche
hanno un po' la caratteristica di dare indicazioni per gli
indirizzi dell'amministrazione, eravamo a fine legislatura... non
vorrei pensare male, ma penso che aveva un altro tipo di
orientamento... di conseguenza, abbiamo verificato che non era
l'unica, vi erano dei precedenti e abbiamo formulato questa
interpellanza per vedere quante di queste indagini sono state
affidate dal 2006 alla fine della legislatura, quante, a chi e il
costo globale di questa iniziativa. Visto che quelle indagini
devono aver fornito delle indicazioni per questa legislatura, se si
intende avvalersi dei risultati di quelle indagini demoscopiche e
se la Giunta attuale, visto che quattro Assessori sedevano già
precedentemente su quei banchi, intende avvalersi in futuro di
questo strumento di indagine per orientare la loro azione e in
quale misura.
Président
- La parole au Président de la Région,
Rollandin.
Rollandin (UV)
- Credo che i colleghi sappiano che su
questo tema ci sono sensibilità e opinioni diverse... si potrebbe
fare un'indagine per capire qual è l'orientamento! Ma non è il
caso...
Se devo rispondere, come è giusto, a queste domande, penso che
le tre indagini siano state fatte, come credo sia già a conoscenza
degli interpellanti, affidando tre incarichi di consulenza ai sensi
della "18/88" all'Istituto Piepoli di Milano, per la realizzazione
di un'attività di monitoraggio sul livello di conoscenza della
popolazione delle attività istituzionali della Regione; il costo
complessivo è stato pari a 127.200 euro. Gli incarichi in questione
hanno comportato 18 rilevazioni di ricerca su campioni
rappresentativi della popolazione valdostana, finalizzati - come
emerge dalle deliberazioni di affidamento degli incarichi - ad
acquisire elementi di conoscenza e comprensione delle attese e del
livello di soddisfazione dei servizi offerti dall'Amministrazione
regionale e, di conseguenza, un supporto alle attività di
pianificazione e di comunicazione istituzionale da parte della
Regione. La realizzazione di queste indagini è avvenuta attraverso
interviste telefoniche e questionari composti da una parte fissa,
relativa alla conoscenza dei servizi offerti, alle attese e al
livello di soddisfazione, e da una parte variabile, costruita di
volta in volta in relazione ai singoli obiettivi, quali le
problematiche percepite come prioritarie.
Per quanto riguarda l'ultima domanda riferita alle intenzioni
attuali, non c'è per il momento intenzione di andare verso questa
strada di indagine; crediamo che ci siano dei riferimenti a livello
di Regione e Comune che ci permettano di avere un nucleo di
osservazione, ci sono osservatori ai vari livelli che vorremmo
utilizzare in modo appropriato; poi, se del caso, potrebbe essere
oggetto di discussione... per il momento non è nelle nostre
intenzioni.
Président
- La parole au Conseiller Cerise Giuseppe.
Cerise G. (VdAV-R)
- Grazie, Presidente, della risposta.
Mi ritengo parzialmente soddisfatto, soprattutto della
dichiarazione che non intende utilizzare con una certa disinvoltura
questo strumento, specialmente quando si tratta poi di capire il
gradimento della cittadinanza sull'operato di un Governo regionale,
che ogni cinque anni fortunatamente viene rimesso alla
consultazione popolare e dunque alla sovranità popolare che lo
definisce; di conseguenza, ne prendiamo atto.
