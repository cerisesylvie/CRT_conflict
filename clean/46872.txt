Classificazione
AMBIENTE
Flora e fauna



Oggetto del Consiglio n. 3220 del 7 febbraio 2024 - Resoconto
OGGETTO N. 3220/XVI - Interpellanza: "Intendimenti in merito
al lavoro delle squadre di prevenzione per la tutela della specie
lupo".
Bertin (Presidente) -
Punto n. 29. Consigliere Ganis, a
lei la parola.
Ganis (LEGA VDA) -
Quest'interpellanza riprende in parte
numerose iniziative presentate dal nostro gruppo, e anche dai
colleghi d'opposizione, in merito a una tematica molto sentita, sia
a livello nazionale che regionale, quella appunto che riguarda la
presenza del lupo nel nostro territorio e con essa tutti i problemi
che si riflettono sul mondo dell'agricoltura, in quello
silvo-pastorale, nel mondo faunistico-venatorio e in tutto il mondo
antropizzato, a causa, appunto, dell'aumento incontrollato della
popolazione della specie canis lupus.
Lo abbiamo più volte evidenziato, la coesistenza tra uomo e lupo
non è affatto semplice. Gli allevatori sono sicuramente quelli più
preoccupati, visto gli innumerevoli casi di attacchi ad allevamenti
e di animali predati.
Da fonti certe, sono stati 30 i bovini e 36 gli ovini predati
nell'ultimo anno nella nostra regione, ma gli allevatori non sono i
soli a essere preoccupati da questa situazione, esiste anche il
mondo faunistico-venatorio che, in questi ultimi anni, ha subìto
delle gravi perdite, infatti l'aumento incontrollato di questa
specie ha ridotto notevolmente la disponibilità di selvaggina,
agendo in maniera massiva sulla fauna selvatica, come già
evidenziato dal sottoscritto in un'interpellanza presentata in
questo Consiglio il 4 aprile del 2023 avente come oggetto "Azioni
di contenimento della presenza del lupo sul territorio valdostano,
in funzione di tutela e salvaguardia dell'intero mondo faunistico";
in quel caso, abbiamo messo in risalto che il numero dei caprioli
censiti da parte dei cacciatori nell'anno 2021 risultava pressoché
dimezzato. Un dato importante e non da sottovalutare, visto che
anche gli uffici preposti al controllo evidenziano che l'aumento
della presenza del lupo ha agito in modo negativo sulla specie del
capriolo. Allora in merito a queste considerazioni, avrò modo di
presentare un'altra iniziativa nel prossimo Consiglio
regionale.
Ora, tornando all'iniziativa, vorrei far presente che in Italia,
secondo i risultati del primo monitoraggio nazionale del lupo, gli
esemplari presenti nell'arco alpino risultano essere 3.300, non si
tratta di un censimento ma di una stima affidabile dal punto di
vista scientifico, perché censire ogni singolo lupo, nel panorama
ambientale italiano è tecnicamente impossibile.
Vorrei evidenziare che in Francia l'ultima valutazione dello
stato di popolazione durante l'inverno 2019/2020 indicava un numero
stimato intorno ai 530- 630 individui; ora se ne constano circa
mille.
Ricordo che nell'Arco Alpino ci sono 3.300 esemplari.
La particolarità è che la gestione del lupo in Francia viene
pianificata attraverso il piano d'azione nazionale mediante un
monitoraggio e una gestione anche attraverso l'abbattimento.
In questo caso viene fissato in via preventiva un numero massimo
di lupi che si possono legalmente abbattere, calcolato ogni anno
sulla base dei dati di abbondanza e delle proiezioni di
conservazione delle popolazioni.
In Francia ci sono meno lupi che in Italia ma allo stesso tempo
attuano un piano di contenimento della specie.
Tenuto conto che nella nostra regione il numero dei branchi
stimato è di 10, mentre il numero minimo di lupi era di 70
esemplari nell'anno 2023, e che all'ultimo rapporto riferito al
2022 i branchi erano 9 e i lupi 62, si evince che anche nella
nostra regione la popolazione di lupi è aumentata, così come è
aumentata in tutto l'arco alpino.
Per questo motivo, a fronte di questa rapida crescita numerica,
tenuto conto della diffusione incontrollata e mal gestita della
specie canis lupus, e ricordati gli innumerevoli investimenti volti
a contenere i danni provocati al mondo agricolo, - e non solo,
ricordo quello faunistico-venatorio -, il sottoscritto interpella
il Governo regionale per conoscere il numero di branchi presenti
nel territorio regionale, se il lupo d'Arvier, curato e accudito e
rimesso in libertà con un collare GPS, è ancora presente nel
territorio regionale, il numero di attacchi da parte dei lupi al
mondo agricolo e quale sia stato lavoro svolto fino a oggi da parte
delle squadre di prevenzione per la tutela della specie lupo.
Presidente -
Assessore Carrel, per la risposta, a lei la
parola.
Carrel (PA) -
Io partirei dall'ultima domanda, quella più
politica e quella di prospettiva, credo che le altre tre invece
siano meramente dei dati che le comunicherò ma credo che la
discussione sia appropriata sulla domanda.
"Quale sia stato il lavoro svolto fino a oggi da parte delle
squadre di prevenzione per la tutela della specie lupo e come
intenda procedere per il futuro": ancor prima del mio insediamento
come Assessore all'agricoltura e risorse naturali, la Valle d'Aosta
ha aderito al progetto "Wolfalps" che ha, tra gli indicatori
progettuali, i seguenti: garantire assistenza agli allevatori e
portatori d'interesse sul territorio; valutare azioni,
comportamenti e danni arrecati dalla specie lupo; catalogare e
identificare le cause di decesso del lupo stesso, anche legate ad
avvelenamento; allineare le condizioni genetiche della specie lupo
a livello di macroregione alpina europea; favorire la
disseminazione d'informazioni di conoscenze alla popolazione;
aumentare le competenze tecniche e scientifiche degli operatori sul
campo.
Per poter ottenere un risultato sempre significativo rispetto
alle descritte progettualità, si sarebbe reso necessario poter
contare su una forza lavoro a esse esclusivamente applicata; cosa
che di fatto non è stata possibile, in quanto vi sono state diverse
attività concomitanti e continue riguardanti altre emergenze e per
delle priorità che sono state date, diverse anche da queste.
Per quanto attiene la continuità del progetto "WolfAlps" - di
cui lei mi ha chiesto informazioni - a oggi non si conoscono ancora
i margini economici e i termini di finanziamento erogabili in
futuro, si rende quindi necessario e indispensabile avviare delle
prossime valutazioni delle risorse tecniche e degli enti operanti
anche in Valle d'Aosta, ma non solo, credo che sia opportuno anche
valutare gli strumenti innovativi applicabili sul nostro
territorio, che possano permettere, favorire e incrementare il
divulgare della conoscenza, del come si può gestire il fenomeno
lupo.
Per quanto riguarda le prime tre domande che lei mi ha posto con
quest'interpellanza, il numero dei branchi presenti nel territorio
regionale a oggi, tenendo conto di quanto detto in premessa,
risulterebbero dieci presenti nel nostro territorio, un numero che
comunque ritengo essere significativo.
La risposta alla domanda n. 2, cioè "Se il lupo di Arvier è
stato curato, accudito e rimesso in libertà con il collare GPS ed è
ancora presente nel territorio regionale": insieme a lei abbiamo
parlato più volte di questo tema.
Questo lupo è stato ferito e poi di fatto catturato dagli agenti
del Corpo forestale il 16 marzo del 2022. É stato trasportato al
CRAS dove è stato curato e dotato di un collare e sensore GPS e il
25 marzo del 2022 è stato liberato nella stessa zona. Grazie
all'utilizzo del collare GPS che permette di ottenere la posizione
dell'animale quasi in tempo reale, si è potuto rilevare che da
marzo a luglio dello stesso anno il lupo si è spostato lungo l'asse
della Valgrisenche salendo poi in quota. Il collare non ha più
trasmesso dati dal mese di settembre del 2022. Si è provveduto a
ricercare il segnale del dispositivo attraverso un sistema radio di
emergenza senza ottenere purtroppo nessun riscontro.
All'ultima domanda, la terza, lei mi chiede il numero di
attacchi da parte dei lupi del mondo agricolo: lo ha già ben detto
lei nelle sue premesse, le predazioni sono state 38, la maggior
parte riguarda degli allevamenti totalmente privi di misure di
prevenzione ma ha toccato di fatto 66 capi, tra cui 32 ovini, 4
caprini e 30 bovini.
Presidente -
Replica il consigliere Ganis.
Ganis (LEGA VDA) -
Grazie, Assessore, per le risposte e
per l'impegno volto a migliorare questa situazione, che non dipende
forse principalmente da noi, ma dipende anche da norme europee, la
Commissione di Berna, la legge 157/92 e la direttiva Habitat, però
le Regioni che comprendono l'Arco Alpino non possono restare a
guardare, e per quello che concerne la nostra regione tocca a lei,
Assessore, e a chi ci amministra dare delle risposte concrete per
risolvere il problema.
In riferimento alle sue risposte, devo ammettere che qualcosa è
cambiato, lei lo ha ben evidenziato, la tabella in mio possesso
dimostra che in alcuni casi i capi predati sono in diminuzione.
Questo sta a significare che gli interventi fatti e le misure
adottate hanno sicuramente ridotto il problema, ma non lo hanno
risolto.
Per quello che concerne il lupo di Arvier, ahimè, si è perso il
segnale e ne siamo dispiaciuti.
Concludo evidenziando che progetti importanti come "WolfAlps",
finalizzati dall'Unione Europea, non hanno risolto assolutamente il
problema.
La presenza del lupo nel nostro territorio è aumentata e la
coesistenza tra attività umane e la presenza così massiva del lupo
nel nostro territorio non è possibile, quindi occorre agire sulla
gestione del lupo attraverso un piano d'azione basato sulla
distribuzione e abbondanza della specie, prendendo spunto anche da
quello che fa la Francia, attuando appunto questo piano di
abbattimento con la finalità di salvaguardare la specie e di
tutelare il mondo agricolo, silvo-pastorale e faunistico-venatorio,
mantenendo sempre però alta l'attenzione perché, ripeto, la
coesione tra lupo e mondo antropizzato nel contesto attuale in cui
viviamo potrebbe rappresentare una minaccia.
Spero che lei Assessore si faccia portavoce di questa
problematica anche nelle opportune sedi.
