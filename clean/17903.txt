Classificazione
ASSISTENZA SANITARIA E OSPEDALIERA
Personale medico e paramedico


Resoconto integrale del dibattito dell'aula
Oggetto del Consiglio n. 2392 del 9 gennaio 2002 - Resoconto
OGGETTO N. 2392/XI Conferimento di incarichi primariali
presso l’Ospedale regionale. (Interpellanza)
Interpellanza Premesso:
- che presso l’Ospedale regionale molteplici
posti di dirigente di 2° livello risultano vacanti senza che
l’USL abbia bandito i necessari concorsi per il
conferimento degli incarichi primariali;
i sottoscritti Consiglieri regionali
Interpellano
l’Assessore alla Sanità, salute e politiche
sociali per sapere:
1) quali sono i motivi per i quali non sono stati effettuati i
bandi per l’assegnazione delle funzioni
primariali;
2) quali sono ad oggi le Unità Budgetarie prive di primario
concorsualmente insediato e quando si prevede per ognuna di esse
l’indizione del relativo bando;
3) se non ritenga che tale situazione, nel configurare una vera
e propria e discutibile "strategia" aziendale, pregiudichi il
conseguimento degli obiettivi di eccellenza.
F.to: Frassy - Tibaldi - Lattanzi
Président
La parole au Conseiller Frassy.
Frassy (FI)
Con questa interpellanza, Assessore, ci
interroghiamo e le giriamo alcune perplessità che nascono un po'
anche da quelli che sono i commenti degli addetti ai lavori - e non
solo - e per addetti ai lavori non mi riferisco ai 35 consiglieri
regionali, ma a coloro che a vario titolo conoscono e "frequentano"
la sanità valdostana. Abbiamo avuto più volte modo di parlare e di
teorizzare l’organizzazione della sanità valdostana,
abbiamo avuto più volte modo di verificare come tra la
teorizzazione e la concretizzazione di quella teoria spesso vi
fossero difficoltà di varia natura, economica, ma non soltanto
economica.
Abbiamo constatato come ultimamente, nell’ambito
di quella che è l’Azienda sanitaria regionale, in
particolare l’Ospedale, ci sia quasi una strategia,
così l’abbiamo definita perché non abbiamo trovato
una definizione diversa.
Le spiego anche perché parliamo di strategia in relazione al
conferimento degli incarichi primariali. Ricordiamo come lei fosse
stato il teorizzatore, nella fase immediatamente precedente o
successiva all’approvazione del primo Piano
sociosanitario, di quella verifica dei carichi di lavoro, che
devono essere fatti dalle varie unità budgetarie, per dare un
quadro più compiuto delle aspettative e delle esigenze della sanità
valdostana e questo al fine - si diceva - di poterne ottimizzare e
razionalizzare il funzionamento per tendere a quei risultati di
eccellenza che, se non sono forse conseguibili su tutta la sanità,
era quanto meno auspicabile, anche per motivi prettamente economici
e finanziari, conseguire in alcuni ambiti.
Quei carichi di lavoro vennero effettuati proprio per
ridisegnare la pianta della sanità valdostana e noi ci siamo resi
conto, a distanza di un lustro da quello sforzo anche economico -
perché ebbe anche dei costi attivare quel meccanismo -, che forse
era un meccanismo fine a sé stesso. Abbiamo cercato di monitorare -
può darsi che ci sia sfuggito qualche dettaglio - la situazione
dell’Ospedale regionale e abbiamo riscontrato come
non ci sia una logica né di programmazione, né di politica
sanitaria dietro a queste unità budgetarie che vengono create, che
vengono con la stessa velocità e facilità annullate, a queste
strutture complesse che diventano strutture semplici, a queste
strutture semplici che diventano servizi.
Abbiamo un elenco nutrito, che voglio velocemente ricordare e
ricordarle, di situazioni dove il primario o non c’è
o non c’è più o è un incaricato. Sappiamo che il
Pronto soccorso, con la designazione dell’allora
Primario alle funzioni di Direttore sanitario, è gestito da un
altro medico incaricato e su questo, nonostante ci sia la querelle
se quel tipo di incarico comporti o meno una nomina di tipo
concorsuale piuttosto che sostitutivo, evitiamo di entrare in
polemica. Altre considerazioni vanno fatte
sull’Oculistica, che ci risulta essere vacante da
circa due anni, e sul "118" il cui Primario ora è anche andato in
pensione, mentre prima era stato distaccato ad altre funzioni di
tipo più politico che sanitarie.
Ci riferiamo ancora: all'unità budgetaria di
Otorinolaringoiatria, dove da oltre un anno l’allora
Primario è andato in pensione; alla Traumatologia territoriale, di
cui abbiamo avuto modo di parlare negli scorsi Consigli, dove è
andato in pensione il Primario circa 4 anni fa, che è stata prima
declassata a struttura semplice e ora accorpata, a dispetto della
definizione di Traumatologia territoriale, al reparto ospedaliero
dell'Ortopedia; alla Rianimazione che, con l’andata
in pensione dell’allora Primario, è stata accorpata
all'Anestesia; all'Anestesia, con le vicende note che sono state di
dominio pubblico, pubblicate sui giornali, nelle settimane
antecedenti le festività di fine anno; a come - qui penso sia
sufficiente l’accenno - è stata gestita la vicenda
del primariato dell'Urologia; al Laboratorio di analisi che,
andando in pensione due anni fa il suo Primario, è stato declassato
a struttura semplice ed è stata ricondotta sotto
l’unità budgetaria dell’Ufficio
igiene e profilassi.
Potremmo poi ancora dissertare sul Sert, che è struttura
complessa in tutta Italia, mentre invece diventa struttura semplice
nella Regione Valle d’Aosta.
Questa breve carrellata, Assessore, serve per cercare di capire
quali siano le logiche perché noi vorremmo capire qual è la logica
che sottende, nell’ambito della gestione
dell’USL, a una politica quanto meno "schizofrenica"
nell’assegnazione delle responsabilità apicali di
gestione dei singoli reparti, anche perché - riagganciandomi alla
premessa di questa mia breve illustrazione - non possiamo non
considerare che, al di là delle capacità, delle capacità delle
persone che sono preposte a gestire i singoli reparti e le singole
unità budgetarie, ci dovrebbero essere sempre delle esigenze di
tipo oggettivo, intendendo con ciò delle esigenze di politica
sanitaria.
La sensazione, oggi come oggi, esaminando questa situazione, è
che invece ci si trovi nell'applicazione di un unico metro che una
volta veniva definito "nepotismo" quando c’era una
discendenza dinastica, che in tempi successivi venne definito con
il termine di "baronia" per indicare un’altra
degenerazione dei livelli apicali e, oggi come oggi, sembrerebbe
ricondursi a quei filoni - forse con una definizione diversa che
per il momento evito di trarre, ma che mi riservo di trarre in sede
di replica -, anche perché non si spiega come mai certi reparti,
nel momento in cui vanno in pensione i primari che li reggevano,
vengano declassati a strutture semplici o a meri servizi. Non si
capisce soprattutto perché altri reparti, nel momento in cui i
primari vanno in pensione, rimangano assegnati con degli interim
senza bandire i concorsi necessari per poter affidare, nel rispetto
delle norme di legge, la gestione del reparto stesso.
Riteniamo che questo metodo di gestione non possa esimerci,
Assessore, non solo da una valutazione di tipo gestionale, che
peraltro sarebbe già degna di essere oggetto di valutazione in
quest’aula, ma anche di tipo politico perché
l’USL gestisce un servizio di rilevanza pubblica e
lo gestisce comunque con soldi che sono stanziati da questa
Amministrazione regionale.
Vorremmo capire se l’Assessore ha valutato la
tipicità, l'anomalia di questa situazione, che si è creata nel
tempo e rafforzata nell’Ospedale regionale, e
vorremmo capire quali sono i motivi per cui certi bandi non vengono
effettuati nonostante da anni i posti siano vacanti e per quale
motivo in alcuni reparti, una volta che il primario va in pensione,
il reparto viene declassato e viene accorpato ad altre unità
budgetarie.
Uno degli esempi più recenti forse è proprio
l’Odontoiatria, dove nulla è cambiato dal punto di
vista del servizio che veniva erogato alla comunità ma che, andando
in pensione il primario, è stato declassato a servizio di altra
unità budgetaria. Penso che queste siano riflessioni che il
Consiglio regionale debba fare perché sono riflessioni che noi
riteniamo possano pregiudicare quei risultati di eccellenza che a
più riprese - nelle dichiarazioni, nei piani e nei documenti - lo
stesso Assessore teorizzava.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
L’ampia disamina, su cui
interverrò, del Consigliere Frassy mi dà modo di fare una risposta
sintetica perché le unità budgetarie di cui al punto 2
dell'interpellanza sono già state citate dal Consigliere, sono:
l’Oculistica, l’Otorino, la
Pneumotisiologia, la Direzione sanitaria dell’area
ospedaliera, per le quali sono stati banditi degli avvisi pubblici,
ma la domanda di fondo dell'interpellanza è quella volta a sapere
quali siano i motivi per i quali non sono stati effettuati i
bandi.
Mi pare che il Consigliere Frassy abbia una carenza di
informazioni perché se "schizofrenia" c’è, direi che
la "schizofrenia", la "baronia", il "nepotismo" sono stati elementi
caratterizzanti di un'epoca storica, precedente al Piano
sociosanitario regionale, quindi almeno per "onestà intellettuale"-
termine che il Vicepresidente Lattanzi usa spesso e che mi piace -
andrebbe detto che questa Giunta ha eliminato ipotesi di "baronie"
o di "nepotismo" con una legge regionale che ha stabilito le
modalità per poter procedere, modalità che sono ben distanti
dall’umore dell’assessore di turno o
del presidente di turno o del direttore generale di turno. Infatti
di una cosa siamo certi: che la Valle d’Aosta è la
Regione con il più alto numero di primari in rapporto ai posti
letto ed è la Regione con un rapporto fra numero di primari e posti
letto assolutamente incongruente perché alcuni reparti ospedalieri
con 15 posti letto - faccio un esempio a caso: la Gastroenterologia
- alle Molinette di Torino non sarebbero sicuramente primariati,
non sarebbero neppure strutture semplici, ma sarebbero accorpate
nella Medicina generale.
Qui hanno assunto il ruolo di primariati per la ragione che alle
due "case madri", Chirurgia generale da una parte e Medicina
generale dall’altra, si sono poi affiliate pian
piano le strutture più specialistiche ed è giusto che così sia da
un certo punto di vista, però poi si è esagerato,
tant’è che nel Piano sanitario è previsto
l'accorpamento per i laboratori di Analisi e Anatomia patologica a
regime; questa è una legge ed è una risposta alla domanda posta,
cioè alla richiesta del motivo per il quale non sono stati
sostituiti i primari dei laboratori e di Anestesia: abbiamo
previsto di ritornare ad una situazione
"ex ante"
e di
superare l’anomalia solamente valdostana che vedeva
un primariato di Anestesia e un primariato di Rianimazione,
l’anomalia solamente valdostana che prevedeva tre
primariati di laboratori di Analisi solamente valdostana.
Alla domanda "perché non vanno avanti gli avvisi pubblici?" la
risposta è semplicissima: il Ministro Sirchia ha iniziato il suo
mandato dicendo che avrebbe stravolto la "riforma Bindi" in parte
con motivazioni valide, in parte no, ma tra i punti chiave dello
stravolgimento vi rientra lo schema di decreto per il conferimento
degli incarichi di struttura complessa nell’azienda
sanitaria, cioè tutto il ragionamento legato al rapporto esclusivo,
alla possibilità di affidare incarichi o meno ai primari che non
hanno scelto il rapporto esclusivo, alla possibilità di ritornare
indietro rispetto alla scelta sull'opzione o meno che è stata
fatta.
È per questo motivo che, su indicazione mia,
l’azienda ha stoppato tutti gli avvisi pubblici.
Questa è la motivazione giuridica di fondo perché non sappiamo
quale tipo di procedura concorsuale verrà messa in piedi, ivi
compreso il rapporto fiduciario che sta tanto a cuore al
Consigliere Frassy, vedasi la "vicenda urologia". Non si sa se si
ritorna alla logica della meritocrazia, perché questa sembra che
sia la novità del Ministro Sirchia, del concorso per titoli - su
cui dissento pubblicamente perché ritorneremmo a valutare punteggi
senza poter entrare nel merito della capacità professionale del
candidato - oppure se rimane in piedi quella che tutti i presidenti
di regione e gli assessori hanno strenuamente difeso, cioè la
logica del rapporto fiduciario.
Qui mi riallaccio al secondo motivo. Se è vero, come è vero, che
gli ultimi primari sono stati nominati sulla base di rapporti
fiduciari, è altrettanto vero che devo avere la possibilità di
applicare una delle logiche alla base della produttività,
dell’efficienza per poter raggiungere quelli che il
Consigliere Frassy definisce i "risultati di eccellenza
auspicabili". La base di tutto questo non è sicuramente la logica
del posto a vita, ma è la logica del posto su incarico revocabile e
misurabile, tant’è che un regolamento in
applicazione della normativa in atto, un regolamento
dell’ASL dell’8 ottobre 2001,
recepisce l’accordo decentrato con le organizzazioni
sindacali della dirigenza medica in materia di affidamento,
valutazione e revoca degli incarichi dirigenziali. In questo
regolamento, all’articolo 6, si dice che:
"I
dirigenti, i primari devono essere valutati annualmente al termine
dell’esercizio finanziario avvalendosi di un nucleo
di controllo interno"
, verifica annuale che fa da prodromo -
direi - alla valutazione triennale al termine
dell’incarico perché ricordo che gli incarichi
primariali sono ormai affidati con un termine triennale al termine
del quale vi è l’eventuale conferma o revoca
dell’incarico stesso; la revoca può essere anche
anticipata durante il triennio se non vengono raggiunti i
risultati.
Orbene noi abbiamo - e questa è la seconda motivazione meno
giuridica, ma più strategica di cui mi assumo tutte le
responsabilità -, per la prima volta nella storia della politica
sanitaria valdostana, il monitoraggio dell’attività
del gennaio 2001-dicembre 2001 e del budget conferito ai singoli
primari sulla base dei quattro grossi obiettivi definiti dalla
Giunta regionale che ricordo essere: la riduzione dei ricoveri,
risparmi, soddisfazione dell'utenza e tempi di attesa, ognuno dei
quali ha dei sotto-obiettivi che sono: il numero dei ricoveri, il
numero dei day hospitals, la spesa farmaceutica, la spesa
sanitaria, la spesa per beni sanitari e beni non sanitari,
prestazioni di laboratorio, eccetera.
Questa tabella, che mi è pervenuta la settimana scorsa, dimostra
purtroppo che probabilmente abbiamo ottimi primari dal punto di
vista professionale, ma non abbiamo ancora dei manager che è uno
dei requisiti per il conferimento dell’incarico,
tant’è che se raggiunge punti di eccellenza la
Chirurgia generale - e lo dico con piacere -, altre unità
budgetarie lasciano molto a desiderare, se è vero come è vero che -
vado a caso e non cito la fonte - un'unità budgetaria, che ha
concordato la riduzione della spesa farmaceutica pari ad una certa
percentuale, ha poi sfondato questa previsione del 692 percento.
Consigliere Frassy, lei conferirebbe a questo soggetto, potenziale
- come tutti i suoi colleghi - candidato al primariato,
l’incarico di primariato? Risposta: no.
Vogliamo, e lo dico con tutta onestà intellettuale, monitorare
questa situazione perché l’incarico di primariato è
il momento chiave della gestione del sistema e dal primario
derivano una serie di conseguenze, nel bene e nel male. Qui
misuriamo l’attività dal punto di vista
dell'efficienza, ma si parla anche di appropriatezza dei ricoveri,
di risparmi, di tante cose che incidono poi profondamente sul
sistema sanitario. Siamo del tutto convinti che queste stesse
persone, che non sono state abituate né a livello universitario, né
a livello di formazione e di aggiornamento professionale a
discutere di budget, devono essere preparate per poter fare questo
salto culturale.
Queste cose sono state dette agli interessati, non
c’è nessun problema di tipo personale, ci sono
purtroppo troppe "caselle in rosso", Consigliere Frassy, e non
vogliamo perdere l’occasione degli incarichi
primariali per fare dei passi in avanti che porterebbero a delle
conseguenze che purtroppo sotto certi aspetti?
(interruzione del Consigliere Beneforti, fuori
microfono)
? c’è anche il rovescio della medaglia.
Rispondo alla terza domanda che è stata posta, volta a sapere se
l’Assessore ritiene o meno che tale situazione
pregiudichi il conseguimento degli obiettivi aziendali: è
esattamente il contrario perché dal punto di vista formale è la
legge che obbliga a dare quelle che venivano definite prima le
"mansioni superiori" all’aiuto anziano, per
intenderci, è la legge e questo viene fatto regolarmente, pertanto
la conduzione del reparto è affidata a colui che ha
l’incarico, che è equiparato
all’incarico primariale, pur non essendo stato
conferito formalmente.
Sotto questo punto di vista si sta facendo una riflessione più
generale - e torno su quanto ho detto all’inizio -
sulla logica dipartimentale (terza motivazione). Tutti i documenti
ministeriali, il Piano sanitario nazionale e anche il nostro Piano,
definiscono la logica dipartimentale come quella che dà la
possibilità di far crescere il sistema sanitario, mutuando un po'
dal sistema francese, dove si è abituati già a livello
universitario a lavorare in équipe con la logica di
interdisciplinarità.
La logica dipartimentale, che accorpa diverse strutture
complesse o strutture semplici, obbliga i primari, i medici, le
infermiere, le caposala a discutere i casi attorno ad un tavolo
nella loro complessità e uscendo dalla specificità singola.
Questa è la terza motivazione per la quale - se mi si passa il
termine - ci stiamo prendendo un "periodo sabbatico" di riflessione
per migliorare perché molte delle osservazioni, che in
quest’aula vengono fatte rispetto al sistema
sanitario regionale, sono superabili.
Io spero che dal 31 dicembre 2002 tutte queste "caselle rosse",
che indicano una "deficienza" in termine latino, vengano colmate
grazie allo sforzo che tutti stiamo facendo. Da questo punto di
vista ringrazio quelli che si sono applicati e hanno dato dei
risultati positivi, di certo gli altri sappiano che gli incarichi
al triennio o anche prima possono non essere confermati.
Si dà atto che, dalle ore 16,34, presiede il Vicepresidente
Lattanzi.
Presidente
La parola al Consigliere Frassy.
Frassy (FI)
Assessore, lei è un ottimo slalomista perché
non ha risposto alle nostre domande e dunque la mia non può che
essere l'insoddisfazione per la sua non risposta. Lei ha teorizzato
per l’ennesima volta il sistema. Il problema è che
il sistema "gira" in una maniera ben diversa dalla teoria, ammesso
che questa teoria poi sia da lei applicata, lo vediamo subito dopo,
allora noi domandiamo quali sono i motivi per i quali i bandi non
sono stati effettuati. Lei ci risponde dicendo che il problema qui
non è solo quello dell'eccellenza della professionalità, ma è
quello della carenza di managerialità.
Non capiamo come si concili questa riflessione con la
conclusione di non bandire gli avvisi e di affidare le mansioni
dirigenziali, come prevede la legge, ovviamente a chi è già nel
reparto, cioè non capiamo dove ci sia la risposta
nell’individuare quei requisiti da manager che lei
dice essere carenti in base anche alle "caselline rosse" che ha
citato. Alla prima sostanziale domanda al problema che abbiamo
sollevato perciò lei non ha risposto; devo dire di più: che il
discorso della fiducia e del discorso del Ministro alla salute -
come si è ribattezzato il Ministero della sanità con il "Governo
Berlusconi" - è a livello di schema legislativo ed è una questione
che, se la vogliamo "invecchiare" di un poco, non risale a più di
quattro mesi fa.
Nella cronologia che ho letto ad illustrazione
dell'interpellanza, e che lei ha avallato dicendo che le evitavo di
fare l’esposizione di questa cronologia, ci sono
situazioni che mediamente risalgono a due, tre, quattro anni fa.
Allora non penso che il problema stia nella rivoluzione che ci sarà
e che auspichiamo che ci sia nella sanità, il problema sta a
livello regionale e, quando lei dice che non basta essere dei buoni
professionisti, io le dico - non come Consigliere regionale, ma
come cittadino, come utente e come paziente della sanità - che
sarei già soddisfatto che venissero garantiti i livelli adeguati di
professionalità. Sul discorso manageriale, poi, bisognerebbe capire
chi deve fare il manager nella sanità.
Assessore, mi sembra di aver intuito che lei sia un fautore
della gestione fiduciaria della sanità, un po' per temperamento suo
personale - perché nella sanità ci è cresciuto - e un po' forse per
convinzione politica, ma attenzione, Assessore, i suoi risultati
sono disastrosi! I manager che ha scelto nella sanità valdostana
hanno una vita media di gran lunga inferiore al triennio di
verifica dei primari!
Vogliamo fare l’elenco dei commissari, dei
direttori generali che lei è riuscito a decapitare in questo
periodo in cui si è occupato di sanità? Di più: la sua teoria non è
praticata da lei stesso. Assessore, non possiamo ignorare la
responsabilità amministrativa e manageriale di un direttore
amministrativo. Lei ha premiato un Direttore amministrativo che ha
fatto 24 miliardi di buco, lo ha promosso Direttore generale.
Allora, Assessore, la sua teoria è una teoria che dovrebbe essere
messa in pratica e noi constatiamo invece purtroppo che questa
teoria rimane ad un livello che poi non riesce a concretizzarsi sul
piano delle scelte sostanziali. Allora qual è la conclusione,
Assessore? Lei non ha dato una risposta, ma la risposta purtroppo
l’hanno data i fatti.
Lei ha fatto un timido accenno all'Urologia. Assessore,
l’Urologia è la dimostrazione che voi gestite in
termini che una volta si chiamavano "nepotismi", "baronie", che
adesso si chiamano "clientelismi", si chiamano "cordate politiche",
si chiamano come lei vuole, ma l’Urologia
l’avete tenuta bloccata per bandire
l’avviso fintanto che non si sbloccavano determinate
situazioni che erano marcatamente situazioni e valutazioni di tipo
politico.
La stessa cosa sta avvenendo - riteniamo - con gli altri avvisi
che non vengono banditi, perciò siamo completamente insoddisfatti
della risposta che ci ha fornito perché è una non risposta. Siamo
estremamente preoccupati su come viene gestita la sanità, anche
perché lei ha dichiarato - e i colleghi consiglieri hanno
ascoltato, come ho ascoltato io - che lei stesso ha stoppato gli
avvisi per l’assegnazione delle funzioni primariali,
perciò è una scelta politica, Assessore, che lei ha ritenuto di
fare o perlomeno di imporre all’USL.
Prendiamo atto che la politica sanitaria in questa Regione,
nonostante l’autonomia e nonostante
l’aziendalizzazione, ancora una volta viene nei
fatti condizionata da quelle che sono squisitamente valutazioni di
tipo politico, con la minuscola questa volta, cioè di quelle
intromissioni e di quelle incursioni che spesso la politica fa
negli altri campi. Su questo, Assessore, penso ci sia poco da dire,
se non da evidenziare l’ennesimo caso che è quello
dell’Anestesia e della Rianimazione, che ho
accennato nelle premesse e che voglio brevemente riprendere, quando
andiamo a leggere che tutta la questione della programmazione degli
interventi non dovrà più essere discussa a livello di reparti, ma
dovrà essere discussa con la Direzione sanitaria.
Noi non sappiamo quale Direzione sanitaria intendesse il
Direttore generale ma, essendo persone di buon senso, immaginiamo
che la Direzione sanitaria dovrebbe essere quella
dell’Ospedale e non quella dell’USL
che è un concetto leggermente più ampio e diverso rispetto a quello
che è il concetto operativo della Direzione sanitaria
ospedaliera.
Peccato che la Direzione sanitaria dell’Ospedale,
Assessore, - ne abbiamo parlato nell’ultimo
Consiglio - è uno di quei posti che al momento risulta "casella
bianca", non "rossa", ma "casella bianca", pertanto mi spieghi,
Assessore, che senso ha andare ad innescare il putiferio, che è
stato innescato anche a livello di ambiente umano e di prospettive
professionali in questo reparto, per demandare la risoluzione di
queste problematiche a un responsabile che nei fatti non esiste.
Noi vorremmo capire chi è il personaggio al quale si alludeva
quando il Direttore generale faceva riferimento alla Direzione
sanitaria.
Assessore, siamo veramente preoccupati di come continua ad
essere gestita la sanità in questa Regione perché riteniamo che con
questo tipo di meccanismo non si riesca ad incidere assolutamente -
e lo dimostrano i dati, poi li verificheremo - sulle spese perché
c’è una deresponsabilizzazione totale dei centri di
spesa in quanto il messaggio che lei ha espresso in maniera
diversa, ma che serpeggia negli ambienti ospedalieri, è un altro: o
ci si allinea ai desiderata politici e si ha la conferma alla fine
del triennio oppure si rischia di trovarsi a svolgere mansioni
diverse rispetto a quelle primariali svolte sino a qualche tempo
prima della verifica. Stessa cosa dicasi per quei reparti, dove vi
sono dei dirigenti incaricati delle funzioni primariali.
Assessore, noi riteniamo che questo non sia il giusto registro
per promuovere l’eccellenza della sanità valdostana,
riteniamo che non sia nemmeno il giusto registro per individuare
quei tagli necessari - almeno da tutti penso ritenuti tali - a
quelli che sono i costi della sanità valdostana. Per questo motivo,
Assessore, esprimiamo preoccupazione e insoddisfazione per la sua
risposta.
