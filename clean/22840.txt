Classificazione
FINANZA REGIONALE E LOCALE
Partecipazioni azionarie regionali
NOMINE E INCARICHI DI CONSULENZA E SPECIALI
Nomine



Oggetto del Consiglio n. 2273 del 9 novembre 2006 - Resoconto
OGGETTO N. 2273/XII - Ritiro della mozione: "Determinazione
dei compensi degli amministratori di società partecipate dalla
Regione".
Mozione
Preso atto della DG 2822/06, con cui si rideterminano i
trattamenti economici annui del Direttore Generale, di quello
Sanitario e di quello Amministrativo dell'ASL, di 136.732,00 euro,
più altri 27.346,4 euro di bonus, per un totale di 164.078,4 euro
per il Direttore Generale, di 124.469,00 più altri 24.893,8 euro,
per un totale di 149.362,8 euro per il Direttore Sanitario, di
109.386,00 euro, più 21.877,2 euro, per un totale di 131.263,2 euro
per il Direttore Amministrativo;
Tenuto conto che all'Assessore regionale è attribuito uno
stipendio annuo lordo di 145.705,32 euro, cifra inferiore sia agli
emolumenti totali previsti per il Direttore Generale che per il
Direttore Sanitario dell'ASL;
Ribadita la necessità di contenere la spesa pubblica, sia
diretta che indiretta, attraverso le società, le fondazioni, le
agenzie e le aziende di proprietà o a maggioritaria partecipazione
della Regione, e l'obiettivo di contenere le posizioni
esageratamente remunerate nell'Amministrazione regionale e in tutti
gli Enti ad essa afferenti;
Il Consiglio regionale
Impegna
la Giunta regionale a predisporre un provvedimento che
imponga a tutte le Società, Aziende, Agenzie, Enti, Fondazioni,
Associazioni e qualunque altro Organismo da essa dipendente, di
porre come limite per la remunerazione dei propri Presidenti,
Amministratori delegati, Direttori e altre figure operative quello
massimo dell'80% dell'indennità annua lorda, senza diaria,
dell'Assessore regionale e, per quanto riguarda i Consiglieri di
Amministrazione e tutte le altre cariche comunque non gestionali
degli organi di tali Società ed Enti quello massimo del 50%
dell'indennità annua lorda senza diaria del Consigliere
regionale.
F.to: Sandri - Ferraris - Fontana Carmela - Fiou
Président
- La parole au Conseiller Sandri.
Sandri (GV-DS-PSE)
- Questa mozione parte da una
deliberazione: la n. 2822/2006, con cui l'ASL viene autorizzata
dall'Amministrazione regionale a rideterminare i trattamenti
economici del Direttore generale, del Direttore sanitario e di
quello amministrativo, che raggiungono la quota di 136.732 euro per
il Direttore generale dell'USL che, aggiunti ai 27.346,4 euro di
"bonus" possibile, ma che è stato sempre regolarmente attribuito da
parecchi anni, "bonus" del 20% di risultato di fine anno, fanno un
totale di 164.000 euro. La stessa cosa, anche se in maniera meno
rilevante, avviene per il Direttore sanitario che raggiunge un
totale di quasi 150mila euro. Questi dati di per sé sono già dati
molto importanti; tenuto conto che un 10% della popolazione
valdostana, come evidenziato dalle ricerche dell'Assessorato della
sanità, vive in situazione di povertà e che molte persone vivono
serenamente con degli stipendi o delle pensioni che sono un decimo
di questo e, tenuto conto della situazione non brillantissima in
cui vivono il nostro Paese e la nostra Regione di scarso sviluppo,
di un PIL che è ormai fermo in Valle attorno al più o meno 0,1-0,2%
da una decina di anni, credo che una riflessione, senza voler
colpevolizzare nessuno, si imponga.
In una situazione di questo genere, in cui abbiamo difficoltà di
sviluppo, difficoltà di reperire risorse per fare investimenti...
credo che una maggiore moderazione sui temi della retribuzione dei
dirigenti, dei funzionari, dei presidenti, degli amministratori
delegati e di tutto quanto comunque è collegato con il pubblico
sarebbe da fare. Non credo che nessuno di noi in questa sala voglia
arrivare ai livelli che sono stati evidenziati in una brillante
trasmissione televisiva di 3 domeniche fa, che si chiama "Report",
sul canale nazionale "RAI", in cui si evidenziava come nelle
Ferrovie dello Stato c'era una cosa che si era moltiplicata in
questi anni, ovvero il numero dei dirigenti e del loro stipendio,
non certo la qualità e la quantità dei treni e l'efficienza del
servizio. Non voglio dire che all'aumento degli stipendi cali la
qualità dell'Amministrazione, però stranamente succede spesso così;
quindi, al di là del problema di giustizia e di equità, al di là
del problema di giusta redistribuzione delle risorse necessarie,
credo vi sia anche una necessità dal punto di vista del
collegamento fra qualità dell'amministrazione e non dico riduzione,
ma moderazione degli stipendi. Forse c'è più capacità di essere
efficaci che non abbondando da questo punto di vista...
L'idea che ci viene allora e che abbiamo materializzato in
questa mozione è quella di porre dei limiti e prendiamo il caso
specifico. L'Assessore competente in materia ha uno stipendio
inferiore a quello dell'ASL, ma di certo amministra l'ASL e tutto
il resto dei servizi sociali della nostra Regione, quindi se
vogliamo andare anche solo sul problema delle competenze, ha
competenze maggiori; eppure ha uno stipendio minore. Se diciamo che
il massimo che ha competenze in Regione è il Presidente della
Regione, credo che già questo dovrebbe essere un limite
abbondantemente insuperabile da tutti coloro che afferiscono
all'amministrazione in generale. Non ha senso che qualcuno
nell'Amministrazione regionale prenda come il Presidente della
Regione, bisogna andare quanto meno a scalare da quello, mentre
invece non è così, lo abbiamo visto per questa cosa, lo vedremo -
lo cito adesso, ne parleremo nel prossimo Consiglio - per il
Segretario generale che sfiora i 180mila euro all'anno.
Il secondo dato che si deve affrontare serenamente e seriamente,
e questo rientra poi nella scelta di mettere l'80 e il 50%
dell'indennità annua per quanto riguarda gli operativi
dell'Assessore e per quanto riguarda i dirigenti non operativi,
Consiglieri regionali: parlo di Consiglieri di amministrazione...
riguarda anche una certa capacità di tipo perequativo. Credo che
non solo sia una questione di giustizia, per cui fra quello che
prende meno - un operaio "B1" - e il dirigente non vi può essere
una differenza di 20-30 volte, io direi piuttosto 4-5 volte, anche
perché quanti polli si possono mangiare in una giornata? Non è che
se uno è dirigente è obbligato a mangiare 50 kg. di carne al giorno
per riuscire ad esprimere la propria capacità. Credo che oltretutto
vi sia anche un interesse squisitamente e banalmente economico,
perché se i soldi vengono ridistribuiti alle persone con un basso o
medio reddito, sicuramente queste lo reinvestono immediatamente in
prodotti di prima o seconda necessità. Quando arrivano a tali
cifre, molto di questo reddito finisce in banca, finisce nel
risparmio, che viene poi investito in altri luoghi che non in Valle
d'Aosta. Vi sono molte motivazioni per aprire una riflessione sugli
stipendi dei "grands commis" e dei
"commis" della
Regione.
In questo senso credo che una riduzione a un massimo dell'80%
dell'indennità annua lorda senza diaria dell'Assessore regionale e,
per quanto riguarda i Consiglieri di amministrazione e di tutte le
altre cariche comunque non gestionali, al 50% dell'indennità non
modificherebbe significativamente le posizioni a livello regionale,
ma darebbe un segnale che la crescita non è infinita, anzi che la
crescita è finita e che da adesso in avanti l'utilizzo
economicamente intelligente delle risorse viene fatto. Auspico che
questo ragionamento riesca ad entrare non solo in tale settore, ma
in tutta la predisposizione del bilancio della Regione e di tutte
le aziende connesse e credo che a vantaggio del Consiglio vi sia
almeno un piccolo merito: che, seppure sollecitati da Roma, noi la
riduzione del 10% dello stipendio ce la siamo fatta.
Président
- Je déclare ouverte la discussion
générale.
La parole au Président de la Région, Caveri.
Caveri (UV)
- Esiste nella mozione presentata dal
Consigliere Sandri una discrasia fra la parte illustrativa e la
parte dispositiva, perché, va ricordato che l'USL non è una società
partecipata dalla Regione, a cui il resto della mozione fa
riferimento ma, come previsto dal d.lgs. n. 502/1992 con le sue
successive modificazioni, siamo di fronte a un'azienda con
personalità giuridica pubblica e autonomia imprenditoriale e
ricordo che sia la nomina che il trattamento economico del
Direttore generale dell'azienda risultano essere regolati da una
normativa statale. Infatti per la nomina occorre far riferimento al
d.lgs. n. 502, che disciplina i requisiti necessari per la
designazione, prevedendo che il rapporto venga regolato dal
contratto di diritto privato di durata non inferiore a 3 e non
superiore a 5 anni, rinnovabile, stipulato in base alle norme del
Codice civile.
Per quel che riguarda invece il trattamento economico del
Direttore generale, il riferimento legislativo è costituito da un
DPCM: il n. 502/1995, che stabilisce che il trattamento annuo lordo
non può essere superiore a 154.937 euro e che può essere integrato,
fino al 20% dello stesso, a seguito di valutazioni sui risultati di
gestione ottenuti e dalla realizzazione degli obiettivi assegnati
annualmente dalla Regione. Va chiarito che tale integrazione viene
attribuita in misura proporzionale rispetto al raggiungimento dei
risultati e degli obiettivi e quindi non si tratta di un "bonus"
corrispondente al 20% del trattamento, come invece viene indicato
nella mozione. Spetta alla Regione, nell'ambito della cifra
sopraindicata, individuare il trattamento economico da attribuire
al Direttore generale in relazione a una serie di parametri che
ovviamente, con il passare del tempo, possono modificarsi,
situazione che peraltro si è verificata in questi anni e che ha
richiesto un aggiornamento della cifra annua: volume delle entrate
di parte corrente dell'USL, numero di assistiti e di posti letto,
numero dei dipendenti.
Per il trattamento economico annuo lordo del Direttore sanitario
e del Direttore amministrativo, il decreto stabilisce che lo stesso
deve essere definito in misura non inferiore a quello previsto
dalla contrattazione collettiva nazionale, rispettivamente per le
posizioni apicali della dirigenza medica e amministrativa. Poiché
la norma di salvaguardia sopraindicata non risultava applicata nei
confronti del Direttore sanitario, che percepiva un trattamento
inferiore a quello previsto dalla contrattazione nazionale per la
dirigenza medica, si è reso necessario adeguare tale trattamento
aggiornandone l'importo.
Dopo averle illustrato i riferimenti normativi che hanno portato
alla definizione dei trattamenti economici nei dirigenti dell'USL
che venivano citati nella premessa della mozione in discussione,
ritengo opportuno ampliare la prospettiva ed evidenziare i motivi
che portano a ritenere opportuno non approvare la mozione in
parola, o chiederle, collega Sandri, di portare questa discussione
per il "côté" più propriamente sanitario nella Commissione
competente, per avere un approfondimento con l'Assessore di
riferimento e per la questione più propriamente delle partecipate,
a cui fra breve farò riferimento... fare eventualmente un'audizione
in Commissione, in cui le questioni, che tra breve porrò, potranno
essere eventualmente approfondite, partendo dalla riflessione che
la mozione che lei ha presentato è, così come scritta, uno
strumento molto rozzo nel senso buono del termine, cioè lei fissa
dei parametri che in alcuni casi sarebbero addirittura vantaggiosi
per alcuni, come i Consiglieri dei "CdA", che sicuramente prendono
meno della percentuale che lei ha indicato. Le posso assicurare che
in generale negli incarichi è largamente inferiore. Vorrei partire
dal presupposto che le società partecipate hanno e mantengono la
propria autonomia e la Regione, dove è azionista diretta, fissa i
compensi degli amministratori, ma ricordiamolo bene non dei
dirigenti, né del personale, ai sensi dell'articolo 2389 del Codice
civile. Nel corso del 2006, i rappresentanti della Regione, nelle
assemblee ordinarie delle società convocate per l'approvazione del
bilancio 2005, hanno comunicato all'assemblea le linee di indirizzo
esplicitate nella mozione del Consiglio regionale del dicembre
2005, oggetto n. 1647, lei la ricorderà, era conseguente a quella
riduzione che avevamo deciso e questo evidentemente è stato
iscritto nei verbali delle società.
Per quanto riguarda gli enti strumentali della Regione, si è da
poco completata la ricognizione, in modo da poter avere una visione
complessiva del settore pubblico allargato e si stanno elaborando
le possibili ipotesi di direttive di contenimento, che abbiano al
contempo la possibilità di contenere i costi, senza pregiudicare
l'operatività degli enti. È utile ancora precisare che gli importi
dei trattamenti economici delle figure dirigenziali in generale e
delle posizioni apicali in particolare sono determinati sia sulla
base di specifiche norme di riferimento che dai contratti di lavoro
di differenti settori, che spesso comportano un automatico e
progressivo aumento della retribuzione minima contrattualmente
prevista o concordata al momento delle assunzioni derivanti dai
successivi rinnovi contrattuali. Per i dipendenti aventi un
contratto di lavoro che fa riferimento a contratti approvati a
livello nazionale, quasi tutti dipendenti delle società partecipate
rientrano in questa categoria, non sono ipotizzabili dei tetti
massimi, che potrebbero comportare il mancato rispetto di quanto
contrattualmente previsto. Va poi ricordato che i trattamenti
economici dei dirigenti sono anche influenzati dal tipo di
professionalità richiesta.
Una generale limitazione dei trattamenti economici rischierebbe,
sotto un certo profilo, di innescare un processo di selezione
inversa nei confronti delle alte professionalità, che finirebbero
per essere assorbiti da altri. Per quanto concerne le remunerazioni
dei consiglieri e delle altre cariche non gestionali, va rilevato
che per tutti gli organi di controllo è prevista l'applicazione
delle tariffe professionali di riferimento, che potrebbero superare
i limiti ipotizzati. Va infine precisato che parametrare le
retribuzioni ad un'indennità che è soggetta ad aggiornamenti e
modifiche non correlate al costo della vita e al mercato del lavoro
è, o apparirebbe in alcuni casi, privo di oggettività e potrebbe
produrre degli effetti negativi sul piano del contenimento dei
costi e una forte limitazione nella capacità di operare in modo
coordinato e razionale delle strutture interessate.
Vorrei concludere con una riflessione complessiva, che riguarda
quelli che noi definiamo i costi della politica, o potremmo anche
definire i costi dell'amministrazione, intendendo per
"amministrazione" anche quelle società che sono più ravvicinate
all'ente pubblico. Credo sia opportuno, perché ho l'impressione che
la scelta che abbiamo fatto il 1° gennaio di quest'anno sia passata
nell'opinione pubblica come una scelta banale e scontata, mentre
sappiamo perfettamente che, pur tenendo conto della finanziaria
dello Stato, nell'ambito del principio autonomistico avremmo potuto
fare come hanno fatto alcune assemblee regionali: penso ad
un'assemblea di una Regione a Statuto speciale del sud, di cui non
voglio dire il nome, nella logica dell'"agreement" di rapporti, ma
che ha avuto un fortissimo incremento delle indennità e
dell'insieme dei benefici della loro antica assemblea parlamentare.
Noi abbiamo fatto una scelta che ripeto, lo dico con dispiacere, è
passata come "acqua fresca" nell'opinione pubblica, dando per
scontato che tutto ciò dovevamo farlo. Va ricordato peraltro che
scelta analoga abbiamo chiesto ai Sindaci della Valle d'Aosta e la
negoziazione - devo riconoscere - non è stata così banale, né così
semplice da parte mia; noi siamo stati molto più immediati nella
soluzione che ci siamo trovati, mentre non ho visto grandi
entusiasmi nella riduzione da parte di altre categorie di pubblici
amministratori...
(interruzione del Consigliere Sandri, fuori
microfono)
... esatto, ho partecipato anch'io, se lei ricorda.
Ritengo che il tema da lei posto - tranne la specificità della
questione dell'USL, che è veramente una questione assai specifica,
rispetto all'ambito più pregnante che lei ha posto delle
partecipate - sia serio e che debba essere affrontato, ma che debba
essere affrontato - mi consenta - con una metodologia più mirata
rispetto intanto ad un quadro di conoscenze che credo che in questo
momento l'Assessore Marguerettaz sia finalmente in grado di poter
dare. Credo cioè che sia finito quell'aspetto ricognitivo che
avevamo auspicato e che oggi ci consente di avere un'esatta
corrispondenza nel mondo delle partecipate fra le funzioni e i
compiti che ciascuno nelle partecipate ha e gli emolumenti
corrispondenti per l'insieme di amministratori. La pregherei
quindi, se possibile, di ritirare la mozione. Do fin da ora la
disponibilità dell'Assessore competente a poter partecipare a una
riunione delle Commissioni consiliari che ritenessero di
occuparsene, per fare un ragionamento più vasto e per poter portare
qui un documento ragionato che spinga la s.p.a. e l'azionista nella
fase di partecipazione alle assemblee - che sia "Finaosta" o sia la
Regione - a quella logica di austerità che condivido in pieno.
Président
- La parole au Conseiller Sandri.
Sandri (GV-DS-PSE)
- Volevo fare innanzitutto 2 piccole
osservazioni, più tecniche, che mi sembra mi siano state anche
abbondantemente confermate dal Presidente Caveri. Il vincolo per
quanto riguarda gli stipendi è solo del Direttore sanitario e non
degli altri due, del Direttore amministrativo e del Direttore
generale, perché è legato alla questione della professione medica,
del contratto nazionale dei dirigenti medici; la seconda questione
è che il limite nazionale c'è, ma è un limite massimo che è di
150mila euro.
Questo era un modo per arrivare alla riflessione generale, credo
che su tale punto richiamare all'austerità è forse una parola un
po' forte, io starei a richiamare all'efficienza, nel senso che
alla fine l'importante è che il sistema sia efficiente e in qualche
modo mantenga dei principi di solidarietà che fanno parte della
tradizione e dei valori di questa Comunità. Dall'altra parte
ammetto che questa mozione sia rozza, l'aggettivo lo trovo anche
abbastanza azzeccato; fa parte un po' dell'attività del Consigliere
regionale, nel senso che, avvicinandosi alla scadenza termini, non
sempre si ha la possibilità e il tempo di recuperare tutti i dati e
tutte le informazioni che sarebbero necessarie. Tenuto conto che
l'obiettivo che voleva raggiungere mi sembra sia stato centrato,
cioè la disponibilità dell'Amministrazione regionale, del Governo e
dell'attuale maggioranza a confrontarsi per approfondire questi
temi - tra l'altro, prendo atto con soddisfazione perché avete
superato anche le mie più rosee aspettative, visto che c'è stata
questa attività di ricognizione di cui non ero a conoscenza -, non
posso che accettare la disponibilità e l'invito, quindi ritiro la
mozione per poterne riparlare nelle Commissioni competenti con
l'Assessore alla sanità e con l'Assessore alle finanze.
Président
- La motion au point n° 37 de l'ordre du jour
est donc retirée.
Il Consiglio prende atto, concordando.
