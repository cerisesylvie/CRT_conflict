Classificazione
ENTI LOCALI
Comuni
TRASPORTI E VIABILITÀ
Viabilità
Strade di interesse regionale



Oggetto del Consiglio n. 682 del 28 luglio 2009 - Resoconto
OGGETTO N. 682/XIII - Interrogazione: "Accertamenti
effettuati per verificare le stime dei danni causati dalle nevicate
alle strutture viabili, presentate dai Comuni".
Interrogazione
Vista la nota prot. n. 4068 del 24 aprile 2009 con cui il
Dipartimento Difesa del Suolo e Risorse Idriche chiedeva ai Comuni
di indicare ed estimare anche in via preventiva l'entità dei
danneggiamenti causati dalle copiose nevicate alle strutture
viabili;
Richiamato l'articolo 7 della legge regionale n. 7/09 che
autorizza la Giunta regionale ad adottare per l'anno 2009 piani
straordinari di interventi finalizzati al ripristino dei
danneggiamenti sopra menzionati, determinando l'onere complessivo
in tre milioni di euro;
Richiamata la delibera di Giunta che indica i criteri e le
modalità di erogazione ai Comuni dei relativi
finanziamenti;
Constatato che l'allegata tabella n. 1 "quadro delle
richieste pervenute dai Comuni" evidenzia come Comuni comparabili
in termini di rete viaria ed altitudine abbiano presentato delle
richieste profondamente diverse;
Ricordato che i rapporti tra l'amministrazione locale e
l'Amministrazione regionale devono richiamarsi al principio della
leale collaborazione;
i sottoscritti Consiglieri regionali
Interrogano
l'Assessore competente per conoscere:
1) la tipologia delle richieste pervenute dai Comuni, la
natura degli interventi effettuati e se gli stessi siano realmente
coerenti con i criteri indicati dalla delibera di Giunta;
2) quali verifiche sono state attuate per accertare la reale
entità dei danneggiamenti dichiarati.
F.to: Giuseppe Cerise - Bertin - Chatrian - Louvin - Patrizia
Morelli
Président
- La parole à l'Assesseur aux ouvrages publics,
à la protection des sols et au logement public, Marco Viérin.
Viérin M. (SA-UdC-VdA)
- Merci.
I Comuni hanno segnalato una serie di esigenze sulla base di
quanto richiesto con la nota richiamata nell'interrogazione, il cui
ammontare complessivo superava la cifra di 9,5 milioni di euro.
Tali segnalazioni dovevano essere strutturate in modo da indicare
non solo l'ammontare finanziario delle esigenze, ma anche
documentare con fotografie e planimetrie le aree di intervento.
Inoltre è stato richiesto di distinguere fra le esigenze di
asfaltatura della sede viabile e interventi di recupero e
riparazione dei manufatti vari. Ricordo che la legge n. 15/2009 ha
messo a disposizione una somma pari a 3 milioni di euro per il
finanziamento del programma, ponendo quindi l'esigenza non solo di
verificare l'ammissibilità delle richieste rispetto a quanto
previsto dalla legge, ma anche di individuare criteri di
ripartizione dei finanziamenti, perché la somma a disposizione era
pari a circa 1/3 delle esigenze manifestate. Sulla base di tali
considerazioni gli uffici hanno quindi prima individuato ed escluso
le richieste di intervento che esulavano dalle tipologie
ammissibili al finanziamento per un importo complessivo pari a
circa 1 milione di euro, quindi la somma è scesa da 9,5 a 8,5
milioni di euro.
Per quanto riguarda le segnalazioni ammissibili è stato
verificato che le richieste fossero tutte accompagnate da
un'adeguata documentazione fotografica e planimetrica, atta ad
individuare in modo univoco l'intervento e che le valutazioni
economiche fossero basate sul prezziario regionale. Quest'ultima
verifica ha anche permesso di accertare che mediamente i costi di
intervento similari, gli asfalti soprattutto, fossero uniformi per
tutti i Comuni.
Rispondendo puntualmente ai quesiti, con riferimento al primo
quesito è possibile assicurare che quanto finanziato è coerente con
quanto stabilito dalle legge regionale n. 15/2009, in
considerazione del fatto che le richieste superano abbondantemente
la disponibilità e che solo una parte viene finanziata, e il tutto
è stato concordato con il CELVA; che il piano non indicasse quindi
puntualmente quali interventi finanziare, ma solo l'ammontare delle
risorse assegnate a ciascun Comune. Il piano stabilisce quindi che
ogni Comune, nel limite della quota di finanziamento assegnata,
salvo integrazione con i fondi comunali, dovrà individuare in fase
realizzativa quali lavori eseguire fra quelli e sono fra quelli
indicati. Questa scelta è correlata dal fatto che sono state
finanziate completamente le esigenze fino a 30.000 euro, poi il
collega saprà certamente come è venuta questa proposta dal CELVA, e
solo in quota parte quelle di importo superiore, quindi un importo
minimo uguale a tutti per quelli che hanno fatto domanda e poi solo
in percentuale.
Proprio con lo spirito della leale collaborazione richiamata
nell'interrogazione, si è preferito non vincolare i Comuni, ma
permettere loro, nella loro autonomia, di scegliere le priorità da
soddisfare nell'ambito però esclusivo dell'insieme degli interventi
segnalati. Questa impostazione è stata concordata con il CELVA, con
il quale si è operato in stretta collaborazione sia nella fase di
verifica delle richieste, sia in quella di individuazione dei
criteri di riparto dei fondi. Le discrepanze fra i Comuni
comparabili in termini di estensione della rete viaria e di
altitudine, come evidenziato dall'interpellante, sono abbastanza
evidenti - lo abbiamo notato anche noi -, ma l'autonomia dei Comuni
è che ognuno possa indicare quello che ritiene opportuno. Rilevo
che però la documentazione presentata è coerente con le esigenze
manifestate, quindi se ne deve dedurre che ogni Comune ha operato
in piena autonomia scelte diverse: alcuni hanno selezionato le
richieste, altri invece hanno indicato un numero ampio di
interventi, ciascun Comune ha però presentato una documentazione
esaustiva a supporto della propria richiesta.
Con riferimento al secondo quesito confermo che la reale entità
dei danneggiamenti dichiarati... è stata verificata, in quanto ogni
richiesta risultava adeguatamente accompagnata dalla documentazione
tecnica fotografica, richiesta dagli uffici e poi esaminata
puntualmente per scorporare quegli interventi che abbiamo trovato
non ammissibili rispetto al testo normativo della legge n.
15/2009.
Président
- La parole au Conseiller Giuseppe Cerise.
Cerise G. (VdAV-R)
- Merci, M. le Président. La
ringrazio, Assessore, innanzitutto per la risposta abbastanza
dettagliata e puntuale che ha dato. Sono stato e sono tuttora credo
un difensore dell'autonomia dei Comuni, non voglio qua sicuramente
andare ad intaccare questa autonomia. Mi permetto però di avere
alcune perplessità... che effettivamente tutto quanto indicato dai
Comuni... questi siano stati poi coerenti con quanto, di fatto,
verificato.
Abbiamo presentato questa interrogazione dopo aver preso visione
della tabella dei danni dichiarati dai Comuni, in risposta alla
nota che citava lei, inviata dal suo assessorato, nella quale si
richiedeva di indicare e stimare anche in via presuntiva l'entità
dei danneggiamenti subiti dalle infrastrutture viarie comunali,
inseguito alle abbondanti nevicate di questo inverno; danni che,
dalle indicazioni pervenute, ammontano prima a 9 milioni, poi
ricondotti agli 8,5 milioni di euro circa, rispetto alla
disponibilità di 3.000 euro, cifra stanziata dalla legge che lei ha
citato. Anche da un attento esame della tabella di ripartizione dei
finanziamenti ai singoli Comuni, da un esame attento delle
richieste pervenute, credo che non possa sfuggire il profondo
divario - che anche lei ha ricordato - fra i vari Comuni; Comuni
che non hanno indicato alcun danno, Comuni che hanno indicato dei
danni dell'ordine di una decina di migliaia di euro, per arrivare a
Comuni che hanno dichiarato 800.000 euro, un rapporto uno a
ottanta, mi pare.
Al di là di questo dato che riteniamo significativo, colpisce il
fatto che Comuni affini - lo ha citato anche lei nella risposta -
in termini di rete viaria e di altitudine abbiano lamentato danni
di entità incomprensibilmente diverse, per intendersi meglio con un
rapporto, anche qui, di uno a venti. Con questo non vogliamo
assolutamente muovere delle accuse a lei, Assessore; conosciamo
l'impegno che mette nell'esercizio della sua funzione. L'altro
giorno, dall'altra parte dei banchi, mi pare che qualcuno,
elogiando il suo impegno, la invitava scherzosamente ad aggiungere
altre due ore di presenza alle già 26 che normalmente assicura; noi
non ci spingiamo a tanto, ma pare doveroso, al di là dell'ironia,
riconoscere il pregio di questa presenza e del suo impegno.
Vorremmo semplicemente che iniziative lodevoli come questa,
tendenti a sostenere i Comuni a far fronte a maggiori spese non
programmate causate da particolari condizioni atmosferiche,
eccetera, che - ripeto - incontrano la nostra condivisione, siano
poi supportate da criteri di ripartizione equi e da un'effettiva
verifica sull'attendibilità e coerenza di quanto dichiarato. Siamo
coscienti che questo non sia così semplice, per poter accertare i
danni dichiarati e che siano effettivamente conseguenti alle forti
nevicate e alle condizioni climatiche del periodo invernale di
quest'anno, necessiterebbe la conoscenza reale dello stato di fatto
delle reti viarie prima dell'inverno, altrimenti difficilmente si
potrà capire quali sono danni che erano già presenti, a volte per
una cattiva manutenzione delle strutture.
Noi non vogliamo assolutamente stilare delle classifiche di
Comuni più o meno virtuosi, siamo coscienti che i fondi stanziati
sono comunque indirizzati a interventi di interesse generale, non
c'è una distorsione di fondi, vanno per interventi su delle opere
sicuramente necessarie; ma ci parrebbe corretto che non venissero
impegnati in contesti che non sono quelli indicati specificatamente
dalle finalità del provvedimento. Il criterio di coprire i danni
dichiarati fino a 30.000 euro e di ripartire la quota residua in
proporzione all'entità dei danni indicati potrebbe, a nostro
avviso, senza un effettivo controllo e criteri molto stringenti su
provvedimenti simili spingere le amministrazioni locali a segnalare
anche quei danni non propriamente riconducibili alle finalità
desiderate. Ripeto, non è una critica che muoviamo, Assessore, ma
un invito ad eventualmente riconsiderare, in futuro, per interventi
simili i criteri e le verifiche per assicurare il rapporto dei
danni realmente subito, evitando di premiare le richieste più
disinvolte, richiamando se necessario gli enti locali al rispetto
del principio di pari dignità fra i vari livelli istituzionali, ma
anche nel rispetto dell'imprescindibile concetto della leale
collaborazione che li deve regolare. Grazie.
