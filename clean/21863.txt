Classificazione
TURISMO E INDUSTRIA ALBERGHIERA



Oggetto del Consiglio n. 1574 del 9 novembre 2005 - Resoconto
OGGETTO N. 1574/XII - Andamento dell'ultima stagione turistica.
Dati discordanti tra l'Assessorato e l'ADAVA sulle presenze
alberghiere durante la stagione estiva. (Interrogazione ed
interpellanza)
Interrogazione
Richiamata la propria interpellanza (prot. n. 179/05), in
tema di flussi turistici nella nostra Regione, discussa in
occasione del Consiglio regionale del 21/9/05;
Tenuto conto che, in tale occasione, furono forniti dati
parziali, anche in considerazione dei ritardi con cui vengono
reperiti e divulgati i dati degli arrivi e delle presenze
turistiche;
Osservato che dati più completi sono stati recentemente
riportati dalla stampa locale; ciò che ha peraltro provocato una
polemica fra l'Assessorato regionale del Turismo e l'Associazione
degli albergatori;
Ritenuto necessario avere chiarimenti in ordine ai reali
flussi turistici della passata stagione turistica;
il sottoscritto Consigliere regionale
Interroga
l'Assessore competente per sapere:
1) quali sono i dati certi e definitivi circa i flussi
turistici regionali, in riferimento alla scorsa stagione
estiva;
2) quale giudizio dà il Governo regionale sull'andamento
dell'ultima stagione turistica.
F.to: Curtaz
Interpellanza
Premesso:
- che,
presentando il consuntivo dei flussi turistici
estivi, l'Assessore regionale ha affermato che i mesi di giugno,
luglio e agosto si sono chiusi - rispetto allo stesso periodo del
2004 - con un bilancio positivo sia in termini di presenze che di
arrivi, sottolineando altresì "la sostanziale tenuta del comparto
alberghiero";
- che, commentando i dati diffusi dall'Assessorato, il
Presidente dell'ADAVA ha smentito tali affermazioni, sostenendo
invece che durante lo stesso periodo si sono registrate 4.190
presenze in meno negli alberghi e nelle residenze
turistico-alberghiere valdostane rispetto all'anno
precedente;
- che desta stupore il fatto che non ci sia concordanza sui
dati inerenti le presenze e gli arrivi nei vari settori del
comparto;
ciò premesso, il sottoscritto Consigliere regionale
Interpella
l'Assessore delegato per sapere:
1) se l'Assessorato e l'ADAVA dispongono delle medesime fonti
di rilevazione statistica;
2) per quali ragioni è emersa tale differenza in merito alle
presenze alberghiere, con l'Assessore che ha omesso di rilevarne il
calo;
3) quali sono le categorie di alberghi e le località che
hanno patito maggiormente tale flessione e se ritiene che l'offerta
alberghiera valdostana sia consona alle moderne e variegate
esigenze della domanda turistica;
4) considerati i consistenti investimenti
nell'informatizzazione della Pubblica Amministrazione regionale,
quali sono i suoi intendimenti per ottimizzare la raccolta dei dati
inerenti i flussi turistici e per disporne con maggiore
tempestività e assoluta attendibilità.
F.to: Tibaldi
Presidente - La parola al Consigliere Tibaldi.
Tibaldi (CdL) - Parliamo di dati, cercando di non dare i numeri,
anche perché i numeri di cui si parla sono quelli del comparto
turismo, che, quando si tratta di tracciare dei bilanci, viene
posto sotto i riflettori oppure viene visto dai lati meno luminosi.
Con questa interpellanza ci riferiamo al consuntivo dell'estate
2005, che è stato oggetto di diversa interpretazione, immaginiamo
che almeno i dati siano gli stessi, ci riferiamo alle presenze e
agli arrivi di turisti in Valle d'Aosta nei mesi di giugno, luglio,
agosto e su tali dati ci sono state due "chiavi di lettura"
completamente differenti che hanno creato anche qualche strascico
polemico. Vorremmo capire qual è l'interpretazione che l'Assessore
dà di questi dati; stando agli articoli pubblicati sui giornali,
sembra che vi sia una leggera crescita - + 0,4% - e una sostanziale
tenuta del comparto alberghiero. Su questa affermazione si sono
incentrate le attenzioni degli albergatori, in particolare
dell'Associazione che rappresenta gli albergatori, la quale per
bocca del suo Presidente, il Consigliere Maquignaz, ha subito
sottolineato che invece le presenze nelle residenze turistiche
alberghiere e negli alberghi hanno fatto registrare una flessione
di 4.190 unità.
Di fronte a questa interpretazione che è divergente, vorremmo
capire se i dati dai quali attingono entrambi gli organismi -
Assessorato e ADAVA - sono gli stessi e quindi, se le fonti di
divulgazione di tali dati sono le stesse, se il sistema di
rilevazione di presenze e di arrivi è lo stesso per entrambi; poi
vorremmo capire per quali ragioni è emersa questa differenza in
merito alle presenze alberghiere, con un Assessore che omette di
rilevarne il calo. A fronte di tutti gli investimenti tecnologici,
in particolare quelli in informatica - ne parleremo in
un'interpellanza successiva - che sono stati effettuati in questi
anni, investimenti massicci, poi andiamo ad "inciampare su bucce di
banana" come queste, nel senso che abbiamo i dati che arrivano in
ritardo - qualche mio collega con un'iniziativa analoga ha fatto
rilevare che è inammissibile che vi siano dei ritardi sui dati
delle presenze e degli arrivi in una Regione che vive di turismo
come la nostra - e oltretutto dati che sono stati anche taroccati
da qualche AIAT - ricordo quella di Aosta -, ma ne abbiamo parlato
con il suo predecessore, Caveri, e quindi sono dati suscettibili di
manipolazione.
Oggi non ci vogliamo soffermare sulla veridicità dei dati,
perché altrimenti avremmo impostato l'interpellanza in un altro
modo, vogliamo invece soffermarci sulla fonte dei dati e sulle
successive interpretazioni che ne vengono date dagli organi
competenti. Rivolgendo l'interpellanza all'Assessore vogliamo
sapere dal vertice del sistema turistico valdostano alcune
considerazioni. Prima di tutto vorremmo le risposte a questi due
quesiti che ci sembrano importanti, non per rinfocolare una
polemica che ha già avuto largo spazio sui giornali, ma per avere
degli elementi di valutazione in più. Le ultime due domande poi si
riferiscono a ragionamenti prospettici:
"quali sono le categorie
di alberghi e le località che hanno patito maggiormente tale
flessione e se ritiene che l'offerta alberghiera valdostana sia
consona alle moderne e variegate esigenze della domanda
turistica"
, che oggi sceglie la montagna piuttosto che altre
zone per trascorrere le vacanze estive;
"considerati i
consistenti investimenti nell'informatizzazione della Pubblica
Amministrazione regionale, quali sono i suoi intendimenti per
ottimizzare la raccolta dei dati inerenti i flussi turistici e per
disporne con maggiore tempestività e assoluta attendibilità".
Lascio a lei le risposte e mi riservo una replica.
Presidente - La parola all'Assessore al turismo, sport,
commercio e trasporti, Pastoret.
Pastoret (UV) - Una replica che sono certo ci sarà, anche perché
i colleghi Curtaz e Tibaldi dovrebbero avere per me un po' di
gratitudine per aver consentito loro di introdurre questo argomento
grazie ad alcune dichiarazioni rese un po' di tempo fa. Cercherò di
dare le risposte che il collega Tibaldi auspica.
Parto con una risposta alla prima domanda dell'interrogazione
del collega Curtaz, quando chiede:
"quali sono i dati certi e
definitivi circa i flussi turistici regionali, in riferimento alla
scorsa stagione estiva"
. Risponderò senza cogliere la sottile
ironia che vi è in questa prima domanda. I dati certi sono quelli
che sono stati resi disponibili e che sono peraltro gli unici che
hanno diritto di "cittadinanza" dal punto di vista ufficiale e
formale. Sarebbe strano concepire che vi siano dati diversi a
seconda dei soggetti e delle esigenze di ciascuno; i dati sono
forniti direttamente dalle varie strutture turistiche alle AIAT che
li elaborano e che poi li trasmettono all'Assessorato. La
trasmissione all'AIAT è fatta dai vari soggetti tramite i modelli
"C59" compilati dagli operatori del ricettivo e vi è poi da parte
dell'AIAT la successiva imputazione al sistema dei dati delle
singole schede con gli operatori addetti a questa operazione.
Vorrei precisare che non credo sia interesse di nessuno fornire
dati in eccesso rispetto agli arrivi e alle presenze, il collega
Tibaldi ha citato uno spiacevole episodio che noi abbiamo il buon
senso di ritenere isolato. Il collega Tibaldi ha elencato le
domande che mi ha presentato, anche lui replica quello che aveva
posto il collega Curtaz nella sua iniziativa:
"se l'Assessorato
e l'ADAVA dispongono delle medesime fonti di rilevazione
statistica"
. Devo premettere che al momento l'ADAVA non dispone
di un sistema di rilevazione statistica delle presenze diverso o
alternativo rispetto a quello impiegato dalle AIAT e utilizzato
dall'Assessorato per diffondere i dati; fra l'altro, questo in
possesso dell'Assessorato è l'unico strumento ufficiale di
rilevazione riconosciuto dall'ISTAT, i dati ISTAT fanno riferimento
esclusivamente ai dati che vengono diffusi dall'Assessorato. Vi è
pertanto ragione di credere che il problema non consista nell'uso
di strumenti diversi o dell'acquisizione di dati diversi, quanto
piuttosto nella diversa analisi che i vari soggetti fanno dei dati.
Questo si è verificato anche in Consiglio a seguito di due
iniziative analoghe, che sempre hanno presentato i colleghi Curtaz
e Tibaldi. Vorrei anche dire che a volte la divergenza risiede
nella diffusione che viene fatta delle dichiarazioni rese dai vari
soggetti. A volte vi è una discordanza riportata rispetto alla
stessa dichiarazione resa.
Nell'interpellanza si chiede:
"per quali ragioni è emersa
tale differenza in merito alle presenze alberghiere, con
l'Assessore che ha omesso di rilevarne il calo"
; lungi da me
questa intenzione, anche perché ho avuto modo di dire in conferenza
stampa che, se mai l'Assessore di turno dovesse avere una qualche
responsabilità su questi dati, mi sento particolarmente libero da
tale incombenza per la stagione 2005, per cui che ragioni avrei
avuto di omettere dei dati? Non credo sia emersa la differenza in
merito alle presenze alberghiere; non ho omesso di rilevare alcun
calo. L'Assessore Pastoret ha presentato in una conferenza stampa i
dati nel loro insieme, ha fatto una panoramica generale nella quale
ha sottolineato punti di criticità e si è limitato a presentare i
dati senza ulteriori commenti, fornendo le tabelle complete di
tutte le presenze per ogni settore di ospitalità, senza commentarle
e distribuendole direttamente ai responsabili dell'informazione che
erano presenti in quella occasione, e che hanno poi fatto un
resoconto più o meno variegato. Dalle citazioni che egli ha fatto
ho avuto modo di verificare che il collega Tibaldi ha letto con
attenzione queste dichiarazioni.
Poiché le parole hanno un peso, vorrei citare due passaggi. Il
primo è un articolo de "La Stampa" del 21 ottobre 2005, dove si
dice: "l'idea che trapela è di una sostanziale tenuta"... avrei
detto io, ma non virgolettato, perché le virgolette si aprono dopo.
In quello stesso giorno è uscito dall'Ufficio stampa della Regione
un comunicato riportato poi dall'ANSA Valle d'Aosta, dove vi è una
mia dichiarazione debitamente virgolettata, in cui io affermo:
"ha visto il settore una flessione della presenza negli
alberghi"
, questo ho affermato nel pomeriggio dopo aver letto
l'articolo de "La Stampa" dove erano riportate dichiarazioni non
virgolettate. Tutto ciò premesso, se anche fosse vero - e come si è
visto da queste citazioni non è vero - che l'Assessore avesse
parlato di sostanziale tenuta, fornisco alcune cifre e sono le
stesse cifre rilevate dalle tabelle distribuite alle associazioni
di categoria. Se nel periodo giugno-agosto si sono registrate
779.779 presenze ufficiali presso gli alberghi e le residenze
turistico-alberghiere operanti in Valle, la statistica indica una
flessione delle presenze rispetto al medesimo periodo del 2004
dello 0,5%, flessione che sarebbe da imputarsi in parte maggiore
alle RTA. Il ritenere che il dato esprima una sostanziale tenuta
del comparto alberghiero, se questo fosse in tali termini stato
così affermato, apparirebbe così infondato? Tenuto conto che a
livello nazionale il comparto montagna ha registrato una flessione
dell'1,7% e che è evidente a tutti che l'attuale congiuntura
economica risulta poco propizia sotto il profilo dei consumi mi
parrebbe normale esprimere un giudizio non del tutto negativo,
tenuto conto delle aspettative di molte "Cassandre" ad inizio
stagione. Se poi l'analisi si estende alla valutazione degli
arrivi, i dati evidenziano che gli stessi sono aumentati del 5,1%
negli alberghi e dello 0,5% nelle RTA rispetto al 2004. Questo è un
dato che penso possa essere valutato in modo non negativo, atteso
che lo stesso evidenzia che nonostante tutto vi sono più persone
che hanno trascorso in Valle le loro vacanze. Il segno positivo
negli arrivi dimostra che la ragione del leggero calo di presenze
va ricercata in una minore disponibilità economica da parte dei
turisti e non in una minore appetibilità dell'offerta turistica
complessiva. Vi sono altre ragioni, che abbiamo indagato altre
volte, quindi evito di tornarvi. Non sto a dare altri numeri,
perché il senso della questione è di altro genere.
Chiede poi il collega Tibaldi:
"quali sono le categorie di
alberghi e le località che hanno patito maggiormente tale flessione
e se ritiene che l'offerta alberghiera valdostana sia consona alle
moderne e variegate esigenze della domanda turistica"
. Prima
parte della domanda: il calo si è avvertito in particolare negli
alberghi a una e due stelle, mentre sono andati relativamente bene
quelli a tre e quattro stelle, dove si è registrato un aumento di
presenze rispettivamente di quasi il 10% e il 7%. Le località in
cui si sono registrate le percentuali più marcate di riduzione sono
state: Arvier, Aymavilles, Breuil Cervinia, Châtillon, Fénis,
Gressan, Gressoney-La-Trinité, Ollomont, Saint-Christophe,
Saint-Vincent e Torgnon.
Chiede ancora il collega Tibaldi:
"considerati i consistenti
investimenti nell'informatizzazione della Pubblica Amministrazione
regionale, quali sono i suoi intendimenti per ottimizzare la
raccolta dei dati inerenti i flussi turistici e per disporne con
maggiore tempestività e assoluta attendibilità"
, quella che è
stata definita una "buccia di banana". Gli attuali tempi di
registrazione dei dati ufficiali sono imputabili ai tempi legati
all'inserimento manuale degli stessi nel sistema più che ad
inefficienza del sistema stesso; ho ricordato prima la trasmissione
alle AIAT dei modelli "C59" e dell'operazione che viene svolta, si
tratta però di un'operazione che risulta onerosa soprattutto nei
periodi di alta stagione, tenuto conto che le AIAT si occupano
anche di altre cose. L'attendibilità e la completezza del dato
richiede tempo per la sua elaborazione e d'altra parte si ritiene
che questo rilevamento debba continuare ad essere effettuato anche
a fronte di possibili ritardi; diversamente, se così non si
facesse, in modo coerente e organizzato, vi sarebbe il caos. Per
ridurre i tempi attuali vi è l'intendimento, già concretizzatosi a
livello sperimentale, nell'"AIAT Monte Rosa", di introdurre sistemi
di collegamento telematico diretto fra i singoli esercizi e l'AIAT
di riferimento, che consentirebbe di eliminare uno dei passaggi con
conseguente risparmio di tempo. Qui vi è un progetto operativo che
la Regione sta portando avanti, ovvero il portale telematico
turistico interregionale. Ciò detto, vorrei precisare che si
tratterebbe di un fattore puramente tecnico, che non toglierebbe e
non aggiungerebbe niente al miglioramento dell'offerta e della sua
efficacia. Dal punto di vista dell'immagine questo può
rappresentare una criticità, ma non è che avere i dati prima o dopo
modifichi qualcosa dal punto di vista della sostanza.
Chiede il collega Curtaz:
"quale giudizio dà il Governo
regionale sull'andamento dell'ultima stagione turistica"
, il
Governo regionale non dà alcun giudizio sui dati, né ho inteso
darlo io, e non l'ho fatto in sede di conferenza stampa, ove ho
fatto pochissime valutazioni. Le stesse che sono state riassunte da
me prima e citate sulla base di quanto i numeri in modo oggettivo,
evidenziano. Si potrà poi dire che le indicazioni che fuoriescono
da quei numeri sono positive o negative, ma i giudizi del Governo
regionale e dell'Assessore non modificherebbero i flussi.
D'altronde nessuno può ignorare che la questione è un'altra,
perché, se le cose vanno male, ci saranno delle ragioni, così come
ce ne dovrebbero essere se le cose vanno bene. Mi chiedo, e lo
chiedo ai colleghi, a chi dovrebbero essere imputati i meriti
quando i dati sono positivi e in caso contrario a chi dovrebbero
essere ascritti i demeriti, sulla base di che cosa e in quale modo?
Vedo che vi è un'aura misteriosa attorno alla diffusione di questi
dati, vi è come la ricerca di una colpa o di un'assoluzione che
arieggia nell'aria. Mi pare che si viva su un equivoco di fondo che
si riproduce ad ogni stagione. Certo, se una stagione va male, vi
sono delle ragioni, e la mia domanda è: siamo in grado di
individuarle? Mi pare che sovente si lasci un po' cadere questo
tema, così come, se le cose vanno bene, si fa finta di niente. In
fondo una delle risposte possibili è stata provocata dal collega
Tibaldi quando mi ha chiesto se l'offerta alberghiera valdostana
sia consona alle moderne e variegate esigenze della domanda
turistica, ed è una domanda alla quale devono essere chiamati a
rispondere diversi soggetti. Qui accetto sì che venga chiamata a
rispondere la Regione per una parte, nella persona degli
Amministratori e degli Assessori, perché la Regione ha il compito
di dare risposte politiche strutturando con legge e provvedimenti
una serie di opportunità che possono essere utilizzate dagli
operatori del settore, anche e soprattutto per potersi adeguare ai
tempi e ai loro cambiamenti, ampliando i loro esercizi, ma allora
qui siamo nell'ambito di politiche di carattere strutturale che non
possono essere solo citate nel momento di vere o presunte
difficoltà finali. Certo che questo da solo non basta, perché sono
numerosi gli ingredienti che consentono di avere competitività; una
parte di questi elementi li avevo già citati in occasione di una
precedente iniziativa e avevo anche fornito una tabella dove questi
erano elencati ed erano stati distribuiti dal Presidente della IV
Commissione ai colleghi. Questi sono elementi importanti e questi
chiedono l'intervento della Regione da un lato, ma anche la
concorrenza di altri soggetti dal punto di vista operativo. Uno
degli elementi importanti credo sia la base del rapporto che vi è
fra il cliente e chi lo ospita, perché questo diventa uno dei
fattori moltiplicatori della qualità dell'offerta turistica legati
alla qualità del servizio che fanno capo ad ogni azienda. Le
ragioni della competitività però sono numerose e diversificate ma,
per tornare alla domanda che faceva il Consigliere Tibaldi
relativamente all'ospitalità alberghiera, è vero, ho detto che chi
fa l'albergatore in Valle e lo fa bene secondo me dovrebbe avere
una medaglia al merito, perché investe, ammoderna le proprie
strutture, dà qualità di servizio, è il miglior promotore di
un'offerta turistica importante nei confronti della cura che mette
nella clientela. Credo che però il vero problema sia fare in modo
che tutti si adeguino a questi "standard" qualitativi. Per quanto
riguarda la Regione, sappiamo che vi sono temi aperti dal punto di
vista dell'ammodernamento delle strutture alberghiere e ricettive
come pure del "corpus", dell'architettura amministrativa,
burocratica e legislativa che sovrintende a tale settore e su
questo siamo in fase operativa per immaginare delle soluzioni per
quanto riguarda il futuro.
Presidente - La parola al Consigliere Curtaz.
Curtaz (Arc-VA) - L'ampia risposta data dall'Assessore Pastoret
mi induce a tre brevi osservazioni.
Per quanto riguarda il discorso del "balletto delle cifre", mi
sembra che l'Assessore abbia sufficientemente spiegato il perché di
questi... equivoci che ci sono stati in riferimento all'apparente
diversità di dati forniti dall'Assessorato del turismo e
dall'ADAVA, quindi non voglio polemizzare ulteriormente. Qualche
volta basterebbe una telefonata, anziché parlarsi attraverso i
giornali, ma non è un problema mio.
Secondariamente, rispetto al momento in cui questi dati sono
disponibili, ripeto un'osservazione fatta in una scorsa occasione.
Adesso siamo agli inizi di novembre, i dati sono stati disponibili
attorno al 20 ottobre; ho già detto che non è ammissibile che nel
2005 si abbiano i dati relativi alle presenze turistiche con tale
ritardo, anche perché volendo non si possono neppure fare delle
correzioni di rotta nel corso dell'estate, cioè se i dati arrivano
- come dicevo l'altra volta ironicamente - come il conteggio dei
voti a Kabul con dei mesi di ritardo, non si può fare nessun
ragionamento nel corso della stagione estiva e così vale per la
stagione invernale. Chiedo pertanto all'Assessore che in questo
campo ci si dia una mossa, perché con la tecnologia, con
l'informatica, credo che avere tali dati in tempi ragionevoli sia
un'esigenza di tutti.
La terza osservazione è in riferimento alla non esauriente
risposta che l'Assessore ha dato alla mia seconda domanda, cioè il
giudizio sull'andamento dell'ultima stagione turistica. L'Assessore
ha detto che i dati li forniva senza dare giudizi sull'andamento
della stagione, ma in realtà qualche commento lo ha fatto. Io
invece avrei voluto dall'Assessore un commento più ampio e qualche
idea particolare in riferimento al turismo in Valle d'Aosta, anche
perché so che l'Assessore qualche idea ce l'ha, quindi sarebbe bene
confrontarsi su questo tema.
Rispetto agli accenni che ha fatto, sono d'accordo quando dice
che gli attori sono molti, non solo la Regione, anzi direi che
paradossalmente gli altri attori, ad esempio gli operatori del
settore, sono anche più importanti della Regione, perché, se
sapessero fare gli imprenditori come occorrerebbe fare, la Regione
diventerebbe marginale. Qui il ruolo della Regione in Valle d'Aosta
in economia è tanto più invasivo, quanto i privati hanno difficoltà
a fare il loro mestiere di imprenditore... questa è la realtà!
L'Assessore poi a qualcuno ha detto che bisognerebbe dare la
medaglia; anch'io darei qualche medaglia, ma a qualche altro
bisognerebbe dare qualche "bastonata" per come gli operatori in
Valle d'Aosta nel settore del turismo ogni tanto trattano i
turisti. Ogni tanto leggiamo delle lettere, ognuno di noi ha delle
esperienze personali, capita ancora spesso nella nostra Regione che
entrando in un locale pubblico si abbia più l'impressione di dare
fastidio che quella di essere un consumatore o una persona che
gradirebbe di essere trattato con cortesia; questo fa parte di un
discorso culturale, per questo dico che abbiamo tanta strada da
fare, un discorso di approccio verso l'accoglienza in tutti i
sensi, quella del turismo è particolare, ma vi sono anche altri
tipi di accoglienza dove forse siamo in difetto, si tratta di temi
che avremo ancora l'occasione di approfondire.
Presidente - La parola al Consigliere Tibaldi.
Tibaldi (CdL) - Prendiamo atto della lettura di un comunicato
stampa che ci ha dato l'Assessore con cui ha precisato le sue
affermazioni. Sui mezzi di informazione però è uscito un messaggio
differente e vorrei solo ricordarlo, sull'ANSA del 20 ottobre la
dichiarazione dell'Assessore è stata la seguente - riprendo uno
stralcio virgolettato -:
"a fronte di una sostanziale tenuta
dell'alberghiero..."
- ha concluso l'Assessore Pastoret al
termine della conferenza stampa -
"... abbiamo registrato un
travaso fra le altre strutture di accoglienza..."
, quindi qui
viene ripresa come sua dichiarazione la sostanziale tenuta
dell'alberghiero. La stessa cosa accade sulla "Gazzetta Matin" del
24 ottobre, dove si legge:
"crescita delle aree attrezzate, calo
dei campeggi e tenuta sostanziale del sistema alberghiero"
.
Prendiamo quindi atto dell'autenticità di quello che ci ha detto,
ma altrettanto autentiche sembrano le frasi virgolettate su questi
organi di informazione; se vi sono delle irregolarità, penso sia
dovere di qualunque persona interessata di effettuare una smentita.
Ciò non è avvenuto, poco importa, il discorso non deve incentrarsi
solo su tale "balletto" di considerazioni, ma sta di fatto che
l'analisi è vero che può essere diversa, ma in questo caso era
addirittura divergente, quindi, secondo noi, questo è un fatto
singolare.
Tornando sul discorso più generale, vorrei soffermarmi sulle
considerazioni che lei ha fatto in merito agli ultimi due quesiti
della nostra interpellanza. Lei dice che l'offerta alberghiera
valdostana non è l'unico "ingrediente" per la nostra competitività;
concordiamo, Assessore, ma ci sarebbe piaciuto sapere da lei quali
considerazioni esprime sull'offerta alberghiera. Lei dice che
qualcuno dovrebbe essere premiato, ma penso che, al di là di questa
singola affermazione, forse un'analisi più profonda un Assessore
possa permettersi di farla e forse sia anche doveroso farla. Non
l'abbiamo sentita se non per quella laconica dichiarazione che ci
ha fatto nel corso della sua risposta. Il fatto preoccupante è che
si continua a parlare di ridurre i tempi di trasmissione dei dati,
cioè di ridurre tutto quel ciclo burocratico che sovrintende la
raccolta di dati dagli alberghi fino al sistema regionale, ma non
si riescono a traguardare risultati significativi. Vorrei
sottolineare che nel corso di questo primo biennio sono state
investite delle risorse significative, non ultime quelle che
riguardano consulenze "pesanti" per quasi 200 mila euro per il
coordinamento tecnico-organizzativo del progetto del portale
telematico di cui lei ha fatto cenno: solo per coordinare questo
progetto sono stati investiti 200 mila euro in termini di incarichi
di consulenza, senza considerare tutta l'infrastruttura necessaria
per permettere tale telematizzazione fra gli esercizi alberghieri,
le AIAT e la Regione. È quanto mai opportuno che questi tempi ci
portino quanto prima a un risultato, cioè si addivenga ad avere un
sistema efficiente e paradossalmente che non si debba attendere 2 o
3 mesi per avere le risultanze in termini di presenze e di arrivi
della stagione, che si è conclusa da un pezzo. Per fare una
programmazione efficace anche da un punto di vista turistico, sia
per calendarizzare dei momenti promozionali, sia per stabilire come
destinare le risorse a disposizione della Regione, è necessario
conoscere in un tempo breve i risultati di un periodo, altrimenti
rincorriamo dei dati, li commentiamo in maniera divergente fra i
vari organi competenti, ma non riusciamo mai a "quagliare"
qualcosa. Penso che questo sia un aspetto non qualificante della
promozione turistica valdostana e, come ben sappiamo, la legge n.
6/2001 conferisce tale competenza alla Regione Valle d'Aosta. Visto
che vi è questa competenza, che significa anche responsabilità,
consigliamo vivamente di tradurre in fatti quelle parole e quegli
annunci che più volte sono stati fatti in quest'aula, anche se non
da lei, ma penso che lei sia consapevole che è importante per una
Regione che ha le risorse, l'informatica a disposizione, adesso si
parla anche di telematica, quindi tutti quei presupposti che ci
permettono di fare qualcosa di qualità, di farlo e di farlo nel più
breve termine possibile. Sulla competitività della nostra Regione
in termini turistici poi un'interpellanza non permette una disanima
approfondita, ci saranno altre occasioni in concomitanza della
discussione di leggi ad "hoc" o di provvedimenti che in questo
Consiglio, o in commissione possono essere presentati, ma sta di
fatto che oggi, da un punto di vista analitico di dati e
decisionale in termine di promozione, stiamo andando avanti "a
tentoni". Siamo convinti che sia invece opportuna una seria e
concreta programmazione, cosa che si stenta a vedere in Valle
d'Aosta nonostante le risorse impiegate in termini di consulenze,
realizzazione di infrastrutture, incarichi e via dicendo.
