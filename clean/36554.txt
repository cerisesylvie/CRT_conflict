Classificazione
LAVORO
Politica del lavoro



Oggetto del Consiglio n. 615 del 17 luglio 2014 - Resoconto
OGGETTO N. 615/XIV - Approvazione della proposta di programma
investimenti per la crescita e l'occupazione 2014/2020 (FESR).
(Approvazione di un ordine del giorno)
Presidente
- Normalmente la votazione sull'ordine del
giorno si fa prima di affrontare l'atto in discussione. Prego i
colleghi di votare l'ordine del giorno in merito al punto 30.01.
Hanno votato tutti? La votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
Ci sono dichiarazioni di voto sul punto 30.01? La parola alla
collega Certan.
Certan (ALPE)
- Grazie Presidente.
Innanzitutto ringrazio sia l'Assessore, sia il Presidente per i
loro interventi perché sicuramente sono stati più esaustivi di
questa mattina. Io mi permetto in dichiarazione di voto di fare
però alcune precisazioni, soprattutto per quanto riguarda quello
che diceva lei, Assessore Marquis, sulla differenza fra diverse
realtà. È evidente che debbano essere diverse, ce ne rendiamo
conto, ogni realtà ha le sue peculiarità e le sue caratteristiche,
quindi è chiaro che svilupperà in modo diverso i programmi. Quello
che però noi questa mattina abbiamo provato a dire era proprio che
avremmo voluto avere delle azioni molto più dettagliate e concrete
riguardo alle priorità che, come ha detto il Presidente, certo,
sono degli assi già definiti e in qualche modo predeterminati, lo
possiamo capire, (a volte anche le percentuali sappiamo essere già
abbastanza limitate e bloccate) ma sicuramente ci può essere una
variabilità che noi avremmo auspicato.
Inoltre la scelta dovrebbe essere fatta per migliorare questa
situazione, mi permetto di rifare il confronto, perché è molto
chiaro, è molto significativo...sulle risorse messe a disposizione,
ad esempio, per l'istruzione. Voi avete indicato proprio come
obiettivo principale anche quello di contrastare, l'abbandono
scolastico, la dispersione scolastica, eccetera. Siamo la Regione
che ha l'abbandono scolastico più alto di tutta Italia, abbiamo
messo a disposizione un 16 percento di risorse, il Trentino ne ha
messe il 39 percento. È proprio su questo punto che noi chiedevamo
una congruenza fra gli obiettivi e le azioni concrete che sono
state dettagliate nel piano. Ci rendiamo conto - e questo è un
vantaggio - che il piano non è ancora definitivo, che può ancora,
in qualche modo, essere rivisto ed è questo che noi vi segnaliamo,
cioè di andare a vedere anche questi piccoli dettagli.
Anche noi questa mattina abbiamo ringraziato, chiaramente, tutta
la parte amministrativa e degli uffici che ha seguito questi piani
e questa programmazione. Il nostro appunto era sulla mancanza della
parte politica, l'abbiamo fatto più alla parte politica, non
mettevamo certo in dubbio il gran lavoro che è stato fatto a
livello di programmazione e predisposizione dei documenti e della
parte tecnica.
Infine, Assessore Marquis, ritorno su quanto ha detto, per
quanto riguarda l'istruzione, perché lei ha fatto un esempio molto
particolare quando ha detto: "dobbiamo andare ad intervenire
laddove ci sono delle mancanze e delle lacune". La Media Valle ad
esempio in questi anni ha attraversato un periodo difficilissimo
per quanto riguarda le scuole, lei era Presidente della comunità
montana e sa benissimo che c'è stata una chiusura di classi in
quella zona: ecco perché noi a volte diciamo di fare attenzione
anche alle azioni che poi vengono fatte! Chiediamo di aumentare le
percentuali o di rivederle, perché poi vanno ad incidere anche
sulle proiezioni per gli anni futuri!
Per quanto riguarda la spesa, lei ha parlato dell'incomprensione
che c'è stata su quello che noi avevamo messo sulla spesa...Era la
verifica della spesa: come lei sa, tutti gli impegni di spesa che
vengono fatti, certo, sono già stati fatti al 100 percento, poi è
la verifica delle fatture e di tutto che è in corso e che deve
essere fatta assolutamente entro il 2015, perché altrimenti le
risorse non verranno messe a disposizione. Su questo penso che ci
sia stata solo un'incomprensione...
Infine, per quanto riguarda la mobilità dolce, non so se il
Presidente si riferisse alla mobilità o al trasporto, però, ad
esempio, nell'asse 4 del FESR c'è una priorità ed un obiettivo
specifico che riguarda, ad esempio, l'aumento della mobilità
sostenibile nelle aree urbane e poi c'è l'azione. Sarebbe
interessante vedere, ad esempio, che cosa intendiamo per "mobilità
dolce" nelle aree urbane, perché, ad esempio, un paio di anni fa
avevamo parlato di un trenino di collegamento fra Saint-Christophe
e Quart e Saint-Pierre e adesso sarebbe dentro l'obiettivo di
"mobilità dolce". Grazie.
Presidente
- La parola al collega Cognetta.
Cognetta (M5S)
- Sì, grazie.
Intervengo in dichiarazione di voto solo per fare due
precisazioni molto brevi e precise: la prima riguarda il FESR e
l'asse 1, io mi riferivo ai 7,5 milioni di euro, perché vedo che
quelli sono direttamente spendibili verso le aziende, sull'asse 1
dipende...si tratta di una mia personale opinione politica, poi per
carità! È ovvio che lì ci siano delle azioni verso le aziende, c'è
tutta la parte di studio di commercializzazione di prodotti
eventuale rispetto all'ingegnerizzazione del prodotto stesso. Avrei
preferito scambiare le cifre, ma questa è un'opinione personale,
mentre invece, per quanto riguarda ciò che ha detto l'Assessore
Marquis, sì, in effetti, non ho detto: certificazione della spesa,
ma era per fare capire...non me ne voglia, non mi faccia una
querela, perché qui, quando diciamo una parola sbagliata, arrivano
querele...
(interruzione di un Consigliere, fuori microfono)
...ah già, giusto, vale solo per Ferrero, scusate...no, ma solo
perché...le spiego: oramai le spese per gli avvocati aumentano e
quindi vorrei cercare di limitare i danni, se mi scusate per questa
volta... Grazie.
Presidente
- Grazie collega Cognetta. Altri per
dichiarazione di voto? La parola al collega Bertschy.
Bertschy (UVP)
- Sì, grazie anche delle precisazioni.
Come gruppo, oltre ad aver rimarcato le cose che abbiamo detto
questa mattina, abbiamo anche avuto occasione di capire, comunque,
con quale difficoltà si sia lavorato. Siamo a produrre oggi questi
documenti proprio per stare all'interno dei programmi. Questo,
però, non ci toglie quella che è la nostra volontà di partecipare e
di trovare delle situazioni di lavoro differenti per il futuro. La
nostra dichiarazione in termini politici quindi è una dichiarazione
di voto di astensione, perché vorremmo che anche questa situazione
potesse migliorare e, visto che ci sarà un ritorno, un impegno su
questo lavoro nel prossimo autunno, saremo ben pronti a dare il
nostro sostegno una volta che avremo potuto collaborare a riguardo.
L'astensione serve anche a dare uno stimolo e nello stesso tempo a
non sbarrare il lavoro che la maggioranza sta facendo e che avrebbe
potuto vederci coinvolti in maniera differente.
Rispetto alla precisazione sulla ferrovia, io questa mattina mi
riferivo ad un discorso più generale sull'accessibilità.
Evidentemente con 7 milioni di euro si fa fatica a sviluppare altri
progetti e soprattutto si fa fatica a rimanere concentrati, quindi,
Presidente, sappiamo...e grazie per la precisazione, io non ne ero
a conoscenza, quindi la ringrazio per questo... Nello stesso tempo
il discorso che facevo io era un discorso di tipo generale, il tema
dell'accessibilità per la Valle d'Aosta è un tema centrale per
tutti. La strategia europea è anche una strategia politica e
sappiamo che sull'accessibilità dobbiamo investire e trovare forse
altri programmi, teniamolo a mente e lavoriamo tutti in questa
direzione. Grazie.
Presidente
- Grazie collega. La parola al collega
Chatrian.
Chatrian (ALPE)
- Grazie Presidente.
Intervengo per dichiarazione di voto a nome del gruppo ALPE. La
collega Certan prima ha fatto delle considerazioni dovute alle non
risposte da parte dell'Assessore Marquis. Faccio due considerazioni
principali: la prima, non ci metteremo di traverso rispetto a
questo programma operativo per i prossimi sette anni, sappiamo
l'importanza e conosciamo perfettamente la necessità di poter
utilizzare al meglio le risorse, e questa è la prima considerazione
dal punto di vista politico; la seconda, questa mattina abbiamo
fatto diversi esempi, Presidente Rollandin, e non è più il momento
di finanziare dei progetti inutili o di finanziare progetti che
vadano in un'unica direzione che non ricada sul sistema Valle
d'Aosta o sulla collettività intera: questo vuol dire che dobbiamo
cambiare marcia, ma soprattutto dobbiamo utilizzare meglio queste
risorse, perché esse non arrivano dal cielo, sono poche - parliamo
di 8 milioni di euro all'anno -, ma importanti, perciò non possiamo
permetterci di utilizzarle male. Lei prima giustamente faceva
riferimento al discorso della semplificazione della macchina
amministrativa, ma soprattutto in termini anche di costi, di
efficienza e di efficacia della macchina, cosa che vuol dire dare
prettamente grandissime risposte alle piccole, medie o grandi
imprese che siano. Ebbene, qui la sfida è molto alta, ma non
possiamo permetterci di dire: "sì, abbiamo utilizzato tutti i
fondi, abbiamo fatto l'
audit
perfetto, c'è il controllo, c'è
l'okay dell'Unione europea, siamo stati bravi", no, non possiamo
più permettercelo! Il nostro voto, il voto del gruppo ALPE, quindi
sarà di astensione, ma sulla prossima realizzazione dei
progetti...di finanziamento dei progetti saremo vigili e attenti,
perché non dovranno essere dei progetti tanto per finanziare
qualche amico o qualche società partecipata, ma i finanziamenti
dovranno essere mirati per tutta la collettività e per il sistema
tutto, noi ci saremo, saremo vigili e su questo programma noi ci
asterremo. Grazie.
Presidente
- Grazie collega Chatrian. Altri ancora? Se
non vedo altre richieste, passerei alla votazione dell'atto, si
vota il punto 30.01 con l'allegato. La votazione è aperta. La
votazione è chiusa.
Presenti: 34
Votanti: 18
Favorevoli: 18
Astenuti: 16 (Bertin, Bertschy, Certan, Chatrian, Cognetta,
Donzel, Fabbri, Ferrero, Fontana, Gerandin, Grosjean, Guichardaz,
Nogara, Roscio, Rosset, Laurent Viérin)
Il Consiglio approva.
