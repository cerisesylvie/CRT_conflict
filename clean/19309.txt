Classificazione
LAVORO
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 2467 del 20 febbraio 2002 - Resoconto
OGGETTO N. 2467/XI Attività produttiva e situazione
occupazionale della "Centrale laitière S.p.A.".
(Interpellanza)
Interpellanza Richiamate le proprie precedenti iniziative di
carattere ispettivo relative alla "Centrale Laitière
d’Aoste";
Osservato che fino all’arrivo
dell’ABIT si lavoravano, presso lo stabilimento di
Gressan, circa 100 quintali di latte al giorno, mentre oggi se ne
lavorano circa 34 (dei quali solo 4 prodotti nella nostra
Regione);
Osservato altresì che oggi vengono prodotti solo formaggi,
tomini e "reblec", mentre tutte le altre lavorazioni (latte
compreso) vengono fatte fuori Valle;
Appreso che i dipendenti fissi che erano 20, sono stati ridotti
a 17 e che la futura produzione del gelato non dovrebbe occupare
più di 3 valdostani;
Saputo che la fatturazione di quanto commerciato non verrebbe
più operata nella nostra Regione, che perderebbe dunque il ritorno
fiscale dei 9/10;
i sottoscritti Consiglieri regionali
Interpellano
l’Assessore competente per sapere:
1) se lo stabilimento di Gressan della Centrale Laitière
d’Aoste, in assenza di veri investimenti, non rischi
di diventare poco più che un magazzino per l'ABIT;
2) se l’attuale situazione non rischi di
provocare problemi occupazionali per i lavoratori dipendenti;
3) se è vero che la fatturazione dei prodotti della Centrale
avviene fuori Valle;
4) se l'ABIT ha rispettato finora gli impegni presi al momento
dell’acquisto e quali iniziative intende
eventualmente assumere l’Amministrazione regionale a
tutela degli interessi dell’agricoltura valdostana e
a difesa dei livelli occupazionali.
F.to: Curtaz - Beneforti - Squarzino Secondina
Président
La parole au Conseiller Curtaz.
Curtaz (PVA-cU)
Ho visto nei giorni scorsi un bel servizio
televisivo con il Presidente della Regione e
l’Assessore che mangiavano il gelato, ho pensato
alla pubblicità: "Freschi sapori della Valle
d’Aosta" e ho immaginato che sentivate quel
retrogusto di violette, di fiori di alpeggio valdostano. Il gelato
era buono? Se lo era, sono contento perché è segno che anche il
latte piemontese è pari al nostro, non risulta dalle etichette, ma
almeno è pari al nostro; speriamo che questo gelato funzioni perché
a parte i tomini?
Ma voglio fare una premessa: su questa vicenda - dico
un'ovvietà, ma è meglio dirla, non in questa sede, ma per chi è
fuori - noi abbiamo fatto una serie di iniziative? ovviamente non
ce l’abbiamo con l’Assessore, forse
non c’è bisogno di dirglielo; non ce
l’abbiamo neanche con l’ABIT - perché
sembra, anche per alcune distorsioni giornalistiche, che
l’Ulivo ce l’abbia con
l’ABIT. Io non conosco neanche uno dei responsabili
dell’ABIT, quindi non posso avercela con queste
persone -, semmai ce l’ho con
l’Amministrazione regionale che ha consentito alla
Finaosta di fare degli accordi con l’ABIT che vanno
a scapito dell’agricoltura valdostana. Questo andava
chiarito. Ogni tanto, sollecitati, i responsabili
dell’ABIT fanno anche delle osservazioni che possono
anche far sorridere perché, quando gli si dice:
"Avete portato
via il latte, non fate più niente?"
eccetera, rispondono:
"Ma abbiamo portato la lavorazione dei tomini"
, cioè hanno
portato via tutto, però ci hanno portato i tomini.
Quindi l’occupazione, la dignità, la
valorizzazione della Centrale del latte è salva perché hanno
portato la produzione dei tomini che invece prima veniva fatta
fuori della Valle d’Aosta?
(interruzione dell’Assessore Perrin, fuori
microfono)
? no, non hanno portato via il latte, il latte lo portano da
fuori, è tre volte che ne parliamo: il latte della Valle
d’Aosta, Centrale laitière, viene tutto da fuori,
viene anche inscatolato fuori, a Gressan non si fa più un litro di
latte da alimentazione. Speriamo quindi nel gelato oltre ai tomini,
altrimenti c’è il rischio che, come profetizziamo un
po' pessimisticamente in questa interpellanza, gli stabilimenti di
Gressan diventino una sorta di magazzino dell’ABIT
che lavora altrove, porta i prodotti a Gressan per poi smerciarli
nell’ambito della Valle d’Aosta.
Ma, a parte questo, i dati sono evidenziati nell'interpellanza e
penso che possano essere confermati, se poi
l’Assessore avrà altri dati li ascolteremo con
attenzione, il rischio è un po' questo: che ci sia un progressivo
decadimento dello stabilimento, che ci siano anche problemi
occupazionali a venire.
Un altro problema poi che vogliamo evidenziare, ma che spero
l’Assessore in questa sede smentisca, è quello
relativo alla fatturazione: ci è giunta voce - spero che venga
smentita oggi - che i prodotti dell’ABIT, con il
marchio della centrale, verrebbero fatturati fuori Valle e questo
significherebbe perdere i nove decimi del riparto fiscale.
Per il resto, mi pare che il tenore dell'interpellanza sia
piuttosto chiaro e mi riservo all’esito della
risposta dell’Assessore di fare eventuali altre
osservazioni.
Si dà atto che, dalle ore 11,42, presiede il Vicepresidente
Viérin Marco.
Presidente
La parola all’Assessore
all’agricoltura e alle risorse naturali, Perrin.
Perrin (UV)
Credo che il Consigliere Curtaz con il suo
intervento abbia smorzato l’accanimento con il quale
il gruppo dell’Ulivo si sta attivando contro il
discorso della privatizzazione di Centrale laitière.
Vorrei ribadire alcuni concetti che ormai anch'io ho ripetuto
forse a iosa, ma che credo di dover riprendere, anche perché nelle
premesse dell'interpellanza ci sono delle inesattezze. Innanzitutto
il gruppo ABIT ha acquistato la società versando in un'unica
soluzione € 1.550.000 accollandosi nel contempo il debito della
centrale verso Finaosta, che ammontava a € 565.000, ricordo anche
la delibera assunta dal gruppo ABIT riguardante investimenti per €
1.000.000 destinati all'attivazione di nuove linee di produzione da
attivare nello stabilimento di Gressan di cui una parte, quella
relativa al gelato, è stata inaugurata la settimana scorsa.
Credo che siano investimenti da non sottovalutare considerato
che ammontano in totale a più di € 2.500.000. Non dimentichiamo fra
l’altro che la società che è stata acquisita,
purtroppo, ripeto "purtroppo", vantava delle perdite per quasi 2
milioni di euro all’anno, e questo è un dato di
fatto.
Questi investimenti, quindi, non hanno portato solo "quattro
tomini", come è stato affermato; ritengo che siano comunque degli
investimenti importanti, intrapresi per cercare di riequilibrare i
conti, perché questo è un altro degli obiettivi della nuova
società, e per raggiungerlo è chiaro che si devono avere delle
strategie, definire programmi diversi da quelli che c'erano in
origine circa la gestione della centrale.
Non penso che si sia ipotizzato, con questi investimenti, di
andare a creare un semplice magazzino a Gressan, ma che si sia
inteso dare a questa struttura un'importanza a livello di
produzione che non è da sottovalutare. Devo dire fra
l’altro che i livelli occupazionali non si
garantiscono solo attraverso i volumi trasformati: ma soprattutto
attraverso prodotti che creano ricavi e parlo soprattutto per
quanto riguarda la lavorazione del latte ad esempio, sappiamo che
la linea latte da sola è difficilmente sostenibile dal punto di
vista economico se non ci sono delle quantità importanti.
Diversificare la produzione è la nuova linea che in tutte le
altre industrie di confezione di latte alimentare si sta
verificando e si sta attuando. La sola produzione di latte fresco
quindi non sarebbe in grado di garantire quel livello di
redditività per fare in modo che la società possa andare
avanti.
Per quanto riguarda il discorso di eventuali fatturazioni al di
fuori della propria sede, vorrei riconfermare che la sede
societaria della centrale è a Gressan e vorrei aggiungere che
l’eventuale elaborazione contabile fatta in altra
sede non pregiudica il ritorno fiscale nella nostra Regione.
Per quanto riguarda il rispetto degli impegni, ABIT finora ha
rispettato gli impegni assunti; il Consigliere Curtaz critica il
tipo di accordo intercorso fra la Finaosta e l’ABIT,
noi oggi però ci troviamo di fronte ad un accordo che è stato
stipulato e il nostro compito è quello di verificare che questo
accordo sia rispettato, credo che sia importante ricordare anche
questo. Ricordo anche che la privatizzazione è stata voluta
dall’Amministrazione regionale proprio a tutela dei
conferitori e dei lavoratori dipendenti perché purtroppo
l’alternativa - lo sappiamo, ne abbiamo discusso
rispondendo anche a tante iniziative consiliari - era la
liquidazione della centrale.
Vorrei rimarcare ancora una volta gli impegni assunti dall'ABIT
nel momento in cui c’è stato
l’acquisto della centrale: "
L'ABIT si accollerà,
ai sensi dell’articolo 1273 del Codice civile, il
debito sociale di Finaosta. L'ABIT si impegna a non procedere
all'alienazione delle azioni della società, né a trasferimenti o
conferimenti dell’azienda o di uno o più rami di
azienda della società per un periodo di 24 mesi a decorrere dalla
data del 30 aprile 2001, per lo stesso periodo l'ABIT si impegna a
mantenere nel territorio della Valle d’Aosta la sede
legale e fiscale della società. LABIT si impegna a non procedere
direttamente o per il tramite della società alla produzione di
formaggio denominato "fontina" per non creare
all’interno concorrenza. Con riferimento al marchio
"Centrale laitière," posseduto dalla società, l'ABIT si impegna a
procedere alla sua valorizzazione. L'ABIT si impegna, infine, a
preferire per la produzione dei prodotti della società, a parità di
condizioni, il latte prodotto nel territorio della Valle
d’Aosta e a favorire l’ingresso nella
propria compagine sociale da parte degli allevatori riuniti in
associazione. In ultimo, in coerenza con il piano industriale
presentato, l'ABIT si impegna a non effettuare licenziamenti, salvo
per giusta causa."
Sono degli impegni precisi e vorrei ancora ribadire che la
Centrale laitière è una società privata che opera con scelte
gestionali e commerciali autonome.
L’Amministrazione sarà attenta a tutelare gli
interessi dei conferitori, non mi risulta assolutamente che sia
stato negato il conferimento a chi ne avesse fatto richiesta; per
quanto riguarda il rispetto di un altro impegno fondamentale,
quello di non effettuare licenziamenti salvo giusta causa, posso
informarvi che finora nessun licenziamento è stato effettuato.
Presidente
La parola al Consigliere Curtaz.
Curtaz (PVA-cU)
Alcune osservazioni per punti alle
risposte dell’Assessore, peraltro pacate. Sono
rimasto colpito quando ha parlato di "accanimento" perché
"l’accanimento" non è un sentimento che ci
appartiene, forse possiamo essere "incalzanti" o particolarmente
"petulanti", ma il termine "accaniti" mi sembra un po' forte.
Ho fatto dell'ironia sui tomini proprio perché sono stati
presentati come l’elemento novità, ma non a caso
perché era l’unico elemento di novità quando invece
gran parte delle altre produzioni vengono fatte fuori Valle. Leggo
alla rinfusa quelle che erano le produzioni che venivano fatte
nella nostra regione e che ora sono fatte fuori: latte alimentare,
che è il prodotto più importante, perché tutto il latte in scatola
viene ormai fatto fuori dalla Valle d’Aosta; il
primo sale; la ricotta; i muffettati; i formaggi a stagionatura; il
Vallée blanche; il pepe; il pecorino; il gran formaggio; lo yogurt,
qui si è passati da 500 grammi a 125 grammi, eccetera.
È stato evidenziato come sia molto importante la produzione dei
tomini, probabilmente viviamo in una zona adiacente al Piemonte,
dove il tomino ha una certa tradizione e una certa importanza anche
culinaria e commerciale, quindi può darsi che i numeri non siano da
sottovalutare. Faccio però presente un dato che mi sembra
essenziale sull'intenzione di potenziare o meno la centrale: fino
al momento dell'entrata dell’ABIT a Gressan si
lavoravano circa 100 quintali di latte al giorno, mentre oggi se ne
lavorano circa 34. C’è una cosa in più sulla quale
abbiamo già insistito: di questi 34 quintali al giorno solo 4 sono
valdostani, 30 arrivano da fuori!
Stiamo quindi parlando di un conferimento valdostano rispetto a
prima, che è del 4 percento, mentre il 96 percento se
n’è andato? Da qui l’osservazione che
facevamo di mancanza di chiarezza perché l’utilizzo
del marchio crea una confusione fra i consumatori ed è scorretto.
Abbiamo sentito anche gli amministratori dell’ABIT
che dicono:
"Noi puntiamo sul gelato perché il marchio "Valle
d’Aosta" tira dappertutto?"
, eccetera.
Lo sappiamo anche noi che "tira", peccato che è menzognero
perché non c’è un grammo di latte valdostano in quei
gelati, quindi il marchio "Valle d’Aosta" è
fittizio. Noi abbiamo venduto un marchio importante, avendo in
contropartita il pagamento di debiti, ma, dal punto di vista della
qualità, avendo in contropartita niente; è questo che contestiamo
dell’accordo, è questo che non ci piace perché
dovremmo valorizzare i nostri prodotti agricoli e non
svenderli!
Prendo atto con soddisfazione del fatto che la fatturazione
viene fatta presso la sede legale, non materialmente, ma comunque
gli effetti ricadono sulla sede legale, che è in Valle
d’Aosta. Rimane tuttavia una preoccupazione,
generata dal fatto che la contabilità è "andata fuori" anche
quella. Non sono "scappati" solo il primo sale e la ricotta, è
"scappata" anche la contabilità, che viene fatta in Piemonte. Ci
sarà quindi anche qui un problema, anche se piccolo, occupazionale
e da qui la sensazione che questa centrale stia diventando sempre
più un magazzino.
Quanto agli impegni per i licenziamenti, io sono preoccupato,
non per l’immediato, ma per il futuro.
L’Assessore mi ha detto che l'ABIT si è impegnata
a licenziare solo per giusta causa, va bene, si è impegnata a fare
quello che dice la legge - Berlusconi permettendo - ma non è che
abbia preso un grande impegno. Piuttosto sarebbe interessante -
perché è già stato citato ripetutamente in occasione di varie
discussioni - avere il testo di questo accordo perché mi rendo
conto che ogni tanto rischiamo di essere poco precisi, però nessuno
- nonostante le nostre garbate richieste - ci ha mai fatto avere il
testo dell’accordo fra la Finaosta e l'ABIT.
È il famoso "schermo" che impedisce al consigliere regionale di
avere accesso a documenti sottoscritti da Finaosta; se poi
l’azionista di riferimento della Finaosta ci farà la
cortesia di farci avere questo accordo, vorrà dire che anche noi
riusciremo a discutere con maggiore cognizione di causa.
Si dà atto che, dalle ore 12,01, presiede il Vicepresidente
Lattanzi.
