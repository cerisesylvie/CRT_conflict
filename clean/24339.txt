Classificazione
ENTI LOCALI
Comuni



Oggetto del Consiglio n. 3290 del 6 febbraio 2008 - Resoconto
OGGETTO N. 3290/XII - Interpellanza: "Partecipazione di
amministrazioni locali in società di produzione di beni e
servizi".
Interpellanza
Premesso che la Regione Valle d'Aosta e molte amministrazioni
locali valdostane partecipano in diverse società aventi per oggetto
attività di produzione di beni e di servizi non strettamente
necessarie per il perseguimento delle loro finalità
istituzionali;
Vista la L. 24 dicembre 2007, n. 244 (legge finanziaria 2008)
che dispone:
-
le pubbliche amministrazioni di cui all'articolo 1, comma
2, del decreto legislativo 30 marzo 2001, n. 165 non possono
costituire società aventi gli scopi premessi, né assumere o
mantenere direttamente o indirettamente partecipazioni, anche di
minoranza, in tali società (art. 3, comma 27);
-
l'assunzione di nuove partecipazioni e il mantenimento
delle attuali devono essere autorizzati dall'organo competente con
delibera motivata in ordine alla sussistenza dei presupposti di cui
alla norma introdotta (art. 3, comma 28);
-
entro 18 mesi dalla data di entrata in vigore della legge,
le pubbliche amministrazioni di cui all'art. 1, comma 2, del
decreto legislativo 30 marzo 2001, n. 165, nel rispetto delle
procedure ad evidenza pubblica, cedono a terzi le società e le
partecipazioni vietate ai sensi del comma 27;
Considerato che la proliferazione di società partecipate o
controllate da enti pubblici costituisce anche un'indubbia
diseconomia in termini di spesa pubblica, poiché ognuna di esse ha
propri organi di gestione, contabili e di controllo;
i sottoscritti Consiglieri regionali
Interpellano
la Giunta regionale per sapere:
1) quante e quali sono le situazioni valdostane rientranti
nella casistica della normativa introdotta dalla legge finanziaria
2008;
2) come intende procedere per ottemperare alle disposizioni
normative di cui in Premessa al fine di ridimensionare e
razionalizzare la complessa rete societaria pubblica esistente in
Valle d'Aosta.
F.to: Tibaldi - Lattanzi
Presidente
- La parola al Vicepresidente Tibaldi.
Tibaldi (CdL)
- Alcuni commi della legge n. 244/2007
(legge finanziaria) dispongono tutta una serie di norme riguardanti
le società a partecipazione pubblica. C'è una scansione di 3 commi:
27, 28, 29 dell'articolo 3 di questa legge e che sono stati citati
nella premessa dell'interpellanza, che prevedono che le pubbliche
amministrazioni non possono costituire società aventi determinati
scopi, ovvero l'attività di produzione di beni e di servizi non
strettamente necessari per il perseguimento delle loro finalità
istituzionali. Oltre a non poterle costituire, non possono né
assumere o mantenere direttamente o indirettamente partecipazioni
anche di minoranza in tali società. L'assunzione di nuove
partecipazioni e il mantenimento delle attuali devono essere
autorizzate inoltre dall'organo competente con deliberazione
motivata in ordine alla sussistenza dei presupposti di cui a questa
norma della finanziaria 2008. Entro 18 mesi dall'entrata in vigore
della stessa legge, queste pubbliche amministrazioni nel rispetto
delle procedure ad evidenza pubblica devono cedere a terzi le
società e le partecipazioni vietate ai sensi dei commi
suddetti.
Siamo partiti da questa costruzione normativa per proporre tale
interpellanza, anche perché, conoscendo la situazione valdostana
che vede un sistema estremamente capillare, tentacolare di società
che sono partecipate non solo dalla Regione, ma anche dai Comuni
nella gestione di diverse attività: da quelle di impianti di
risalita a società aventi come scopo la gestione di centraline
idroelettriche, società di gestione di servizi municipalizzati, ma
qui si rientra nel discorso della categoria "in house", conoscendo
la situazione valdostana che è estremamente ricca di fattispecie di
tale tipo, proponiamo all'attenzione della Giunta questo costrutto
normativo ed è naturale che la Valle d'Aosta abbia in tali anni
manifestato una proliferazione di società partecipate e controllate
da enti pubblici, ciò costituisce un'indubbia diseconomia in
termini di spesa pubblica poiché ognuna di esse ha propri organi di
gestione, propri organi contabili e propri organi di controllo.
Poiché uno dei "leitmotiv" più diffusi del momento è quello dei
costi della politica - e questi anche sono costi della politica -
noi chiediamo quante e quali sono le situazioni valdostane che
rientrano in tale casistica introdotta dalla finanziaria 2008, come
intende procedere per ottemperare alle disposizioni normative
citate al fine di razionalizzare e possibilmente ridimensionare
questa complessa rete societaria pubblica esistente in Valle. Ci
riserviamo una replica dopo la risposta dell'Assessore.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- L'interpellanza mi pare sia molto
chiara, quindi vado subito alle risposte.
"Quante e quali sono le situazioni valdostane rientranti
nella casistica della normativa introdotta dalla legge finanziaria
2008"
, vede, Vicepresidente Tibaldi, tutte le partecipazioni
possedute dalla Regione sono state acquisite in forza di specifiche
leggi regionali, che ne hanno autorizzato la sottoscrizione, oppure
dalla legge regionale n. 12/1997 che al capo V disciplina le
modalità di acquisizione delle partecipazioni societarie,
prevedendo espressamente che l'acquisizione debba essere
finalizzata al conseguimento dei propri fini istituzionali. Le
partecipazioni detenute dalla Regione pertanto sono finalizzate al
perseguimento delle proprie finalità istituzionali come previsto
dall'articolo 3, comma 27, della legge n. 244.
Rispetto alla seconda domanda:
"come intende procedere per
ottemperare alle disposizioni..."
, tenuto conto di quanto
sopra, la disposizione contenuta nella legge finanziaria 2008 non
coinvolge l'attuale assetto del portafoglio delle partecipazioni,
era già tutto fatto; ne consegue che non è necessario adottare
alcun atto finalizzato a motivare il mantenimento delle attuali
partecipazioni possedute, in quanto le stesse sono state
autorizzate per il tramite di leggi regionali specifiche della
legge n. 12/1997.
Presidente
- La parola al Vicepresidente Tibaldi.
Tibaldi (CdL)
- Vede, Assessore, la sua risposta così
tassativa e perentoria sembra escludere l'applicabilità dei commi;
mi sembra una risposta di comodo che lei si è costruito "ad hoc"
per cercare di eludere o perlomeno illudersi che questa norma non
riguardi il problema valdostano, problema che vede una giungla di
società partecipate dagli enti pubblici, Regione e Comuni, che si
occupano di qualunque tipo di attività. Mi viene difficile credere
che una "STV" partecipata indirettamente dalla Regione persegua
delle finalità istituzionali, tanto per citarne una.
Le vorrei ricordare, visto che lei ha trovato come appiglio
normativo quello regionale, l'appiglio normativo nazionale, perché
la legge finanziaria del 2008 fa riferimento alle pubbliche
amministrazioni di cui all'articolo 1, comma 2, del decreto
legislativo n. 165/2001. Siamo andati a guardare quali sono le
pubbliche amministrazioni che rientrano in questa fattispecie: sono
le Regioni, le Province, i Comuni, le Comunità montane, loro
consorzi e associazioni, le istituzioni universitarie, gli istituti
autonomi case popolari, le camere di commercio, l'industria,
artigianato e agricoltura e loro associazioni, tutti gli enti
pubblici non economici nazionali, regionali e locali, le
amministrazioni, le aziende, gli enti del Servizio sanitario
nazionale, l'Agenzia della rappresentanza negoziale delle pubbliche
amministrazioni (ARAN) e altre agenzie di cui al decreto
legislativo n. 300/1999, praticamente tutto.
"Le disposizioni del presente decreto..."
- dice il
decreto legislativo n. 165/2001 -
"... costituiscono principi
fondamentali ai sensi dell'articolo 117 della Costituzione e
altresì costituiscono per le Regioni a statuto speciale e le
Province autonome di Trento e Bolzano norme fondamentali di riforma
economico-sociale della Repubblica"
. Mi sono accorto che
l'Assessore non ha letto questo passaggio...
Marguerettaz
(fuori microfono)
- ... ma cosa sta
dicendo?
Tibaldi (CdL)
- ... sto leggendo una norma che si
aggancia alla finanziaria del 2008...
Marguerettaz
(fuori microfono)
- ... ma che valore
aggiunto porta?
Tibaldi (CdL)
- ... porta un valore aggiunto notevole,
che lei non ha raccolto. Lei non può sostenere con una
dichiarazione sua costruita a suo uso e consumo...
Marguerettaz
(fuori microfono)
- ... dal mio
Dirigente...
Tibaldi (CdL)
- ... probabilmente anche dal suo
Dirigente, non lo so, che questi enti partecipati non rientrano
nella casistica della finanziaria 2008 non può dirlo, una
cooperativa come le "Relieurs" mi spiega quale finalità
istituzionale ha, partecipata dalla Regione?
Marguerettaz
(fuori microfono)
- ... è la legge
che lo dice, non io!
Tibaldi (CdL)
- ... ma lo ha detto una legge regionale
che forse è in contrasto con queste nuove norme della Repubblica
italiana, della quale...
(interruzione dell'Assessore Marguerettaz, fuori
microfono)
... ma c'è scritto qui, glielo ho appena letto, non si
distragga, Assessore! Le ho appena detto che sono norme
fondamentali ai sensi del 117 della Costituzione...
(interruzione del Presidente della Regione, fuori
microfono)
Presidente
- Lasciate parlare il collega Tibaldi.
Tibaldi (CdL)
- ... norme di riforma economico-sociale
della Repubblica italiana...
Caveri
(fuori microfono)
- ... 116...
Tibaldi (CdL)
- ... ma si applicano altresì alle Regioni
e Province autonome, Presidente, poi gliela mando via fax così la
leggete anche voi. Queste esternalizzazioni di cui la Valle d'Aosta
è particolarmente ricca sono assolutamente vietate e ci sono 18
mesi di tempo per correggere le distorsioni esistenti nei singoli
enti pubblici italiani, compresa la Regione e i Comuni valdostani.
Visto che, come ho detto in premessa, la Regione e i Comuni
partecipano ovunque, siamo convinti che la sua risposta sia
assolutamente fuori luogo e lei sia andato fuori tema, quindi la
invitiamo a rientrare nel solco della norma vigente, anche perché
la legge ha un valore "erga omnes" per tutti, l'Assessorato delle
partecipazioni regionali non può gestirsela a suo uso e consumo e
non apportare i necessari correttivi, fra l'altro i Capigruppo
della maggioranza "Union", "Stella Alpina" e "Fédération" hanno
firmato un documento che va proprio nella direzione di ridurre
questi costi della politica, documento che peraltro ci sembra sia
"rimasto lettera morta". C'è stata una manifestazione di buone
intenzioni con tanto di comunicato stampa, ma poi non si è più
fatto niente. Una norma della "finanziaria Prodi" vi invita ad
intervenire perché qui la spesa è fuori controllo ed è anche fuori
controllo nelle cosiddette "Regioni autonome a statuto speciale e
Province autonome", per cui la norma va applicata anche in questo
caso. Assessore, la invitiamo a tornare sui codici, sui codicilli
che le abbiamo sommessamente indicato. Non so se lei o i suoi
dirigenti l'hanno deliberatamente o colpevolmente ignorato, ma sta
di fatto che la sua risposta è profondamente inaccettabile, perché
ci sono molte situazioni valdostane che rientrano in questa
casistica, per le quali vi chiediamo di porre attenzione e di
intervenire come prevedono i 3 commi di questa finanziaria e di
procedere per dare ottemperanza completa a quanto previsto,
altrimenti seguite la via di Caveri di impugnare la normativa, ma
siete già fuori termini massimi...
Caveri
(fuori microfono)
- ... no, fino al 24
febbraio...
Tibaldi (CdL)
- ... ma non lo avete ancora fatto.
Guardate, vi do anche questo suggerimento così lo date ai vostri
avvocati: guardatevi il decreto legislativo n. 165/2001, perché la
risposta dell'Assessore non è degna di un Assessore che governa le
partecipazioni regionali considerato che ha cercato di ignorare la
normativa vigente!
