Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 294 del 26 maggio 1982 - Resoconto
OGGETTO N. 294/VII - CREAZIONE IN VALLE D'AOSTA DI UN
SERVIZIO PER LA DIAGNOSI TERMOGRAFICA PRECOCE DELLE NEOPLASIE AL
SENO.- (Interpellanza).
PRESIDENTE:
Do lettura dell'interpellanza presentata dai
Consiglieri Nebbia e Tripodi:
INTERPELLANZA
Verificata l'alta incidenza di neoplasie al seno quale causa
di morte di persone di sesso femminile, costituendo una delle più
gravi e temibili malattie sociali attuali, sembra opportuno
intensificare le misure di prevenzione e di diagnosi precoce,
analogamente a quanto già si fa per diagnosticare le neoplasie
della sfera genitale femminile.
Attualmente le donne più avvedute si sottopongono a disagi e
spese non indifferenti per accedere a servizi di diagnosi
termografica situati presso ospedali di Regioni vicine.
Ciò premesso, i sottoscritti Consiglieri
INTERPELLANO
l'Assessore alla Sanità per conoscere eventuali programmi ed
iniziative per creare anche in Valle d'Aosta un servizio per la
diagnosi termografica precoce delle neoplasie al seno.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Semplicemente per aggiungere, a quanto
già detto in precedenza, che si è fatto già molto qui in Valle
d'Aosta in questo settore; mi riferisco in particolare al pap-test,
che comprende una serie di esami sufficientemente validi.
Si sollecita con questa interpellanza la conoscenza di eventuali
programmi per migliorare il grado di assistenza e di prevenzione
nel settore specificamente femminile.
PRESIDENTE:
Ha chiesto di parlare l'Assessore alla Sanità
ed Assistenza Sociale Rollandin, ne ha facoltà.
ROLLANDIN - (U.V.):
Nell'esaminare questo problema e per
cercare di dare una risposta nei termini posti dall'interpellanza,
cioè di trovare un metodo più confacente per cercare di dare
soluzione al sistema di prevenzione dei tumori mammari, penso vada
preso in considerazione quanto è stato detto ed esaminato a livello
di Lega Tumori ed a livello di Centri anche nazionali che hanno
studiato questo specifico problema. A questo proposito, in una
delle ultime pubblicazioni su questo tema, si può leggere che
"esaminata la letteratura mondiale relativa alle numerose tecniche
di volta in volta proposte per la diagnosi precoce del cancro alla
mammella e sulla scorta dell'esperienza, si ritiene che le
metodiche attualmente esistenti siano atte ad individuare con
sicurezza e precocità un'alta percentuale di neoplasie mammarie".
Per ottenere questo risultato si fa riferimento a i seguenti
metodi:
- esame clinico
- esame radiografico
- teletermografia
- diafonoscopia e transilluminazione
- ecografia
- esame citologico.
Vale la pena di descrivere brevemente in cosa consistono questi
esami per vedere come siano concatenati e come si inserisca il
problema della termografia, che avete già esaminato, in un'ottica
ancora più avanzata come la teletermografia.
Per quanto riguarda l'esame clinico, si dice che questo è
l'esame della diagnostica senologica e che costituisce il supporto
per ogni metodica sperimentale. Dev'essere eseguito scrupolosamente
e con una metodica rigorosa da personale medico specificatamente
preparato. E' tuttora un esame che anche in mani esperte per motivi
fisici ha un'attendibilità non superiore al 70%.
L'esame radiografico, inteso come mammografia o come
xeromammografia, si basa sulla tecnica più affidabile ed offre la
più alta correttezza diagnostica nel carcinoma mammario,
permettendo la diagnosi di natura di numerose affezioni benigne,
pertanto costituisce allo stato attuale un indispensabile
complemento dell'esame clinico nella formulazione della diagnosi di
una lesione mammaria.
E' una metodica che richiede una tecnica corretta, condotta da
personale qualificato ed eseguita con apparecchiature idonee, e non
espone a rischio radiogeno sostanzialmente diverso da quello
ipotizzabile con altri esami radiologici. L'attendibilità
diagnostica globale della mammografia da sola è dell'85% In
associazione all'esame clinico di cui si parlava precedentemente,
siamo al 90%.
Per quanto riguarda la teletermografia, questa offre solo un
criterio diagnostico di probabilità che si aggira, tenuto conto
delle popolazioni esaminate e da esperienze degli operatori,
intorno al 70%. E' comunque la tecnica più idonea a fornire
elementi di giudizio delle caratteristiche biologiche del tumore,
quindi è più un metodo integrativo per riuscire ad individuare il
tipo di neoplasia, piuttosto che non ad individuare precocemente la
neoplasia in sè.
La teletermografia allo stato attuale non ha criteri univoci di
interpretazione di valutazione, per cui è bene che verga usata solo
nei centri dove ci sia esperienza in questo campo, fra l'altro
anche abbastanza recente.
Stesso tema per quanto riguarda la diafonoscopia e
transilluminazione consistenti in una tecnica molto semplice, che è
però da impiegare solo come tecnica complementare e al di fuori di
ogni specificità.
Più importante invece è l'ecografia, tecnica traumatica, non
dannosa allo stato attuale della conoscenza, discretamente costosa,
che necessita di personale qualificato; integra validamente come
esame complementare la termografia e soprattutto la mammografia. A
questo proposito va detto che attualmente l'ospedale è dotato di
eco-grafo e lo si sta già utilizzando a questo scopo.
Ultimamente si è sperimentato l'ecografo a immersione che sembra
dia dei risultati ancora superiori; si sta valutando in sede di
programmazione la possibilità di richiedere questo mezzo
diagnostico, che integrerebbe l'ecografo attualmente e sarebbe
sostitutivo proprio della parte termografica. Teniamo conto che
come costi siamo al momento sui 150 milioni contro i 110 di un
apparecchio normale per la termografia.
L'esame citologico cui faceva cenno in precedenza il Consigliere
Nebbia, è una metodica semplice ed innocua e a basso costo; il
limite è costituito dai casi di falsi negativi, dovuti all'assenza
di materiale cellulare prelevabile, e di errore di prelievo. Questo
è l'esame di routine, il pap-test, che già si fa.
A questo proposito quindi ritengo che sia indispensabile seguire
quanto è emerso dall'esperienza pluriennale di centri nazionali ed
internazionali in questo campo, per concludere che l'abbinamento
delle tecniche attualmente esistenti sia sufficiente a poter
prevedere in tempo utile l'insorgenza di una neoplasia. Si tratta
di collegare il tutto in modo funzionale, organizzando un lavoro di
dipartimento che sia ancora più funzionale di quanto lo è
attualmente.
A questo proposito non sto a citare quanto è riferito come media
di popolazione, dove si prevede un centro di senologia che tenga il
coordinamento di queste attività che ho appena citato, che pone
come parametro i centomila abitanti, quindi proprio della
dimensione della nostra Regione.
E' un centro che viene visto in senso interospedaliero, come
intramurario, in quanto vi è necessità di utilizzare strutture e
mezzi diagnostici già in funzione, che possono essere solo
collegati a livello di uso di operatori per avere il massimo
risparmio, tenendo conto dell'esigenza di abbinare anche in questo
campo il discorso costi/ benefici, sempre nell'ottica di poter
prevenire in tempo utile e di arrivare ad una casistica che sia
qualificante a livello di investimento.
Va detto ancora che, sempre appoggiando l'iniziativa della Lega
Tumori, è stata fatta nell'anno appena decorso una serie di
incontri in collegamento con le biblioteche comunali proprio su
questo tema, e sulla possibilità di autoesame e sul sistema
ottimale, per evitare il diffondersi di falsi timori, perché
sovente succede che quando si dà la possibilità di utilizzare
determinati strumenti, possono insorgere dei falsi allarmismi. Si
tratta di dare una corretta informazione perché venga utilizzato
frequentemente, ma senza arrivare a fare un numero di esami - in
particolare esami radiografici - che poi si risolvono di nuovo in
un fatto nocivo, e che non portano ad una individuazione dell'età
rischio, delle fasce di popolazione particolarmente soggette a
questi rischi, che è invece uno dei punti principali dell'utilizzo
di un osservatorio epidemiologico, su cui si basa l'indirizzo della
riforma sanitaria e che anche qui si sta cercando di mettere in
piedi, coordinando quelle che sono le attività preventive nei vari
settori.
Ritengo (con queste poche e brevi notizie che ho tratto dai
documenti più aggiornati su questo tema) di poter dire che la
termografia se è utile strumento integrativo, non è, in quanto
tale, sostitutivo di quel tipo di impostazione che ho appena
detto.
PRESIDENTE:
Ha chiesto di parlare il Consigliere Nebbia,
ne ha facoltà.
NEBBIA - (P.S.I.):
Mi sembra che la risposta
dell'Assessore sia stata sufficientemente esauriente.
Mi permetterei di suggerire un potenziamento dell'azione di
propaganda che è stata fatta presso le biblioteche, perché questo
settore registra una notevole carenza di conoscenza da parte di chi
avrebbe bisogno di utilizzare queste strutture. Risulta infatti che
moltissime persone proprio per poter fare questi esami termografici
che non sono possibili oggi in Valle d'Aosta, si adattano a dei
trasferimenti. Quindi, se ci sono altri strumenti, altre
possibilità diagnostiche, queste devono essere fatte conoscere, in
modo che le persone che ne necessitano, le possano utilizzare in
loco.
Come secondo suggerimento, direi che sarebbe opportuno fare
un'azione di propaganda, pur tenendo conto dei rischi evidenziati
circa un possibile allarmismo, sul tipo di quella che è stata fatta
per il pap-test, o ultimamente per le neoplasie all'intestino, in
modo che la gente impari a curarsi o a prevenire certi fatti
negativi. Con questi due suggerimenti credo che si possa pensare di
ipotizzare anche in futuro una maggiore attenzione rispetto a
questo problema unitariamente alla Lega Tumori.
