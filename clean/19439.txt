Classificazione
ASSISTENZA SOCIALE
Disabili


Resoconto integrale del dibattito dell'aula
Oggetto del Consiglio n. 2596 del 8 maggio 2002 - Resoconto
OGGETTO N. 2596/XI Programma di abbattimento delle barriere
architettoniche predisposto dall'USL. (Interrogazione)
Interrogazione Visto l'impegno della Regione nei programmi di
abbattimento delle barriere architettoniche;
Considerato che ormai tutti gli edifici pubblici dovrebbero aver
provveduto in tal senso, specie quelli che, come l'ospedale di
Aosta, registrano quotidianamente l'affluenza di migliaia di
persone;
Visto che per accedere sia ai reparti dell'ala nuova sia ai
reparti presenti nella palazzina delle malattie infettive non ci
sono rampe di accesso facilitate, per cui non è possibile ad un
utente in carrozzella accedervi senza ricorrere all'aiuto di altre
persone;
Ritenendo che è opportuno facilitare l'accesso ai servizi
ospedalieri a chi si trova, anche solo temporaneamente, in una
condizione di "disabilità";
la sottoscritta Consigliera
Interroga
l'Assessore competente per sapere:
1) se l'azienda USL ha predisposto un programma per
l'abbattimento delle barriere architettoniche e quale ne è
l'attuale stato di realizzazione;
2) se non ritenga urgente intervenire perché siano poste in
essere misure atte a facilitare l'accesso a utenti che si trovano
in una situazione di "disabilità".
F.to: Squarzino Secondina
Président
La parole à l'Assesseur à la santé, au
bien-être et aux politiques sociales, Vicquéry.
Vicquéry (UV)
Rispetto alla prima domanda che è stata
posta, l'Azienda USL da sempre opera per favorire coloro che si
trovano in situazione di disabilità, in particolare per raggiungere
questo obiettivo ha operato su due linee aventi comunque la stessa
finalità. La prima, ogni qualvolta si è intervenuti sulle strutture
per qualsiasi tipo di intervento, si è provveduto ad eliminare
eventuali barriere presenti; la seconda, intervenendo in modo
specifico per ovviare alle stesse.
A solo titolo di esempio, si citano i seguenti macrointerventi:
l'accesso dal livello stradale all'ingresso principale
dell'Ospedale Beauregard mediante la realizzazione di due
ascensori, la realizzazione al sistema di verticalizzazione dei
percorsi di Viale Ginevra, attuato tramite la realizzazione di sei
monta-lettighe e due ulteriori in fase di ultimazione che, oltre a
risolvere il problema della mobilità interna, ha sicuramente
favorito la completa fruizione dell'intero complesso. Il problema è
stato altresì risolto nelle strutture di Via Guido Rey con
interventi mirati; in tutte le strutture poliambulatoriali si è
risolto il problema, altrettanto è stato fatto, salvo piccoli
interventi ancora da effettuare, in tutte le strutture
consultoriali.
Rispetto alla seconda domanda, si precisa che esistono diverse
possibilità di accesso per raggiungere sia l'ala nuova, sia i
reparti presenti nella palazzina delle malattie infettive: la
prima, dall'ingresso principale del presidio, raggiungibile fra
l'altro in auto, dalla piastra si può giungere all'ala nuova
attraverso il collegamento che unisce i due corpi di fabbrica e da
qui raggiungere tutti i reparti dell'ala mediante ascensore. Mi fa
specie chiamare l'ala nuova una struttura che è del 1970, comunque
la struttura delle chirurgie. Quest'ala è dotata sul lato est - la
struttura delle chirurgie - al piano terra di rampa di accesso
coperta, tramite la quale si accede ad un vano ascensore che
raggiunge tutti i piani dell'edificio; l'intervento è stato attuato
l'anno scorso. La terza possibilità riguarda la palazzina delle
malattie infettive, nella quale trovano ubicazione i vari reparti,
e può essere raggiunta attraverso il cunicolo che collega il corpo
principale alla palazzina, cunicolo che sarà eliminato a breve
termine, con l'inizio dei lavori della Radioterapia, ma sarà
sostituito con un altro passaggio adiacente all'ex Farmacia.
Inoltre, sulla Via Chaligne vi è scala dotata di un servo scala per
accedere all'Unità budgetaria di Medicina legale; vi è dotata
altresì di una rampa di accesso, tramite la quale si raggiunge
l'ingresso delle camere mortuarie, nonché l'Unità budgetaria di
Anatomia patologica. All'interno della palazzina è presente un
ascensore, che consente la fruizione totale dell'immobile.
Non si ritiene, allo stato, di attuare altre iniziative,
precisamente quelle sul lato interno della palazzina, perché tutta
quest'area sarà interessata a brevissimo dal cantiere che
conosciamo e che riguarda la Radioterapia.
Si ritiene opportuno precisare inoltre che attualmente, dove
esistono le due scale esterne di accesso all'ala nuova e alle
malattie infettive, anche queste due zone saranno interessate dal
cantiere della Radioterapia; pertanto, il tutto sarà inagibile, ma
si dovranno trovare delle soluzioni provvisorie per permettere il
passaggio dei disabili.
Président
La parole à la Conseillère Squarzino
Secondina.
Squarzino (PVA-cU)
Assessore, non sono soddisfatta della
sua risposta. Capisco che l'USL debba difendersi da eventuali
osservazioni, però lei ha fatto un elenco di grandi interventi e ha
fatto un'affermazione che i fatti smentiscono.
Lei ha affermato
: "ogni volta che l'Azienda USL è intervenuta
su una palazzina o su un edificio per risistemarlo, allora si è
provveduto all'abbattimento delle barriere architettoniche"
.
Ora, nella palazzina delle malattie infettive gli interventi sono
stati ultimati recentissimamente. "Recentissimamente" si è
intervenuti per rimodulare le malattie infettive, per collocare qui
il day hospital di Oncologia, "recentissimamente" questo è
avvenuto, non venti anni fa, non dieci anni fa, Assessore, e le
rampe di accesso alle malattie infettive e al day hospital di
Oncologia, queste permangono, come permangono le rampe di accesso
per andare all'ala che,è vero, è difficile definire "nuova?, ma che
è comunque l'ultima ala di nuova costruzione dell'Ospedale.
Assessore, ho sentito benissimo quello che lei ha detto, ma lei mi
dica quale familiare trova l'indicazione dei percorsi che ha
descritto.
Lei ha parlato di un cunicolo; allora, attenzione, le persone
che vanno nelle malattie infettive o che vanno nel day hospital di
Oncologia, devono passare, se hanno difficoltà di deambulazione in
un cunicolo.
Lei mi dica dove, in quale posto, esiste l'informazione rispetto
a questo passaggio; non c'è nessuna segnaletica che dia questa
indicazione. Allora lei, oggi, ci dice che esistono altri passaggi,
che esistono passaggi sotterranei, ma l'utente che si reca al day
hospital di Oncologia o che va a trovare degli ammalati nell'ala
della Chirurgia, non ha nessuna indicazione al riguardo. Quindi
quello che lei dice è smentito dai fatti,
purtroppo…
(interruzione dell'Assessore Vicquéry, fuori
microfono)
… come non ho ascoltato, Assessore,
ho sentito benissimo!
Lei dice che l'accesso al day hospital di Oncologia per le
persone che hanno difficoltà passa attraverso un cunicolo interno.
Assessore, lei mi dica dove sono indicate le segnaletiche che
suggeriscono agli utenti questi percorsi: non ci sono! Purtroppo le
persone che su quelle scale sono cadute o le persone che hanno
dovuto farsi aiutare dai familiari per salire quelle scale, non
sono più qui, non sono più in grado né di protestare né di salire
da sani quelle scale, e questo è molto grave! Ed è molto grave che
l'USL, con tutti i soldi che spende per la ristrutturazione, non
sia attenta ai deboli.
Certo che è attenta al personale che dentro deve portare le
carrozzine, vorrei ben vedere! Gli utenti che vengono dall'esterno
hanno un'indicazione di percorso ben chiaro: una freccia che li
porta ai piedi della palazzina e qui si trovano la barriera delle
scale davanti, ma non hanno altre informazioni, Assessore! Vada a
controllare di persona, se vuole! Ripeto, è grave che non ci sia
l'attenzione per chi è più debole e per chi non ha altri mezzi per
accedere a queste strutture. Fra l'altro, lei stesso ha ammesso - e
l'USL ha ammesso - che lì bisognerà intervenire quando si
ristrutturerà tutta la zona…
(nuova interruzione dell'Assessore Vicquéry, fuori
microfono)
… Assessore, lì comunque si dovrà
intervenire, non oggi, ma si dovrà intervenire, ma certo! Si vede
che la cosa la disturba assai, Assessore, se continua ad
interrompermi.
Il suo atteggiamento nei miei confronti denota che l'argomento è
per lei scottante: non avendo argomentazioni logiche ricorre ad
atteggiamenti aggressivi e irrispettosi nei confronti
dell'interlocutore, in questo caso la sottoscritta.
