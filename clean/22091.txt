Classificazione
LAVORO



Oggetto del Consiglio n. 1772 del 8 febbraio 2006 - Resoconto
OGGETTO N. 1772/XII - Iniziative di sostegno all'imprenditoria
femminile. (Interrogazione)
Interrogazione
Richiamata la deliberazione di Giunta n. 1918 del 17 giugno
2005 riguardante l'affidamento di incarico al "Centro Sviluppo
S.p.a." da espletare entro il 31 dicembre 2005, per la
realizzazione di attività a favore dell'imprenditoria
femminile;
Tenuto conto che l'incarico consiste nel creare all'interno
della "Camera valdostana delle imprese e delle professioni" un
"Comitato regionale per l'imprenditoria femminile" e nel realizzare
un progetto per l'accesso delle imprenditrici alle fonti di
finanziamento, predisponendo specifiche convenzioni a livello
locale con Banche e Confidi mirate a creare disponibilità di
risorse finanziarie per le imprese femminili alle migliori
condizioni;
i sottoscritti Consiglieri regionali
Interrogano
la Giunta regionale per sapere:
1) quali sono le iniziative finora poste in essere a favore
dell'imprenditoria femminile;
2) se l'incarico richiamato in premessa è stato portato a
termine indicando, in caso di risposta positiva, quali sono le
azioni già intraprese o, in caso di risposta negativa, quali sono
le motivazioni degli eventuali ritardi.
F.to: Lanièce - Stacchetti
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - In merito alle questioni poste dal
collega Lanièce, che fa riferimento a una deliberazione del giugno
2005, attraverso questa deliberazione si sono utilizzati dei fondi
che provengono da quanto stabilito dal decreto legislativo n.
196/2000, relativi all'attività del Consigliere di parità. Questo
fondo è utilizzato per finanziare le attività della Consigliera a
livello regionale o provinciale, evidentemente in Valle d'Aosta non
c'è il livello provinciale, e riguarda la creazione del Comitato
regionale per l'imprenditoria femminile. Normalmente nelle camere
di commercio a livello nazionale è istituito questo organismo, di
conseguenza, essendo nata in Valle d'Aosta il 1° giugno 2005 la
Camera di commercio, si trattava di andare in tale direzione. Oltre
ad avviare un confronto con i soggetti potenzialmente interessati,
che sono associazioni imprenditoriali, organizzazioni sindacali,
eccetera, si è avviato anche uno studio per poter effettuare a
livello locale la predisposizione di convenzioni con banche e
Confidi, per assicurare all'imprenditoria femminile la possibilità
di utilizzare credito alle migliori condizioni consentite dal
mercato. Queste sono le iniziative che sono state portate avanti. È
chiaro che per fare questo l'incarico non è stato ancora portato a
termine, anche perché la Camera di commercio ha iniziato la sua
attività a giugno dello scorso anno. In ogni caso le attività
preliminari hanno riguardato il fatto di costituire in seno alla
camere di commercio un gruppo di lavoro che ha coinvolto la
partecipazione della Consigliera di parità regionale, un
rappresentante del Centro Sviluppo - perché la deliberazione ne
demanda la gestione a questo Centro, che ha maturato una competenza
in materia, in quanto tutta la normativa sulla legge n. 215
sull'imprenditoria femminile è stata gestita in questi anni dal
Centro Sviluppo - e anche membri del Consiglio camerale, alcune
cooperative sociali e rappresentanti dell'Assessorato delle
attività produttive. Questo è un lavoro che va nella direzione di
dare un supporto concreto all'imprenditorialità femminile di cui
tutti credo riconosciamo l'importanza. Da questo punto di vista,
vorrei ricordare anche come lo sportello che è stato attivato
presso il Centro Sviluppo negli anni della propria attività - ormai
è attivo dal 1998 - ha visto la presenza di circa 150 utenti
all'anno; fra l'altro, proprio in questi giorni sta svolgendo
un'attività per il nuovo bando regionale a fronte della legge n.
215, inoltre sono previsti dei corsi di formazione per la redazione
della domanda. È previsto anche un osservatorio specifico con un
proprio sito "Internet", quindi direi che questa iniziativa va
verso un potenziamento dell'attività imprenditoriale femminile, che
in Valle d'Aosta ha alcuni punti di eccellenza, quindi va nella
direzione del rafforzamento di tale iniziativa.
Président - La parole au Vice-président Lanièce.
Lanièce (SA) - Possiamo fare la battuta che, mentre le quota
rosa non decollano in Parlamento, in Valle d'Aosta
sull'imprenditoria la quota rosa funziona... a parte queste
considerazioni, prendiamo atto della risposta che ci ha dato
l'Assessore.
Due considerazioni. La prima: siamo pienamente d'accordo nel
portare avanti iniziative che creino un supporto concreto
all'imprenditorialità femminile, infatti la nostra iniziativa era
proprio per sapere a che punto era questo incarico, perché
riteniamo opportuno che vengano sviluppate tutte le iniziative atte
a dare supporto attraverso la realizzazione all'interno della
Camera di commercio di tale comitato, attraverso la possibilità di
creare delle convenzioni che agevolino le imprenditrici ad ottenere
i finanziamenti, nell'ottica di creare quella cultura d'impresa che
penso sia uno degli obiettivi strategico-politici condivisi da
tutti.
La seconda considerazione riguarda i tempi. Questo incarico
doveva essere espletato entro il 31 dicembre, oggi come ha detto
l'Assessore l'incarico non è stato ancora portato a termine, quindi
ovviamente si deve fare in modo che, quando si danno degli
incarichi, si portino a termine, anche perché nella convenzione per
l'incarico sono previste delle penali per ogni giorno di ritardo e
questo tanto più se chi svolge questo incarico è il Centro
Sviluppo, che è stato ritenuto atto a portare certi tipi di
consulenze. Solleciterei quindi il Centro Sviluppo a far sì che,
quando gli viene dato un incarico, lo possa completare in tempi
brevi, anche per la finalità dell'incarico, che è quella di creare
all'interno della Camera di commercio questo comitato, e a creare
queste convenzioni. Fra l'altro, recentemente ho visto un'ulteriore
deliberazione del 21 dicembre 2005, che l'Assessore non ha citato,
sul programma relativo alla realizzazione di azioni per favorire
l'imprenditorialità femminile, dove si parla di iniziative - fra
cui lo sportello, di cui invece l'Assessore ha parlato - che devono
partire in questo periodo sempre affidate al Centro Sviluppo. Si è
previsto, ed è indicato il periodo: gennaio 2006, il convegno di
presentazione del sesto bando della legge n. 215, seminari
specialisti con associazioni sempre nel gennaio 2006, e un corso
sul "business plan" sempre nel gennaio 2006. Non ho notizie in
merito al fatto se siano state fatte o no queste iniziative, ma
giustamente l'invito è che... come gli incarichi devono essere
espletati nei tempi indicati... si cerchi di rispettare anche
quanto viene messo sulle deliberazioni. È opportuno, vista
l'importanza del problema di dare un supporto concreto
all'imprenditoria femminile, che queste iniziative vengano portate
a termine nel più breve tempo possibile. L'invito quindi è far sì
che al più presto si possa inserire all'interno della Camera di
commercio questo comitato, si possa al più presto porre in essere
tali convenzioni con le banche e la Confidi per agevolare l'accesso
al credito da parte dell'imprenditoria femminile e che vengano
rispettati i tempi indicati nella deliberazione n. 4513/2005 per lo
svolgimento di tutta una serie di programmi riguardanti in
particolare l'attività imprenditoriale femminile, perché è
importante sviluppare la cultura di impresa, che in questo caso
riguarda la quota rosa dell'imprenditoria valdostana.
