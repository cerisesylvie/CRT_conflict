Classificazione
OPERE PUBBLICHE



Oggetto del Consiglio n. 1349 del 22 settembre 2010 - Resoconto
OGGETTO N. 1349/XIII - Interrogazione: "Procedure adottate
per la realizzazione del parcheggio dell'Ospedale Parini di
Aosta".
Interrogazione
Vista l'iniziativa presentata nel mese di maggio 2010 dal
nostro gruppo consiliare in merito alla realizzazione del
parcheggio dell'ospedale regionale Umberto Parini di Aosta;
Visto l'accordo di programma tra la Regione Autonoma Valle
d'Aosta ed il Comune di Aosta per la realizzazione del presidio
unico ospedaliero regionale;
Vista la nuova soluzione per la dislocazione dei parcheggi
nell'interrato dell'area di cui al Fg. 43 mappali
86-255-330-664-174, recepita nell'integrazione dell'accordo di
programma sopra citato di maggio;
Tenuto conto dell'affidamento d'incarico di consulenza del 21
maggio 2010 puntuale a tecnici qualificati per la redazione di uno
studio contenente analisi tecnico-economiche e valutative relative
ai suddetti parcheggi ubicati nella nuova area;
i sottoscritti Consiglieri regionali
Interrogano
il Presidente della Regione per sapere:
1) se le procedure adottate dal Comune e dalla Regione, in
pendenza della disponibilità di parte delle aree sulle quali è
previsto l'intervento da parte della soc. Saint-Bernard srl possano
considerarsi corrette e legittime;
2) se il bene stimato possa ritenersi effettivamente
"infungibile", al di là delle considerazioni dei periti incaricati
della stima, atteso che esistono oggettive possibilità di
localizzazione dell'infrastruttura in altre zone del comparto
(fronte San Giuseppe e condomini sottostanti, area di
localizzazione ampliamento est dell'ospedale, zona della rotonda di
via Ginevra);
3) se è stato verificato l'impatto sul traffico
dell'inserimento di un parcheggio da 500 posti-auto sull'arteria di
via Roma, in quanto una simile struttura produrrebbe, per i tempi
di accesso e di deflusso, una paralisi certa del traffico sulla
strada statale.
F.to: Chatrian - Patrizia Morelli - Louvin
Président
- La parole à l'Assesseur au budget, aux
finances et au patrimoine, Lavoyer.
Lavoyer (FA)
- Grazie, Presidente. L'iniziativa del
gruppo ALPE pone tre quesiti molto precisi, prevalentemente di
carattere tecnico, quindi a supporto della risposta è stata fatta
un'analisi con i vari uffici che hanno seguito le procedure, e mi
hanno fornito gli elementi per poter rispondere.
Per quanto riguarda il primo quesito:
"se le procedure
adottate dal Comune e dalla Regione, in pendenza della
disponibilità di parte delle aree sulle quali è previsto
l'intervento da parte della società Saint-Bernard S.r.l. possano
considerarsi corrette e legittime"
, la risposta è "sì", le
procedure sono legittime, in particolare la legittimità dell'azione
amministrativa di Comune e Regione è stata previamente verificata
nella conferenza di programma del 3 maggio 2010 e nella conferenza
di servizi del 10 maggio 2010, conferenze propedeutiche
all'approvazione della modifica dell'accordo di programma
pubblicata nel Bollettino ufficiale della Regione n. 23 del 1°
giugno 2010. Si tratta di una pura variante di destinazione
urbanistica, senza interessare l'aspetto della disponibilità delle
aree, che non riguarda questa fase del procedimento.
Per quanto riguarda il secondo quesito:
"se il bene stimato
possa ritenersi effettivamente "infungibile", al di là delle
considerazioni dei periti incaricati della stima, atteso che
esistono oggettive possibilità di localizzazione
dell'infrastruttura in altre zone del comparto (fronte San Giuseppe
e condomini sottostanti, area di localizzazione ampliamento est
dell'ospedale, zona della rotonda di via Ginevra)"
, il bene può
ritenersi infungibile come emerso dagli studi di valutazione in
merito alla disponibilità di aree edificabili per la realizzazione
di parcheggi pluripiano. Gli studi evidenziano che all'interno di
un raggio di 250 metri dall'ingresso del presidio ospedaliero non
esistono altre aree idonee oltre a quelle di proprietà della
società sopraccitata e che l'area libera più vicina all'ospedale
attigua alla residenza di Corso Padre Lorenzo è localizzata ad una
distanza troppo elevata per le funzioni a cui deve essere
destinata.
Per quanto concerne il punto n. 3:
"se è stato verificato
l'impatto sul traffico dell'inserimento di un parcheggio da 500
posti auto sull'arteria di via Roma, in quanto una simile struttura
produrrebbe, per i tempi di accesso e di deflusso, una paralisi
certa del traffico sulla strada statale"
, la risposta è anche
questa affermativa, la verifica è stata fatta, nel senso che
l'impatto sul traffico è stato approfondito dai progettisti del
piano generale urbano del traffico della città di Aosta, che hanno
ritenuto compatibile l'opera con gli altri flussi di traffico,
valutando quindi adeguato l'accesso ingresso e uscita al parcheggio
da via Roma sia per le provenienze da est, sia per quelle da
ovest.
Président
- La parole au Vice-président Chatrian.
Chatrian (ALPE)
- Grazie, Presidente. Ringrazio
l'Assessore, a differenza del Comune di Aosta, in Regione, la
competenza è di Giunta per quanto riguarda gli accordi di
programma, quindi il dibattito non avviene mai in Consiglio
regionale. Volevo fare come premessa, ma mi ha anticipato
l'Assessore, un intervento tecnico, anche perché la nostra
iniziativa non era solo tecnica, ma era soprattutto
politico-amministrativa e devo dire con rammarico che gli elementi
che oggi l'Assessore ci porta nero su bianco non ci aiutano a
cancellare i dubbi che il nostro gruppo aveva ed ha e che a questo
punto avrà. Si è dimostrato a maggio che questa macchina può essere
rapidissima: il 23 aprile un avviso di convocazione della
conferenza di programma e il 21 maggio incarico e firma di accordo
di programma con relativa conferenza, delibere di Giunta e di
Consiglio regionale e variante. Alla prima domanda l'Assessore ci
ha risposto che è solo una semplice variante; alla domanda diretta:
"se questo bene è l'unico bene infungibile che possa ritenersi
infungibile" la risposta è stata affermativa senza nessuna
esitazione e alla terza domanda: "se dal punto di vista urbanistico
si è valutato l'impatto del traffico" la risposta è stata:
"sì,
tutto è stato affrontato"
. Il pacchetto è fatto, è stato
semplificato e le risposte sono state date. Ci siamo chiesti: solo
lì si poteva fare un'operazione di questo genere? Solo lì si poteva
fare e con quella procedura e con quella tipologia... A nostro
avviso, l'infungibilità non è blindata. Ci sono altre aree
pubbliche di proprietà sotto l'ospedale verso via Saint-Martin, ad
est sotto il parcheggio attuale? Oltre al viale di fronte alla
scuola media, in viale della Pace, indubbiamente non si potevano
fare 510 posti auto, ma 2 parcheggi da 260. L'impressione è che,
dal punto di vista urbanistico, è stato approfondito talmente bene
che a livello progettuale ci sono 30 metri di strada per fluire
all'interno di questo parcheggio, che corrispondono a 5 autovetture
e mezzo, mettiamo 6. Come si può procedere, ragionando della
burocrazia, come è stato inserito direttamente nella perizia,
valutandola come un'emanazione della Regione stessa... Cerco di
sintetizzare, perché la sua risposta non ci ha aiutato, gli
elementi che oggi ci ha messo sul tavolo non ci convincono. Questa
operazione si poteva attivare senza l'intervento pubblico? È la
prima domanda che ci siamo posti e la nostra risposta è "no".
Vi erano altre alternative? Le abbiamo chieste, questo è l'unico
modo con cui possiamo esperire, perché non interveniamo negli
accordi di programma visto che essi sono di competenza della
Giunta. Per quanto riguarda tale domanda, diciamo: sì, ma non sono
state valutate. Non si poteva realizzare sotto i parcheggi
esistenti, sotto le proprietà pubbliche esistenti, sotto viale
della Pace, eventualmente sotto via Saint-Martin de Corléans, con
un'altra procedura, magari in concessione, dove più attori potevano
intervenire? È su questo che si chiedeva l'infungibilità del bene.
Indubbiamente la risposta è: "solo lì si potevano fare 500 posti
auto". Noi chiediamo: si potevano fare altri tre parcheggi di 200
posti auto sotto una proprietà regionale con una procedura diversa,
in concessione già con proprietà regionale pubblica; di
conseguenza, si poteva dare la possibilità a più attori di
partecipare, dato che in perizia sono stati elencati molto bene i
ritardi, la lentezza della macchina amministrativa regionale? La
nostra domanda è sempre la stessa, non entro nel merito del valore,
ci fermiamo non alla procedura, ma a come avete
ciblé
l'infungibilità di questo bene.
Termino dicendo che la procedura non ci convince, gli elementi
che oggi ci avete fornito incrementano i dubbi che avevamo già
sulla non infungibilità del bene in questione, in quanto altri beni
avrebbero potuto garantire efficacia, efficienza, celerità e
soprattutto evidenza pubblica e concorrenza, quanto meno
alternative valide non approfondite. Il percorso che avete
intrapreso e impostato langue. Ad oggi la chiusura del cerchio non
c'è ancora e le strutture competenti devono ancora esprimersi sulla
congruità interna di tutto quello che è stato messo sul tavolo.
Grazie.
