Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 266 del 19 dicembre 1983 - Resoconto
OGGETTO N. 266/VIII - RATIFICA DELLA DELIBERAZIONE N. 7344,
IN DATA 9 DICEMBRE 1983, ADOTTATA DALLA GIUNTA REGIONALE IN VIA
D'URGENZA.
Oggetto n. 7344 in data 9 dicembre 1983:
Sospensione cautelativa del Sig. Eraldo Manganone dall'incarico
di Commissario regionale presso la gestione appaltata della Casa da
Gioco di Saint-Vincent.
PRESIDENTE:
Metto in approvazione per scrutinio segreto
la ratifica della deliberazione in oggetto:
VOTAZIONE A SCRUTINIO SEGRETO
ESITO DELLA VOTAZIONE
Presenti, votanti e favorevoli: 30
Il Consiglio approva all'unanimità
PRESIDENTE:
Ha chiesto di parlare il Consigliere
Torrione, ne ha facoltà.
TORRIONE - (P.S.I.):
Solo una brevissima precisazione sul
piano strettamente tecnico, anche perché i provvedimenti devono
essere conseguenti. Sono d'accordo sulla sospensione, l'ho votata
d'altronde anche perché avevo letto molto superficialmente questo
provvedimento; voglio solo ricordare Al. Consiglio che il
Commissario Manganone aveva un incarico relativo ad un posto non di
ruolo, per cui non si può applicare la sospensione cautelativa ad
uno che aveva un rapporto fiduciario con il Consiglio. L'Istituto
della sospensione cautelativa vale solo per coloro che sono
dipendenti, perché nell'eventualità in cui poi riescano a
dimostrare la loro assoluta estraneità ai fatti che sono loro
contestati, possono poi essere riassunti in servizio.
Non credo che si possano estendere alla figura del Commissario,
che fra l'altro ricopre un posto fuori ruolo, delle norme
regolamentari che disciplinano lo stato giuridico ed economico del
personale della Regione.
Vorrei ricordare purtroppo che c'è un altro adempimento da
affrontare, perché lo stesso provvedimento va preso nei confronti
dei due Vice-Commissari, in quanto la legge prevede che il
Presidente della Giunta, vista la gravità dei fatti, può
sospenderli, ma ne deve dare immediata comunicazione al Consiglio
nella sua prima seduta. Immagino che il Presidente lo abbia già
fatto, perché avrà dovuto adottare un provvedimento per tutti i
dipendenti che erano del cosiddetto gruppo B della carriera di
concetto, ora 7° livello, per i quali la competenza è della Giunta:
siccome la nomina del personale è di competenza del Consiglio per
la carriera direttiva, la comunicazione della sospensione perché
l'iter sia a posto, deve pertanto essere fatta al Consiglio
regionale.
Dico questo perché non vorrei che avessimo adottato un
provvedimento che va al di là della legge nei confronti del
Commissario e fossimo invece inadempienti nei confronti di coloro
che invece hanno uno stato giuridico che è ben specificato.
PRESIDENTE:
Ha chiesto di parlare l'Assessore alla
Pubblica Istruzione Faval, ne ha facoltà.
FAVAL - (U.V.):
Per quanto riguarda la prima parte delle
osservazioni fatte dal Consigliere Torrione circa la sospensione
cautelativa, se è vero, come egli dice da buon esperto, che questa
categoria fa capo in modo specifico alla situazione del dipendente
regionale, non si può comunque non ritenere che il Consiglio stesso
possa sospendere cautelativamente, in analogia con quanto fa per i
propri dipendenti, la persona di cui stiamo parlando dall'incarico
che le è stato affidato a suo tempo.
Per quanto riguarda l'altro aspetto, penso che il Segretario
della Giunta stia predisponendo gli atti per procedere secondo
quanto previsto dal regolamento per il personale.
