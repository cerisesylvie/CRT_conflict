Classificazione
AMMINISTRAZIONE REGIONALE
CASA DA GIOCO
ENERGIA
FINANZA REGIONALE E LOCALE
Partecipazioni azionarie regionali



Oggetto del Consiglio n. 2802 del 20 giugno 2017 - Resoconto
OGGETTO N. 2802/XIV - Interrogazione: "Tempistica per
l'esecuzione delle sentenze del Consiglio di Stato in merito alle
richieste di accesso agli atti della Casino de la Vallée e della
società CVA".
Rosset (Presidente)
- Punto n. 7 dell'ordine del giorno.
Ha chiesto la parola il Presidente della Regione per la risposta;
ne ha facoltà.
Marquis (SA) -
L'iniziativa ispettiva si riferisce
all'accesso agli atti inerente alle società CVA e Casino.
In riferimento alla domanda riguardante la documentazione
richiesta, si precisa quanto segue. Per quanto concerne CVA, è
stata trasmessa il 21 novembre 2016, mentre per quanto invece
attiene alle spese processuali, liquidate in suo favore dal
Consiglio di Stato (euro 3 mila oltre gli accessori di legge), CVA
comunica che, non appena riceverà dal suo legale la quantificazione
dell'importo complessivo da liquidare e comprensivo degli oneri
accessori di legge - ad oggi non quantificati - nonché gli estremi
del conto corrente su cui effettuare il pagamento, provvederà
immediatamente al relativo pagamento. Per quanto riguarda Casino de
la Vallée, invece, la documentazione non è mai stata trasmessa
perché la società attendeva la formale richiesta del Consigliere.
Avendo ora appreso che la richiesta è tuttora da ritenersi valida,
la società ha provveduto a trasmetterla all'Assessore Chatrian, che
gliela inoltrerà quanto prima. La Casino de la Vallée ha già
effettuato il rimborso delle spese legali liquidate in sentenza a
favore del gruppo consiliare Movimento 5 Stelle con bonifico di
5.127 euro del 13 novembre 2016, secondo le indicazioni ricevute
dal legale in data 2 novembre 2016.
Per quanto riguarda la domanda posta in relazione a quali sono
state le spese sostenute nei procedimenti dalle due società, le
spese sostenute da CVA ammontano ad euro 21.528 per il giudizio
dinanzi al TAR e ad euro 13.582 per il giudizio innanzi al
Consiglio di Stato. La Casino de la Vallée ha sostenuto una spesa
complessiva pari ad euro 3.210 per il primo grado di giudizio
davanti al TAR e pari a 5.981 euro per il giudizio innanzi al
Consiglio di Stato.
Credo che questa rigidità comportamentale tenuta dalle società
sia oggi superata, così si può evitare un dispendio inutile di
risorse pubbliche.
Presidente -
Ha chiesto la parola il Consigliere Ferrero
per la replica; ne ha facoltà.
Ferrero (M5S) -
Mi sembra strano che, avendo speso 42
mila euro per avvocati e per dire no alla richiesta di un
Consigliere regionale, ci siano ancora dei dubbi per quanto
riguarda il fornire la documentazione e chiedere una richiesta
formale. C'è una sentenza del Consiglio di Stato, cosa deve esserci
per fare esibire i documenti, un ordine del Padreterno? Perché
sennò a qualcuno che è malizioso - non certo io - verrebbe il
dubbio che, trattandosi di documenti di acquisto di generi
alimentari da una certa ditta coinvolta in un'inchiesta
giudiziaria, chissà come mai - si tratta sempre ovviamente di
questioni casuali, di casualità - non siano arrivati. Come mai non
sono arrivati questi documenti? Chissà! Certo è che dopo un anno -
io sono stato assente - è stata mia negligenza non richiedere alla
Casino l'esibizione dei documenti... ma stiamo scherzando? Ma si
informino questi signori!
La cosa peggiore è che 42 mila euro sono stati buttati dalla
finestra, quando semplicemente la politica poteva intervenire con
un chiarimento all'interno del famoso Regolamento del Consiglio
regionale, disciplinando meglio la materia, materia che
probabilmente darà - io non penso dia ancora - dei dubbi. Perché,
anche alla luce delle sentenze, adesso che c'è la "Giunta del
cambiamento", non si introduce un piccolo correttivo e si dice che
tutto quanto, come succede in tutta Italia, deve essere prodotto ai
Consiglieri regionali, salvo i documenti che riguardano inchieste
giudiziarie in corso di svolgimento o che riguardano la salute per
la quale c'è un diritto alla
privacy
? Perché non andare per
esclusione, stabilire quali sono i due casi in cui non si possono
dare i documenti e sgombrare, una volta per sempre, il campo da
tutte queste cose? Peccato, perché la legge sulle partecipate che è
stata approvata, quando io non ero in Consiglio regionale e per la
quale il mio collega ha votato contro, era un momento attraverso il
quale si poteva arrivare ad un chiarimento di trasparenza
all'interno di questi enti. Non si è colto, anzi, purtroppo c'è
stato un voto sostanzialmente quasi unanime di tutti verso una
legge insufficiente, che non è servita a niente, e ci siamo accorti
dopo cosa è successo e cosa sta succedendo anche adesso all'interno
delle società partecipate. Speriamo veramente che non si ripetano
più questi episodi.
Fa discutere il fatto che ci si sia lavati le mani
sostanzialmente dietro ad atti assunti dalla partecipata, quando
era compito di indirizzo politico da parte del Governo regionale e
da parte del Consiglio regionale dirlo a questi signori e mettere
dei paletti riguardo all'attività di controllo che deve essere
fatta. Guarda caso, in tutte le ipotesi in cui noi abbiamo trovato
delle resistenze - sarà anche qui una coincidenza - la magistratura
ha aperto delle inchieste! Parlo delle centraline, parlo degli
acquisti, e non solo in questa partecipata, ma anche in altre.
Sgombriamo il campo dal sospetto che per distrazione, se non per
connivenza, si vogliano coprire determinati comportamenti;
sgombriamo il campo una volta per tutte, facciamo pulizia, facciamo
questo articoletto che preveda chiarezza nella gestione delle
partecipate.
Presidente -
Ha chiesto la parola il Consigliere
Marguerettaz, per cosa?
Marguerettaz (UV) -
Per mozione d'ordine, Presidente.
Per segnalare alla Presidenza del Consiglio, rispetto a questa
interrogazione, che ad oggi non ho ancora avuto nessuna risposta
rispetto ai documenti da me richiesti. Credo che qua ci sia
veramente un abuso d'ufficio, perché il "116" dice che il
Consigliere ha diritto ad avere copia, non che il Consigliere deve
andare in azienda a vedere i documenti. Aspetto ancora un po' e poi
partirò con le segnalazioni. Ho ricevuto una raccomandata priva di
contenuto e oggi ho avuto anche modo di parlare con la segreteria
dell'Assessore Chatrian.
Presidente -
Io ho ricevuto questa mattina una
comunicazione, quindi gli uffici stanno predisponendo la risposta
che le verrà fornita.
