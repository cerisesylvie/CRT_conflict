Classificazione
ASSISTENZA SANITARIA E OSPEDALIERA


Resoconto integrale del dibattito dell'aula
Oggetto del Consiglio n. 1858 del 21 febbraio 2001 - Resoconto
OGGETTO N. 1858/XI Assistenza erogata ai malati psichiatrici
in Valle d'Aosta. (Interpellanza)
Interpellanza Appreso della costituzione in Valle
d’Aosta della Diapsi, Associazione per la difesa
degli ammalati psichiatrici, con particolare attenzione per i
soggetti schizofrenici;
Preso atto dei dati e delle osservazioni formulate da detta
associazione circa la non soddisfacente situazione di assistenza
fornita nella nostra Regione alle persone colpite da malattie
mentali;
Considerate, in particolare, le carenze strutturali del reparto
di psichiatria e l’inadeguatezza delle risposte date
sul territorio, nonostante ci siano, al riguardo, precise
indicazioni nel Piano Socio-sanitario 1997/1999;
Ritenendo che le famiglie di detti pazienti non debbano
sobbarcarsi da soli il peso dell’infermità dei loro
congiunti, e che abbiano diritto ad essere aiutate nella cura
dell’ammalato;
i sottoscritti Consiglieri regionali
Interpellano
l’assessore competente per sapere:
1) quanti sono i malati psichiatrici in Valle
d’Aosta e quali servizi sono loro offerti sia in
strutture ospedaliere sia sul territorio;
2) come valuta l’adeguatezza di tali servizi alle
esigenze dei pazienti e delle loro famiglie;
3) se, e come, intende attivarsi per predisporre servizi
adeguati e per accelerare la realizzazione di quelli già decisi nel
Piano socio-sanitario.
F.to: Squarzino Secondina - Beneforti
PrésidentLa parole à la Conseillère Squarzino
Secondina.
Squarzino (PVA-cU)
Recentemente si è svolta la prima
Conferenza nazionale per la salute mentale, nei giorni 10-11-12
gennaio, una conferenza nella quale il Ministro della sanità
Veronesi ha fornito alcuni dati relativamente al mondo degli
ammalati psichici, un mondo che vede coinvolti - cito testualmente
-:
"? oltre 10 milioni di pazienti nel nostro Paese?"
.
Questa situazione tocca la metà delle famiglie con il corredo
pietoso dei disagi, delle difficoltà di relazione, del vissuto
vergognoso. È un dato di fatto che riguarda tutta la nostra realtà
italiana.
Nel cercare di individuare i temi fondamentali su cui lavorare,
ne ricordo alcuni e riprendo i primi tre elencati, cioè:
- lo stigma che ancora investe con un’ombra
triste di distacco e di isolamento non solo il malato, ma tutta la
sua famiglia;
- il peso sempre meno sopportabile per le famiglie, che
costituisce il disagio sociale e umano più rilevante;
- la disarticolazione fra intervento medico e intervento
socio-assistenziale, specialmente evidente nei malati gravi, nei
malati destinati alla cronicità, nei malati anziani, nei malati
soli, nei malati in difficoltà economica.
Il Ministro prende inoltre in esame altri temi che riguardano
meno la nostra situazione regionale. Vorrei soffermarmi sui temi
che descrivono come è vissuta dal paziente e dalle famiglie la
situazione di un malato psichico; in questo contesto penso che
possa essere inserita l’attività della neonata (qui
in Valle d’Aosta) Associazione Diapsi che raggruppa
i familiari di ammalati, soprattutto quelli schizofrenici.
Questa associazione, recentemente formatasi, ha lo scopo di
rendere pubblica la voce delle famiglie dei pazienti, il peso che
queste famiglie devono sopportare.
La Diapsi valdostana denuncia una serie di malesseri che ha
registrato nella nostra Regione, malesseri dovuti - riprendo
testualmente alcune delle espressioni usate -:
"? alla carenza
delle strutture di cura?"
, per esempio dicono che:
"? Nel
reparto di Psichiatria gli utenti che effettuano il ricovero in
regime diurno non hanno a disposizione nemmeno un letto per
coricarsi e le attività occupazionali sono carenti così che i
pazienti trascorrono la maggior parte del loro tempo a fumare, bere
il caffè, camminare avanti e indietro lungo il corridoio?"
,
quindi è una denuncia abbastanza circostanziata.
Sottolineo il fatto che le strutture ospedaliere sono carenti
come anche non è sufficiente l’assistenza
domiciliare: pertanto i servizi istituiti presso il domicilio del
paziente sono inadeguati per dare delle risposte ai bisogni del
territorio.
Eppure, e questo lo aggiungo nella mia interpellanza rispetto a
questa situazione, noi abbiamo un piano socio-sanitario che indica
una serie di interventi che, se attuati, dovrebbero dare in parte
una risposta a questi bisogni.
Ora nei confronti di questa situazione il nostro gruppo chiede
all’Assessore una serie di informazioni per quanto
riguarda il mondo dei malati psichiatrici in Valle
d’Aosta: quali sono i servizi offerti nelle
strutture ospedaliere nel territorio, che tipologia di servizi è
offerta, per verificare se, rispetto alle esigenze di queste
famiglie, ci sono delle carenze alla luce anche di quello che dice
il nostro piano socio-sanitario.
Inoltre chiediamo all’Assessore se valuta questi
servizi adeguati alle esigenze dei pazienti e delle loro famiglie.
Credo che l’Assessore abbia avuto modo di incontrare
questa associazione o avrà avuto modo di leggere i documenti che
anche noi abbiamo letto.
Ho visto fra l’altro che è stata attivata una
serie di iniziative a livello informativo: per far questo
c’è stato sicuramente un colloquio, forse non
personalmente con l’Assessore ma con la struttura
dell’Assessorato. L’Assessore avrà
percepito, direttamente o attraverso le sue strutture, quali sono i
bisogni e quali le richieste più puntuali. Rispetto a tutto questo
chiediamo quali sono politicamente le intenzioni, nel realizzare
sia gli interventi già decisi nel piano socio-sanitario fin dal
1997, sia eventualmente ulteriori servizi che sono resi necessari
dall’evolversi della situazione.
Président
La parole à l’Assesseur à la
santé, au bien-être et aux politiques sociales, Vicquéry.
Vicquéry (UV)
Concordo in parte con la premessa della
Consigliera Squarzino, concordo in pieno con le affermazioni del
Ministro Veronesi; in effetti la problematica della salute mentale
anche a livello regionale costituisce una priorità assoluta nelle
politiche sanitarie della Regione e su questo tema ci stiamo
impegnando in questi mesi in modo particolare.
Con riferimento alle premesse dell'esposizione della collega
Squarzino, ella dice che questi interventi erano già previsti nel
piano socio-sanitario, vorrei solo a titolo di precisazione citare
il punto 6.2.2. del piano stesso, dove con riferimento alle
strutture che venivano previste nel piano si dice testualmente:
"? Ovviamente la realizzazione di un simile progetto per la
complessità degli interventi e per l'eterogeneità dei soggetti
coinvolti necessita di un periodo che va ben oltre il triennio di
validità del piano. Si prevede infatti un periodo per la messa a
regime di circa 6 anni in cui si cercherà di imprimere una svolta
decisiva al processo di adeguamento della politica sanitaria alle
nuove esigenze psichiatriche?"
.
Il piano socio-sanitario si poneva già questo termine ultimo,
che è l’aprile 2003, per la realizzazione degli
interventi previsti. Ci riusciremo? Lo spero, ci sono delle buone
prospettive, che citerò dopo, rispetto alla parte strutturale degli
interventi. Ci sono delle difficoltà obiettive legate alla
formazione del personale socio-sanitario e "in primis" delle
infermiere professionali perché se oggi avessimo già pronta la RSA
di Antey, che non riguarda comunque le strutture psichiatriche, non
avremmo il personale formato per una serie di motivi che riguardano
il blocco del profilo professionale dell’operatore
socio-sanitario e quant’altro.
Questo per dire che stiamo vivendo una situazione difficile, che
è in fase di superamento, che ci ha portato non dico a rallentare
gli interventi, ma a programmarli in modo tale da far coincidere la
realizzazione delle strutture con la formazione e la preparazione
del personale.
Ma voglio rispondere puntualmente alle domande che sono state
poste e inizio con la seconda parte della prima domanda: quali
servizi sono offerti in strutture ospedaliere e sul territorio.
Ebbene in seno al Dipartimento di salute mentale
dell’USL della Valle d’Aosta, che
opera con continuità fin dal 1994, si sta lavorando tra le altre
cose al fine di completare la mappa dei servizi e delle strutture
psichiatriche cui fare riferimento e di cui curare
l’istituzione anche alla luce di un impegno che
l’Amministrazione regionale ha in corso.
L’Assessorato partecipa infatti al Progetto
nazionale "Progress" voluto a livello ministeriale e volto ad
individuare la tipologia delle strutture più rispondenti alle
esigenze attuali.
Nello specifico gli obiettivi che "Progress" si propone sono i
seguenti:
- realizzare un censimento e una classificazione di tutte le
strutture residenziali sia pubbliche che private presenti sul
territorio nazionale;
- valutare in maniera approfondita un campione pari al 20
percento delle strutture residenziali censite studiando anche i
costi diretti di queste strutture e i pazienti che vi sono
ospitati;
- promuovere la formazione degli operatori alla valutazione e
alla definizione di obiettivi riabilitativi individualizzati.
Come punto di raccordo dei servizi si pone il presidio
psichiatrico territoriale, quello che viene definito centro di
salute mentale che svolge i suoi interventi attraverso varie
modalità, ad esempio gli interventi ambulatoriali in fase di
approccio iniziale con il paziente sono costituiti da consulenze e
colloqui con la persona che presenta il disagio ed eventualmente
con i suoi familiari per poter individuare la natura del problema e
il tipo di trattamento da adottare.
Nel caso di persone che hanno difficoltà o impossibilità di
recarsi personalmente presso le strutture competenti può essere
effettuato anche un intervento esterno o di tipo domiciliare o
condotto in altri tipi di servizi territoriali, dove
temporaneamente il paziente è residente. Mi riferisco
essenzialmente ai centri poliambulatoriali.
Il Centro di salute mentale del Dipartimento di salute mentale
della Valle d’Aosta è attivo presso il reparto di
diagnosi e cura, svolge attività di presa in carico del paziente e,
laddove è necessario, del nucleo familiare o della coppia da parte
di un'équipe multiprofessionale con programmi terapeutici
personalizzati comprendenti interventi di tipo psichiatrico e/o
psicologico e/o sociale.
Relativamente al ricovero, esso come è noto può essere
effettuato nel Servizio psichiatrico di diagnosi e cura con
disponibilità di 15 posti letto, numero di posti letto che è in
linea con le indicazioni ministeriali che danno come tetto massimo
di posti 15 per i reparti di ricovero. Tale servizio ha come
tipologia di utenza malati in fase acuta, ricoverati sotto forma di
trattamento sanitario volontario (TSV) o obbligatorio (TSO).
Preciso che proprio in questa settimana dovrebbe svolgersi la
prima parte del trasloco riferita al primo stralcio di lavori, che
sta per essere concluso, per la ristrutturazione del reparto e
questo sicuramente permetterà di offrire una struttura un po' più
confacente alle esigenze dei malati psichiatrici. Mancano ancora
alcuni aspetti, gli arredi che non sono arrivati, ma sono le
questioni procedurali che ci troviamo a risolvere di volta in
volta, ma i lavori dal punto di vista edilizio sono terminati la
settimana scorsa.
Altre strutture che permettono di attuare interventi impegnativi
e multidisciplinari sono quelle intermedie che, in base al tipo di
accoglienza e di trattamento del paziente, si suddividono in
semiresidenziali e/o residenziali. Attualmente è attivo in Regione
presso la sede dell’ex Maternità il day hospital con
8 posti letto.
È attiva poi una struttura protetta residenziale
terapeutico-riabilitativa a Pont Suaz e a Charvensod, la quale
svolge attività sanitaria assistenziale finalizzata alla
riabilitazione e risocializzazione di pazienti affetti da patologia
psichiatrica che necessitano di interventi a medio, lungo termine
mediante attività psicoriabilitative.
La struttura è in funzione dal 1995 e nel 1999
l’Amministrazione regionale ha trasferito la
competenza gestionale all’azienda USL e ospita
utenti con psicosi o gravi disturbi della personalità non
cronicizzati di età compresa fra i 18 e i 45 anni di entrambi i
sessi in numero massimo di 8 soggetti adulti.
Ad Aosta è stata poi istituita inoltre una casa famiglia
occupata attualmente da due utenti di sesso femminile con
sufficiente grado di autonomia a cui viene assicurato il supporto
domiciliare. Gli utenti sono seguiti secondo la modalità integrata
dal servizio sociale o dal Centro di salute mentale.
Passo poi a rispondere alla terza domanda che chiede:
"se, e
come, intende attivarsi per predisporre servizi adeguati e per
accelerare la realizzazione di quelli già decisi nel Piano
socio-sanitario"
. Concretamente in Valle d’Aosta
sono stati comunque attivati i servizi sopradescritti e, per quanto
concerne il completamento e l’ulteriore sviluppo del
sistema dei servizi, sono state previste nell’ambito
della bozza del nuovo piano socio-sanitario regionale le seguenti
tipologie:
- strutture semiresidenziali;
- attivazione di due centri diurni: uno dislocato ad Aosta
presso l’ex Maternità e l’altro
presso il Poliambulatorio di Donnas.
Rispetto all’ex Maternità l’iter
allo stato dell’arte è il seguente: in data 8
febbraio 1999 è stato approvato dalla Giunta regionale il progetto
preliminare di riassetto generale dell’ex Maternità
nell’ambito dell’area megalitica del
Parco archeologico di Saint-Martin de Corléans.
In data 21 agosto 2000 la Giunta regionale ha approvato
l’avvio del procedimento per il raggiungimento
dell'intesa, ai sensi dell’articolo 29 della legge
regionale n. 11/1998, fra Regione e Comune di Aosta per la
realizzazione dei lavori di riassetto generale, è stato nominato il
responsabile del procedimento e solo ultimamente in data 14
novembre 2000 il Comune di Aosta ha approvato
l’ampliamento e la ristrutturazione
dell’ex Maternità per il raggiungimento dell'intesa.
Si sta formalizzando concretamente il raggiungimento dell'intesa e
proprio domani mattina c’è un incontro con il Comune
di Aosta in proposito.
Questo ci permetterà di attuare i provvedimenti a stralcio che
vogliamo attuare nella ristrutturazione dell’ex
Maternità perché l’importo complessivo supera i 20
miliardi, ma vorremmo procedere con lotti separati intervenendo
come priorità anche per l'istituzione del Centro diurno di salute
mentale.
Per quanto riguarda il Poliambulatorio di Donnas, laddove è
previsto anche un centro diurno oltre che un centro di
riabilitazione, i lavori per un importo di 8,420 miliardi sono
stati approvati con delibera di Giunta n. 4.305/1998 ed è in corso
l’aggiudicazione definitiva; si prevede che possano
cominciare nella primavera del corrente anno per tutto il blocco
dell’ampliamento del Poliambulatorio di Donnas.
Prossimamente - spero entro la fine del 2001 - sarà attivata una
RSA psichiatrica a Verrès con modulo di dieci posti,
nell’adiacenza della microcomunità recentemente
ristrutturata. Si sta verificando inoltre la possibilità di
riconversione in RSA psichiatrica della microcomunità di La Thuile
che ospita prevalentemente soggetti anziani con patologia
psichiatrica.
Si prevede poi l’attivazione di un'ulteriore
struttura protetta residenziale terapeutico-riabilitativa avente le
stesse caratteristiche della struttura attualmente operante a Pont
Suaz e a Charvensod. A tal proposito sono già state avviate le
procedure e i contatti con il Comune di Morgex, che ha dato il suo
assenso, per ottenere in comodato d’uso una
struttura di proprietà del comune in località Liarey.
Rispondo poi alla prima parte della prima domanda:
"quanti
sono i malati psichiatrici in Valle d’Aosta?"
. I
dati regionali riferiti al 1999 sono i seguenti: presso il reparto
per acuti sono stati effettuati 313 ricoveri e nel numero sono
inclusi ricoveri ripetuti, cioè più ricoveri relativi alle stesse
persone con un numero di giornate di degenza complessiva di 4.005,
con una presenza media di 12,85 al giorno rispetto ai 15 posti
letto disponibili e un'utilizzazione di posti letto pari appunto al
73,94 percento.
Gli utenti del Day Hospital sono stati 156 pari a 2.486 giornate
di degenza; gli utenti psichiatrici valdostani ospitati in
strutture extraregionali sono stati 38 di cui per un numero di 15
persone vi è un doppio intervento di tipo economico.
Preciso che la quota sanitaria viene erogata
dall’azienda USL a costi sostenuti, si superano
spesso le 300.000 lire al giorno; la quota assistenziale viene
invece conteggiata a valere sui fondi della legge regionale n.
22/1993, la legge che riguarda gli interventi alternativi alle
istituzionalizzazioni, pertanto per 15 di questi utenti
interveniamo sia con il settore sanitario, in questo caso paga la
retta l’USL, sia con il settore sociale, in questo
caso aiuta per pagare la quota non sanitaria
l’Amministrazione regionale.
La legge regionale n. 22 è attuabile anche per i soggetti che
non sono ospitati in strutture residenziali, che vivono nei nuclei
familiari, alla stessa stregua degli anziani e dei disabili.
Tra visite ambulatoriali, colloqui, psicoterapie, consulenze,
fototerapia, test psicodiagnostici, prelievi, alcolometrie, il
servizio ha effettuato complessivamente 10.022 interventi di cui
7.186 ad Aosta, 2.836 sul territorio.
Devo dire che le prestazioni sul territorio sono aumentate
enormemente nell’ultimo biennio e questo a
dimostrazione che il Dipartimento di salute mentale nella sua
complessità sta cominciando a funzionare perché il dipartimento
deve andare sul territorio, deve curare i soggetti a casa loro
possibilmente. Le prestazioni fornite alla Comunità di Pont Suaz
sono state 816, i contatti ambulatoriali sono stati 1.568,
un’attività corposa come si vede.
Rispondo alla seconda domanda:
"come valuta
l’adeguatezza di tali servizi?"
. Ci sarebbero
molte considerazioni da fare in ordine all'adeguatezza o
inadeguatezza dei servizi di salute mentale assicurati alla
comunità valdostana. Innanzitutto le prestazioni
all’interno dei servizi hanno bisogno di
professionalità sempre più specifiche, faccio riferimento al
problema dell’anoressia per la quale si sta
lavorando per aprire un ambulatorio specifico, ma è una competenza
pluriprofessionale che riguarda lo psichiatra, il dietologo, altre
figure professionali, psicologo e quant’altro, ma
che tradizionalmente era ed è in carico alla Psichiatria, ma ci
vuole sempre più professionalità e bisogna fare i conti con la
necessità di assicurare una continua formazione degli operatori,
magari con l'individuazione di nuove professionalità da
coinvolgere.
Questo è uno dei problemi specifici della salute mentale: la
professionalità dei medici, la professionalità degli operatori
tant’è che si sta parlando di reinserire nei corsi
post-universitari per infermieri le figure specializzate di
infermieri psichiatrici, infermieri geriatrici, infermieri
pediatrici proprio perché non si può continuare a lavorare su una
logica di onniscienza supposta. Credo a titolo personale che ci si
trovi in un momento particolare positivo.
Siamo occupati nell’intento di prevedere nel
nuovo piano socio-sanitario regionale gli interventi indispensabili
a breve termine, intendendo il triennio. Sappiamo che
l’analisi della situazione oggi è più facile grazie
al coinvolgimento dell’Associazione dei familiari
che non solo sollecitano, ed è un loro diritto sollecitare, ma
collaborano nel determinare attraverso la sinergia pubblico-privato
un miglioramento continuo, un adeguamento progressivo dei servizi,
una risposta adeguata e al passo con i tempi.
Con ciò potremo superare la solitudine delle famiglie che non
possono più sopportare da sole il peso delle situazioni gravi e
delicate, ma supereremo anche la solitudine delle istituzioni
chiamate finora a rispondere ai problemi e criticate giustamente
quando non forniscono risposte adeguate, ma erroneamente non
considerate come strumento di azione organizzata e strutturata dai
cittadini stessi.
Sono conclusioni che possono risultare un po' amare, ma sono
conclusioni che ci fanno ben sperare perché i soggetti ospitati
fuori Valle sono 38, escludendo i cronici che sono ormai residenti
in strutture.
L’intenzione è di farne rientrare subito 10 nella
struttura di Verrès entro fine anno, personale permettendo,
dopodiché di attivare con spese relativamente basse la
ristrutturazione delle strutture che ho citato per poter dare una
risposta più puntuale ai nuovi casi. Sicuramente sarà fondamentale
la struttura riabilitativa che verrà realizzata
nell’ex Maternità per la quale i tempi sono più
lunghi, ma è una struttura che ci permetterà di far rientrare in
Valle d’Aosta tutti i soggetti che attualmente sono
ospitati in strutture similari, soprattutto nel Piemonte.
Devo dire che dal punto di vista puramente dei costi questo non
significherà un risparmio. Di certo ci sarà un aumento di spesa o
comunque una tenuta sotto questo aspetto; di certo si potrà
permettere ai familiari e ai parenti di essere vicini ai loro cari,
cosa che oggi difficilmente avviene essendo ospitati fuori Valle
anche se per periodi generalmente limitati che vanno dai due mesi
agli otto, dieci mesi.
Questo è un impegno che ci prendiamo. Siamo consci della
difficoltà gestionale in un settore così delicato, ma siamo anche
speranzosi perché ho potuto testare personalmente ultimamente che
c’è una grossa voglia di fare
all’interno di questo settore, non solo a livello
medico, ma soprattutto di personale paramedico, psicologi e via
dicendo.
Per cui la risposta all'interpellanza è questa: i servizi non
sono ancora adeguati, ma rispetto a tre, quattro anni fa sono stati
fatti grossi miglioramenti che dovranno proseguire nel prossimo
triennio.
Président
La parole à la Conseillère Squarzino
Secondina.
Squarzino (PVA-cU)
Vorrei partire direttamente dai punti
del piano socio-sanitario 1997-1999. È vero quello che diceva
l’Assessore che tutto il punto 6.2.2. si conclude
con l’affermazione che si prevede un periodo per la
messa a regime di circa sei anni.
Faccio presente che questo piano risale
all’aprile del 1997, ad oggi sono passati quattro
anni. È vero che per la maggioranza avere tanti numeri è sempre
vissuto come essere in pochi rispetto all'opposizione, però qui non
può dire?
(interruzione dell’Assessore Vicquéry, fuori
microfono)
? aprile 1997, aprile 1998, aprile 1999, aprile 2000, aprile
2001, quattro anni sono e rispetto a sei ne mancano due, non può
dirmi che questa è la metà, Assessore!
Dicevo: dovrebbe essere stati attuati almeno i quattro sesti del
piano. Rispetto ai punti indicati mi sembra che siamo ancora molto
lontani.
È chiaro che c’è un servizio psichiatrico per gli
interventi urgenti e questo c’è sempre stato; un Day
Hospital di 8 posti letto già allora, questo è realizzato; ma,
quando si parla di centro diurno destinato a trattamenti
ambulatoriali, psichiatrici e psicologici, quello che lei ha
cercato di spiegare illustrandone la filosofia, qui si dice ancora:
"? Nel centro diurno sono prevalenti le attività di atelier e di
supporto infermieristico?"
. Ora la descrizione della realtà
fatta dall'Associazione Diapsi ci dice che questo centro diurno, in
cui dovrebbero esserci attività di atelier e di supporto
infermieristico, in realtà, pur essendo attuato, non realizza
assolutamente il suo obiettivo.
Poi, sempre nel piano, si parla di una struttura di
riabilitazione hospice destinata al ricovero prolungato dei
pazienti con circa 20 posti letto. Lei dice:
"Sì, riusciremo in
questo anno a?"
, ma questo non c’è e neanche ci
sarà nel prossimo piano, questo è stato addirittura cancellato.
Si parla di RSA destinate ad anziani da prevedersi presso
l’ex Maternità; adesso, se ho capito bene, le si
prevedono sul territorio. Spero che queste RSA sul territorio
inizino, ma se guardiamo alla storia della RSA di Antey, sono
almeno dieci anni che sono stati avviati questi lavori?
(interruzione dell’Assessore Vicquéry, fuori
microfono)
? da quando? Che va all’appalto, ma da quanto
tempo si parla di questo, Assessore? Agli inizi della legislatura
del 1993 già di questo si parlava come di un vecchio progetto.
Vede, Assessore, che si contraddice?
La struttura di Antey, con una storia di più di dieci anni, non
è ancora attivata; le RSA sono anni che devono essere avviate e lei
continua a dire che si faranno, si vedrà, si discuterà, ma per
adesso non ci sono.
Si parla di comunità protette suddivise sul territorio; ce n'è
una soltanto ed è quella già operante nel 1997, le altre due o tre
che si vogliono costituire erano sulla carta allora e saranno sulla
carta ancora nel prossimo piano socio-sanitario, nel senso che sono
indicazioni di volontà politica che si rimandano nel tempo. Quando
c’è la volontà politica di realizzare qualcosa?, ho
visto questa Giunta e lei, Assessore, in prima persona prendere in
mano un problema e portarlo avanti. Se questo problema non va
avanti, è perché non c’è da parte sua una volontà
politica attiva. Lei la dichiara, ma questa volontà politica non è
seguita da azioni concrete di realizzazione dei progetti.
E anche quella assistenza infermieristica che c’è
a casa, sul territorio, gli stessi membri
dell’Associazione Diapsi sottolineano che è ancora
molto carente?
(interruzione dell’Assessore Vicquéry, fuori
microfono)
? Assessore, per piacere, poi mi risponderà, se vuole, chiedendo
che per motivi personali deve rispondermi, lo farà anche lei.
Ancora oggi rispetto a quanto dicono i familiari, manca
l’assistenza infermieristica. Nella zona di Aosta ci
sono tre infermieri che vanno a distribuire le medicine nelle case,
lei pensa con tre infermieri di dare una risposta a questi
bisogni?
L’Associazione Diapsi fra l’altro
non si occupa degli ammalati psichici in generale, con tutto
l’elenco di quelli che lei ha fatto, ma si occupa in
particolare degli schizofrenici; le osservazioni che lei ha fatto
riguardano anche altri ammalati. Questi ammalati in particolare
sono un migliaio almeno in Valle d’Aosta, a detta
dell'associazione. A me sembra, anche dai dati che lei ha fornito,
che manchi una conoscenza dell’ampiezza del
fenomeno; lei ha detto, che grazie a questa associazione, adesso
possiamo procedere all’analisi dei bisogni?
(interruzione dell’Assessore Vicquéry, fuori
microfono)
? sì, lei ha detto proprio queste cose. Ha sottolineato con
soddisfazione la nascita di questa associazione dicendo che in
questo modo possiamo essere aiutati nell’analisi dei
bisogni. Ma io mi chiedo in base a quali dati allora è stato
predisposto il piano socio-sanitario, anche il nuovo, se manca
questa analisi dei bisogni? L’osservatorio, che
doveva raccogliere tutti questi elementi, li ha o non li ha?
Qui, come al solito, dobbiamo aspettare che sia la società
civile ad attivarsi per far emergere un bisogno e dire:
"Noi ci
siamo, siamo qui e vogliamo dare una mano, vogliamo fare
qualcosa".
Ben venga l’istituzione che accoglie,
ma mi sembra che su un settore di così grande disagio non avere dei
dati sia abbastanza negativo.
Assessore, lei ha concluso il suo intervento dicendo che i
servizi non sono ancora adeguati, e non poteva negarlo perché è
sotto gli occhi di tutti che ci sono dei miglioramenti e che lei
vuole ancora migliorare. La pregherei pertanto,
nell’individuare gli interventi, a meno che il piano
socio-sanitario non sia già bloccato, di mettere
l’accento non solo sull'integrazione tra ospedale e
territorio e tra sanità e assistenza, ma anche tra il settore
socio-sanitario e il settore lavorativo.
Lei sa bene che un lavoro vero, dignitoso, retribuito è il più
potente fattore di guarigione. Se lei continua ad affrontare i
problemi di questa area di disagio per conto proprio e non in
collegamento, in un'ottica di integrazione, credo che questo non
possa essere risolto.
Le chiedo ancora di domandarsi se la struttura del Pont Suaz
dove vivono otto persone in un alloggio non sia da rivedere. È
possibile che in una regione così ricca di verde non sia possibile
trovare una casa con un pezzo di giardino, un po' di terra?
(interruzione dell’Assessore Vicquéry, fuori
microfono)
? Come non interessa? Otto persone che stanno in un alloggio?, a
me sembra che questo sia da rivedere come è da rivedere
l’idea che a Dialley, la zona delle frane, si vada a
costruire una microcomunità, se ho capito bene?
(interruzione dell’Assessore Vicquéry, fuori
microfono)
? allora lei ha detto così.
