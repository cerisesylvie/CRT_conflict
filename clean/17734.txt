Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 903 del 20 ottobre 1999 - Resoconto
OGGETTO N. 903/XI Modalità per l’erogazione
dei contributi a favore dei danneggiati dalla valanga di Dialley e
notizie sulla zonizzazione dell’area.
(Interrogazione)
Interrogazione Premesso che in risposta ad una interrogazione
presentata dal nostro gruppo il 29 aprile 1999, relativamente agli
interventi messi in atto a favore dei residenti nel villaggio di
Dialley, frazione di Morgex, violentemente colpito dalla valanga
staccatasi dal Mont Meut il 23 febbraio u.s.,
l’Assessore al territorio, ambiente e opere
pubbliche assicurava che "entro la fine di maggio" sarebbe stata
disponibile la zonizzazione dell’area ai fini della
sua messa in sicurezza e che "quanto prima" si sarebbe provveduto
al pagamento dei danni;
Rilevato:
- che a tutt’oggi non risultano essere ancora
stati liquidati i contributi ex legge regionale 37/86 sui danni
accertati e documentati per Lire 4.472 milioni;
- che non si è avuta alcuna notizia sulla zonizzazione;
tutto ciò premesso i sottoscritti Consiglieri regionali
Interrogano
l’Assessore al territorio, ambiente ed opere
pubbliche per sapere:
1) quali sono i motivi di tali ritardi;
2) entro quali tempi verranno erogati i contributi e come siano
ripartiti all’interno delle diverse categorie
previste dalla legge regionale 37/86;
3) se sia prevista anche l’erogazione di
contributi in conto interesse per la parte eccedente gli importi a
fondo perduto e a quanto ammonti l’intervento
finanziario regionale;
4) se vi sono già delle risultanze relativamente alla
zonizzazione e alle tipologie edili per la ricostruzione.
F.to: Frassy - Tibaldi – Lattanzi
PresidenteLa parola all'Assessore al territorio, ambiente e
opere pubbliche, Vallet.
Vallet (UV)
Nella risposta che avevo dato all'iniziativa
precedente, sempre del gruppo di Forza Italia, rispetto a
quest'oggetto avevo detto che entro la fine di maggio avremmo
potuto disporre dello studio necessario per consentire la
zonizzazione ai sensi della legge n. 11, non che avremmo potuto
disporre della perimetrazione così come indicato nelle premesse
della delibera e che si contava di provvedere al pagamento dei
danni quanto prima.
Ho fatto questa premessa per dire che rispetto al punto 1
riteniamo che non ci siano al momento stati dei ritardi né per
quanto riguarda la zonizzazione né per quanto riguarda il rimborso
dei danni, ci sono delle procedure che richiedono tempi lunghi e
questo è sotto gli occhi di tutti. Il Consiglio comunale di Morgex
ha provveduto ad approvare la cartografia con la zonizzazione
relativa alla legge urbanistica il 23 giugno di quest'anno. La
cartografia è stata trasmessa il 20 luglio all'Amministrazione
regionale per l'approvazione, in 30 giorni ha compiuto l'iter, nel
senso che è stata esaminata dal servizio competente, è stata
valutata dalla Conferenza di pianificazione ed è stata approvata
dalla Giunta con delibera n. 2822 del 23 agosto 1999, quindi con
tempi che oserei definire record.
Tale zonizzazione è finalizzata esclusivamente alla
ricostruzione degli edifici danneggiati in quanto, per evidenti
motivi di tempo, non sono state considerate le eventuali
correlazioni o sovrapposizioni con altri fenomeni valanghivi
presenti nella medesima area. Va precisato anche che la
zonizzazione approvata non contiene linee guida tecniche per la
realizzazione di opere e manufatti in aree a rischio, la normativa
urbanistica prevede che queste norme siano redatte a livello di
regolamento edilizio comunale. Vista la complessità di una tale
operazione e i tempi ristretti a disposizione per la ricostruzione
dei fabbricati del Dialley, si è convenuto che in sede di rilascio
della concessione edilizia il sindaco acquisisca un parere tecnico
da parte dei tecnici incaricati dello studio e della realizzazione
della zonizzazione e quindi allo stato attuale il Comune di Morgex
dispone di tutti gli strumenti necessari per poter rilasciare
legittimamente i permessi edilizi.
Per quanto riguarda il risarcimento dei danni la situazione è la
seguente: le domande sono state presentate entro il 23 aprile 1999,
sono state istruite dalla Protezione civile e assegnate agli
assessorati competenti per settore d'intervento il 13 agosto 1999.
Questo è l'unico momento in cui c'è stato un minimo di allungamento
di tempi, ma va sottolineato per rispetto all'ufficio che in questo
periodo di tempo l'ufficio della Protezione civile è stato
completamente assorbito dalla Missione Arcobaleno in Albania e
quindi ha dovuto per cause di forza maggiore tralasciare
l'istruzione di queste pratiche.
Per quanto attiene la ripartizione delle pratiche per
assessorato di competenza, fornirò al Consigliere Frassy gli schemi
che ho sottomano che eviterò di leggere per risparmio di tempo,
precisando solo che alcune pratiche sono di competenza esclusiva di
singoli assessorati, altre pratiche devono essere invece istruite
da due e a volte anche da tre strutture dell'Amministrazione perché
riguardano problematiche diverse.
Per quanto riguarda i tempi di erogazione anche qui la
situazione va distinta per settori. La Protezione civile sta
predisponendo una prima delibera per l'erogazione dei contributi
relativi alle 18 domande che sono in regola con la documentazione,
le restanti domande sono momentaneamente sospese in attesa di
documentazione integrativa peraltro già richiesta. Se completate,
queste pratiche sono liquidabili entro il mese di novembre. La
Protezione civile istruisce e liquida i contributi relativi ai
danni per i beni personali.
Per quanto attiene invece il settore agricolo, le domande sono
state trasmesse all'assessorato il 23 agosto, sono in fase di
valutazione e l'istruttoria, trattandosi anche qui di danni
inerenti diverse competenze nel settore agricolo, è stata affidata
agli uffici competenti. Al momento solo quelle rientranti
nell'articolo 8 della legge n. 30/84, cioè quella relativa alla
sistemazione dei terreni, sono state in parte liquidate, per
l'esattezza cinque sono state liquidate, mentre altre cinque
verranno finanziate con una delibera di Giunta che verrà presentata
il 30 ottobre.
Per quanto riguarda il settore industriale sono concluse le
istruttorie relative alle domande di contributo presentate da
quattro imprese, queste sono già state trasmesse alla Presidenza
della Giunta perché possa disporre per l'impegno delle somme
necessarie. Le domande riguardanti il settore agricolo erano 8,
quindi 4 istruite e prossime alla liquidazione, le altre che
riguardano ENEL e Telecom sono in fase d'istruttoria.
Per quanto riguarda i fabbricati civili, le pratiche relative
sono state assegnate come istruttoria all'Assessorato del
territorio; le domande sono 46, di cui solo 14 attinenti
esclusivamente il settore abitativo, ad oggi ne sono state
esaminate 28, le altre 18 saranno esaminate nel corso del corrente
mese di ottobre.
Per quanto riguarda l'erogazione, la legge prevede la
possibilità di erogare un acconto del 40 per cento ad avvenuto
inizio dei lavori e il saldo ad accertata ultimazione degli stessi.
In relazione alle problematiche connesse, per avere la concessione
edilizia è evidente che i lavori in buona parte non hanno potuto
essere iniziati, i sopralluoghi finora effettuati hanno accertato
limitati interventi di riparazione interessanti solo i danni più
lievi, mentre per gli edifici maggiormente danneggiati i
proprietari non hanno potuto effettuare ancora alcun tipo di
intervento se non la mera messa in sicurezza.
Quindi, in relazione alla questione perimetrazione e in
relazione alla liquidazione dei danni, ribadisco che non si tratta
di ritardi accumulati, si tratta di procedure particolarmente
complesse e complicate previste dalla legge n. 37, che è una legge
del 1986, rispetto alla quale è pronta una modifica istruita dalla
Protezione civile che dovrebbe semplificare e dare la possibilità
di ridurre i tempi per l'istruzione e la liquidazione delle
domande.
Credo di aver risposto alla prima, alla seconda e alla quarta
domanda.
Per quanto riguarda la terza questione, la legge n. 37/86
prevede per ogni settore d'intervento la possibilità d'integrare il
contributo a fondo perso con un contributo in conto interessi con i
mutui rimandando alle leggi dei singoli settori l'attuazione di
questi finanziamenti.
Per quanto riguarda il settore abitativo, dal 1986, data di
entrata in vigore della legge n. 37, ad oggi mai nessuno ha chiesto
d'integrare il contributo con il mutuo forse perché la legge
prevede che il mutuo si possa attivare solo alla conclusione dei
lavori e quindi, per poter disporre in anticipo delle liquidità
necessarie, è conveniente utilizzare solo il contributo a fondo
perso.
Per quanto riguarda invece la situazione specifica del Dialley
sono pervenute richieste di attivare questi finanziamenti e devo
dire che l'Amministrazione è stata colta impreparata in relazione
al fatto che dal 1986 ad oggi nessuno lo aveva chiesto e quindi
nessuno si era mai preoccupato di attivare le rispettive
procedure.
Porremo rimedio a questa situazione andando a prevedere un
articolo specifico nella finanziaria che accompagnerà il bilancio
di previsione per l'anno 2000 e quindi la risposta è positiva, nel
senso che saremo in grado di attivare anche i contributi in conto
interessi qualora qualche privato lo ritenga opportuno.
Presidente
La parola al Consigliere Frassy.
Frassy (FI)
Esprimiamo la nostra totale soddisfazione per
quanto riguarda la puntualità con cui l'Assessore ha risposto ai
quesiti da noi posti, ma non possiamo non esprimere la nostra
totale insoddisfazione per i contenuti delle risposte; soprattutto
non possiamo non rilevare come per certi versi l'Amministrazione e
in questo caso la Giunta abbia mancato di tempestività e
soprattutto di sensibilità perché è vero che la Missione Arcobaleno
aveva un aspetto umanitario importante, ma sentirci rispondere che
le istruttorie sono state rallentate in quanto la Protezione civile
era completamente assorbita dagli adempimenti della Missione
Arcobaleno pensiamo che sia un'affermazione difficilmente
spiegabile ai Valdostani che si trovano in situazioni che
sicuramente non sono molto diverse da quelle di quanti si trovavano
senza casa nel Kosovo.
Allora anche qui bisognerebbe capire che la solidarietà è una
bella cosa, ma innanzitutto deve partire da casa propria e se così
non è, diventa una solidarietà per certi versi discutibile perciò
esprimiamo stupore su questo fatto e anzi auspichiamo che non
accada nuovamente. La Protezione civile deve garantire anzitutto le
esigenze della popolazione che abita e che risiede in Valle
d'Aosta. E questo è il primo elemento di stupore.
Altre considerazioni, ma soprattutto altre preoccupazioni, sui
tempi, Assessore, perché qui qualcosa non ha funzionato. Ci siamo
trovati di fronte a una realtà minimale dal punto di vista della
quantità territoriale e della quantità demografica colpita, ma
immaginiamo invece che le dimensioni fossero state maggiori, ebbene
la conclusione è che siamo completamente impreparati da un punto di
vista amministrativo-burocratico ad affrontare situazioni di questo
genere. Se è vero che i soccorsi sono arrivati sul luogo in tempi
soddisfacenti, è altrettanto vero che attuata l'opera di primo
soccorso, c'è tutta l'opera di ricostruzione.
Non dimentichiamoci che qui c'è gente che si è trovata dalla
sera alla mattina senza casa e senza tutti quei minimi comfort che
fanno sì che oggi una persona possa o non possa vivere
dignitosamente. Sappiamo che ci sono persone che sono ospitate da
amici, da parenti, sappiamo che c'erano persone che all'inizio
erano addirittura ospitate in strutture alberghiere.
Ora apprendiamo che l'iter di quest'istruttoria sarà ancora
lungo perché dopo un primo vaglio fatto in sede di Protezione
civile c'è stato uno smistamento agli assessorati competenti e che
ci saranno ancora tutta una serie di adempimenti, soprattutto per
quanto concerne il problema della abitazione; un problema che
riteniamo invece debba avere delle corsie preferenziali e che si
debba trovare il sistema per garantire a queste persone anzitutto
la certezza delle risorse sulle quali potranno fare affidamento, in
secondo luogo lo sblocco di queste risorse.
Il fatto è accaduto a febbraio, siamo a ottobre, qualcuno
avrebbe potuto accorgersi prima che il meccanismo legislativo non
funzionava, perché da febbraio a ottobre c'era tutto il tempo per
andare a modificare la legge senza dover aspettare come mi sembra
di aver capito la finanziaria prossima ventura; anche perché gli
effetti della finanziaria prossima ventura sono effetti che
andranno a interessare le risorse del prossimo anno, del 2000,
pertanto invitiamo l'Assessore e la Giunta, riservandoci
d'intervenire con delle proposte concrete se quest'invito non
dovesse trovare sollecita attuazione, ad intervenire con uno
strumento urgente. Noi assistiamo quotidianamente ad ordini del
giorno suppletivi sul presupposto dell'urgenza, riteniamo che su
una vicenda di questo genere ci siano tutti i presupposti
dell'urgenza.
Un altro aspetto che penso debba essere chiarito quanto prima
non è solo il problema della tempistica delle istruttorie e
dell'erogazione dei finanziamenti in conto capitale, ma anche il
problema del conto interesse. È incredibile pensare che possa
essere utile l'erogazione di un mutuo a consuntivo di lavori già
effettuati e normalmente già pagati, perciò prendiamo atto delle
risposte forniteci dall'Assessore, rimaniamo sorpresi per il quadro
che ne è emerso e, mi consenta l'Assessore, per l'inerzia politica
che ne è emersa, perché il centro politico avrebbe dovuto su questa
vicenda dimostrare una maggiore sensibilità.
Riteniamo che questa sensibilità ad oggi non sia stata
dimostrata, è la seconda volta che noi interveniamo su
quest'argomento e se non ci saranno novità a breve, sicuramente ci
riserviamo d'intervenire questa volta non in forma interlocutoria
ed interrogativa, ma in forma propositiva.
Presidente
Siamo al punto 16, ma vista l'assenza del
Consigliere Beneforti e anche l'ora, sospendiamo i lavori e li
riprenderemo alle ore 15.00.
La seduta è tolta.
