Classificazione
ASSISTENZA SANITARIA E OSPEDALIERA
Servizio di emergenza sanitaria (118)


Resoconto integrale del dibattito dell'aula
Oggetto del Consiglio n. 2538 del 7 maggio 1997 - Resoconto
SEDUTA ANTIMERIDIANA DEL 7 MAGGIO 1997
OGGETTO N. 2538/X Possibili conseguenze della riorganizzazione
del Servizio medico territoriale d'urgenza. (Interrogazione)
Interrogazione Vista la deliberazione nr. 558 del 24 febbraio
1997 con la quale viene approvata la riorganizzazione del servizio
medico territoriale d'urgenza contestualmente al servizio di
continuità assistenziale;
Considerato che la riorganizzazione di cui sopra, in luogo di
potenziare il servizio di primo soccorso urgente, mira a ridurre le
sedi di guardia medica, aumentando per contro la distanza tra il
cittadino e il servizio di base;
il sottoscritto Consigliere regionale
Interroga
l'Assessore alla Sanità per conoscere:
1) se non ritiene che tale prevista graduale riduzione delle
sedi di guardia medica non comporti un ritardo nell'espletamento
del servizio, arrecando così un danno non indifferente ai
cittadini;
2) perché non si è voluto mantenere l'attuale distribuzione
delle sedi, disponendo un eventuale collegamento delle stesse con
una centrale operativa.
F.to: Lanièce
Presidente Ha chiesto la parola l'Assessore alla sanità e
assistenza sociale, Vicquéry.
Vicquéry (UV) La riduzione delle attuali sedi di guardia medica
non comporterà ritardi nell'espletamento del servizio e non
arrecherà danno ai cittadini, in quanto la complessiva
riorganizzazione del Servizio medico territoriale d'urgenza
contestualmente al Servizio di continuità assistenziale ha proprio
l'obiettivo di migliorare la rapidità e l'efficacia dell'attività
di soccorso ai cittadini e non certo quello di peggiorare la
situazione esistente.
Inoltre, la riorganizzazione del servizio dovrà avvenire in modo
razionale e graduale e sarà abbastanza diluita nel tempo (15 mesi
per giungere ad una situazione ottimale a regime), proprio per
evitare il rischio di incorrere in situazioni impreviste.
È quindi abbastanza ovvio che la trasformazione del servizio
avverrà per gradi, che non si procederà alla fase successiva o alla
soppressione di sedi di guardia medica senza prima avere la
certezza di poter assicurare un servizio che inizialmente dovrà
essere almeno pari a quello attuale, e che dovrà comunque avere
notevoli margini di miglioramento proprio per meglio andare
incontro alle esigenze dei cittadini.
Il convogliamento di tutte le chiamate di guardia medica al
numero unico 118 e il coordinamento anche dell'attività di
continuità assistenziale affidato alla Unità operativa soccorso
sanitario 118 dell'USL si prefiggono lo scopo di assicurare la
medicalizzazione del territorio 24 ore al giorno; ciò comporterà il
fatto che il medico dovrà essere presente su tutte le ambulanze per
poter arrivare sul posto di soccorso, garantendo una rapidità di
intervento che non poteva certo essere realizzata con l'attuale
sistema di guardia medica. Infatti, attualmente, se il medico di
guardia medica è chiamato per una visita domiciliare fuori sede,
attiva una segreteria telefonica in cui vengono registrate le
chiamate successive, senza però poter garantire l'immediatezza del
suo intervento, che potrebbe quindi essere anche tardivo.
Attraverso il coordinamento della centrale operativa del 118
che, oltre al numero unico per le chiamate di soccorso, utilizzerà
anche un'apposita rete radio, potrà invece essere garantito
l'intervento più adeguato secondo il caso: solo il medico,
l'automedica attrezzata o l'autoambulanza, e con la rapidità che
sarà effettivamente imposta dalla situazione contingente, dal
momento che lo stato di impiego dei vari medici sarà costantemente
tenuto sotto controllo e, nel caso in cui il medico operante nella
zona interessata sia già impegnato in un altro intervento, gli
addetti alla centrale operativa potranno attivare altri medici ad
intervenire.
Per il momento è prevista solo la soppressione di 4 sedi:
Saint-Pierre, Gignod, Nus e Verrès, che si trovano dislocate o
nell'asse centrale della Regione o nelle vicinanze di Aosta, in
posizioni tali che gli interventi potranno essere assicurati con la
necessaria tempestività dal personale operante presso le sedi del
118. Verranno pertanto mantenute le sedi di guardia medica situate
nelle vallate laterali, o in località meno facilmente o rapidamente
accessibili.
Attualmente abbiamo 12 sedi di guardia medica con 54 medici, di
cui 36 titolari. Come ho già detto, le chiamate arrivano
direttamente al medico di guardia medica, se il medico è assente
risponde la segreteria telefonica, a cui il medico stesso ha
accesso solo nel momento in cui rientra dalla visita, perché
dobbiamo ricordare che il medico di guardia medica ha
esclusivamente la funzione di visite domiciliari e non
ambulatoriali. Il cittadino già adesso, quando ritiene che la
situazione sia grave, chiama direttamente il 118.
In questa prima fase di riorganizzazione si andrà a potenziare
la centrale operativa di Aosta, del macrodistretto n. 2, che
attualmente sta effettuando una medicalizzazione del soccorso
ancora parziale, perché se succedono interventi urgenti durante la
notte, non c'è il medico presente per carenza di medici; per cui in
questa prima fase potenzieremo questo servizio con la
medicalizzazione su 24 ore per il macrodistretto 2 passando da
71.328 a 75.280 ore, con conseguente maggiorazione di 3.952
ore.
Le fasi successive prevedono, come dicevo, la medicalizzazione
anche dei macrodistretti di Morgex, Châtillon e Donnas, dove
verranno inseriti medici di emergenza territoriale, che avranno la
stessa funzione. A regime ci sarà effettivamente una riduzione
delle ore, proprio perché il territorio sarà maggiormente coperto
da questi medici dell'emergenza territoriale.
Voglio concludere dicendo che questi provvedimenti sono la
logica conseguenza della legge regionale 70 del 1993 e di una serie
di osservazioni che sono state fatte in merito all'attività delle
guardie mediche, attività che da più parti è stata riconosciuta
carente rispetto all'effettivo bisogno, proprio perché rispetto ai
36 titolari e alle 54 sedi abbiamo medici che effettuano
quest'attività i quali non conoscono il territorio regionale, non
essendo collegati al 118 non sono reperibili immediatamente, hanno
grosse carenze dal punto di vista delle conoscenze in materia di
Pronto soccorso e di emergenza. Vogliamo superare questa situazione
di difficoltà, tant'è che sta partendo un corso per la formazione
di medici valdostani per l'emergenza territoriale, corso che potrà
permettere di superare gradualmente la configurazione della guardia
medica che, come sapete, si basa su una graduatoria di medici
provenienti da tutta Italia senza possibilità di pre-selezione, con
problemi grossi a livello operativo.
C'è da aggiungere che il servizio di guardia medica in senso
stretto è già stato superato con l'ultimo accordo collettivo
nazionale dei medici di medicina generale, perché verranno inseriti
medici di continuità assistenziale, che saranno dei medici che
potranno svolgere quest'attività, ma potranno anche svolgere
contemporaneamente l'attività di medico di medicina generale con un
massimo di 500 scelte. Noi vogliamo invece potenziare l'attività
dei medici di emergenza territoriale, che sono medici totalmente
dedicati all'emergenza, con un interscambio nell'attività sia sulle
ambulanze sia per quelli che riterranno di poterlo fare - previo
apposito corso - anche sull'elicottero. Il 118, l'emergenza in sé
deve diventare un tutt'uno e già in questi primi mesi di
applicazione ci sono state delle situazioni di assoluta efficienza
con il coordinamento del 118 centrale, che decide di volta in volta
qual è la situazione migliore.
Per la bassa Valle e l'alta Valle, cioè le situazioni più
distanti, in genere si adotta il sistema per le chiamate rosse
dell'elicottero oppure dell'ambulanza congiunta con la guardia
medica, che effettuano i rendez-vous lungo l'asse centrale della
Valle.
Quindi la situazione è già buona, va migliorata perché la
medicalizzazione del soccorso, cioè portare il medico sul punto di
necessità, che sia domiciliare, che sia sulla strada o che sia in
altri luoghi, è l'obiettivo finale ma è un obiettivo che non si può
raggiungere, se non c'è una totale riorganizzazione con impegni
finanziari anche notevoli da parte dell'Amministrazione
regionale.
Si dà atto che, dalle ore 10,20, presiede il Vicepresidente
Marco Viérin.
Presidente Ha chiesto la parola il Consigliere Lanièce.
Lanièce (GA) Prendo atto della risposta dell'Assessore. In
effetti quest'interrogazione è stata presentata su sollecitazione
di un problema evidente, cioè del fatto che con questa delibera che
prevede una graduale riduzione delle sedi di guardia medica,
aumentava la distanza fra utente e operatore medico. Quindi ci si è
chiesto da parte degli utenti se questo non portava ad un ritardo
nell'espletamento del servizio così importante di assistenza
sanitaria, anche perché giustamente l'Assessore diceva che questo è
un primo passo verso una riorganizzazione, è il primo passo di un
percorso che porterà ad una situazione di regime fra un anno circa.
Però bisogna tener conto che su questo problema l'Associazione dei
sindaci ha espresso, a quanto mi risulta, un parere negativo e
questo è già un dato di fatto.
Quando l'Assessore parlava di osservazioni fatte in merito a
questa delibera, io sottolineo che l'Associazione dei sindaci a
quanto mi risulta ha espresso parere negativo a questa delibera, e
ciò significa che sul territorio c'è una scelta che va in direzione
diversa da quella imposta a livello centrale. Questa è una
decisione che deve far riflettere l'Assessore e anche l'USL.
Inoltre vorrei aggiungere che lo stesso dr. Ferrero,
responsabile del 118, ha detto che a partire da luglio ci sarà il
convogliamento delle chiamate della guardia medica presso il 118;
allora mi corre l'obbligo di chiedere perché non aspettare fino a
luglio, perché non aspettare fino a quando ci sarà questo
convogliamento delle chiamate presso il 118 per cominciare ad
attuare questa situazione. Questa penso che sia un'indicazione
giusta, che possa essere accolta da parte dell'Assessorato.
Ribadisco che bisognerà prestare molta attenzione a questo
problema proprio perché è un problema importante, come tutti i
problemi che attengono alla sanità, e quindi bisogna cercare di
venire incontro alle necessità dell'utenza, tenuto conto che ad
esempio abolendo la guardia medica di Nus, nel comprensorio di Nus
c'è anche Saint-Barthélemy, quindi la distanza è notevole.
Invito l'Assessore a verificare, anche alla luce del parere
negativo dato dall'Associazione dei sindaci, questo provvedimento
per vedere se si può venire incontro alle richieste dell'utenza
valdostana in merito alla assistenza sanitaria.
