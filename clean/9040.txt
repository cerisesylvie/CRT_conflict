Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 3562 del 14 marzo 1988 - Resoconto
OGGETTO N. 3562/VIII - VERIFICHE E CONTROLLI PER IL
COSTRUENDO NUOVO IMPIANTO DI RISALITA FRA STAFAL E IL GABIET NELLA
VALLE DI GRESSONEY.
(Interpellanza).
PRESIDENTE:
Do lettura dell'interpellanza presentata dal
Consigliere Sandri:
INTERPELLANZA
PRESA VISIONE della petizione firmata da 22 cittadini di
Gressoney-La-Trinit,, che denuncia i "radicali mutamenti" che un
nuovo impianto di risalita tra Stafal e il Gabiet "determinerebbe
nell'ambiente";
CONSTATATO che alla petizione è allegato un memoriale,
firmato anche da alcune guide alpine, che chiarisce i gravi
pericoli ambientali e i deboli vantaggi economici del
progetto;
PREOCCUPATO per una soluzione al problema del collegamento
dei due domaines skiables di Gressoney che porterebbe all'uso
sciistico di pendii a forte rischio di slavine e valanghe;
CONSTATATO che gia "sono stati distrutti alberi secolari per
gli impianti e le piste dell'ovovia, delle seggiovie e degli
skilift in funzione" e che "sono stati danneggiati
irrimediabilmente pascoli di altura" e che "le bellezze" naturali
del Vallone del Moos .... verrebbero irreparabilmente
danneggiate";
il sottoscritto Consigliere regionale
INTERPELLA
la Giunta regionale per conoscere:
-
come intenda sottoporre ad accurato controllo il progetto
funiviario citato in premessa, in particolar modo dal punto di
vista idrogeologico e della tutela ambientale e verificare
l'economicità dell'intervento;
-
se intenda studiare delle alternative al problema del
collegamento tra il Vallone del Moos e gli impianti della
Bettaforca.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Il Presidente del Consiglio, nella scorsa
adunanza, aveva illustrato ed annunciato nelle sue dichiarazioni
una petizione firmata da alcuni cittadini di Gressoney, quasi tutti
di Gressoney-La-Trinité, in cui si denunciava il rischio ambientale
che correva il Vallone del Moos, vallone che sta alla sinistra
orografica del torrente Lys, poco al di sopra della frazione di
Orsia e poco al di sotto della frazione di Ciafal.
Il problema in effetti esiste e sarebbe interessante conoscere
l'indirizzo della Giunta regionale su questo problema che presenta
caratteristiche veramente inquietanti.
Come l'Assessore conoscerà sicuramente, il comprensorio del
Monte Rosa Ski è basato su tre poli: quello di Ayas, quello di
Gressoney e quello di Alagna, interconnessi dignitosamente soltanto
fra Gressoney e Ayas, attraverso gli impianti della Bettaforca,
mentre invece rispetto ad Alagna esiste il problema che dal Col
Dolen per scendere ad Alagna bisogna fare una ventina di minuti di
salita a piedi e il rientro da Punta Indren è un percorso di tipo
sci alpinistico, in totale assenza di qualsiasi controllo da parte
delle funivie e delle società che gestiscono gli impianti.
In questo panorama esistono a Gressoney-La-Trinité tre impianti,
di cui uno desueto e che dovrà essere sostituito fra breve, ed è
quello che da Orsia porta al Gabiet, ed altri due più brillanti:
quello della Bettaforca, già citato, e quello di Punta Iolanda.
Il problema è che i tecnici dell'Amministrazione regionale,
senza tenere in considerazione le esigenze della popolazione di
Gressoney, hanno predisposto uno studio per fare un collegamento
che da Stafal, cioè dall'arrivo delle funivie della Bettaforca,
porta direttamente al Gabiet. Questo impianto è particolarmente
pericoloso per due motivazioni: primo, perchè la stazione di
partenza di questo nuovo impianto è una zona a rischio di valanghe
dal versante Bettaforca: secondo, perchè l'impianto di risalita
portando al Gabiet dovrebbe per forza servire una pista che
percorre il Vallone del Moos.
Il Vallone del Moos è un vallone tristemente famoso perchè nel
1986 vi morirono due donne di Gressoney colpite da una valanga
durante il breve tragitto fra la casa loro ed una piccola casa un
centinaio di metri al di sopra.
Il Vallone del Moos l'ho percorso con gli sci qualche giorno fa
e vi posso assicurare che è tremendamente esposto alle valanghe.
Che ci siano quindi queste preoccupazioni dal punto di vista della
sicurezza è testimoniato anche da un verbale del Consiglio comunale
di Gressoney-La-Trinité del 13 febbraio 1987, in cui quasi tutti i
Consiglieri comunali esprimevano le loro preoccupazioni per questo
tipo di impianto. Cito alcuni interventi: il Consigliere Comune
Aldo sostiene che la soluzione migliore è quella di realizzare un
impianto che colleghi la frazione di Anderbad alla Conca di Bedemi,
da dove è possibile risalire verso la Conca del Gabiet, fermo
restando la ristrutturazione dell'impianto Isag; il Consigliere
Squinabol Dante dice che non si deve abbandonare l'obiettivo di
risolvere il collegamento "sci ai piedi" fra i due versanti, purchè
piste ed impianto siano protetti da slavine; il Consigliere Favre
Mauro esprime parere favorevole a condizione che siano sistemate
adeguate protezioni nella fase dei lavori e sia tenuto conto della
salvaguardia dell'ambiente; il Consigliere Monterin richiede la
protezione degli insediamenti abitativi esistenti, ricorda gli
avvenimenti straordinari e la gravità evidente verificatasi
nell'inverno 1985-86 e si dichiara contrario in quanto ritiene che
si mettano coscientemente delle persone in pericolo di valanga, il
che, pur essendo il rischio molto limitato, configura una
responsabilità di tipo penale; il Consigliere Barrel Federico
ritiene la zona poco indicata alla realizzazione dell'impianto per
i pericoli di valanga e ritiene che i costi di protezione assumano
livelli troppo elevati. E così quasi tutti gli altri Consiglieri
comunali di Gressoney-LaTrinité.
Quindi esiste da parte delle persone che vivono in questo
territorio una grande preoccupazione per l'impianto e per la pista
di rientro.
Vorrei sottolineare tra le preoccupazioni che mi hanno spinto a
fare questa interpellanza, oltre ai motivi di tipo ecologico che
sono stati ben descritti in quella petizione che sicuramente
l'Assessore conosce, che il fatto di concentrare tutti gli
interventi su Stafal, oltre a provocare dei problemi ad alcuni
operatori turistici di Orsia, pone comunque un problema di
sovraffollamento automobilistico a Stafal che è un luogo molto
piccolo, in cui esiste un orrendo parcheggio. Pensare di portare lì
un altro impianto, quindi concentrare l'arrivo degli sciatori e
delle loro autovetture in quel posto, significa quanto meno
prevedere un grande allargamento di questo parcheggio che occupa
quasi già metà oggi del terreno in piano di questa frazione, e
potrebbe essere foriero di grossi intasamenti domenicali.
Vorremmo sapere dall'Assessore quali sono gli intendimenti della
Giunta a proposito di questi impianti.
PRESIDENTE:
Ha chiesto di parlare l'Assessore al Turismo,
Urbanistica e Beni Culturali Lanièce, ne ha facoltà.
LANIECE (D.C.):
Volevo intanto fare due precisazioni; nel
1982, se non vado errato, era stato dato l'incarico per studiare il
collegamento fra Stafal e il Gabiet. Questo studio è stato
predisposto non per iniziativa dell'Assessorato, ma su una spinta
del Comune di Gressoney; il discorso è stato poi portato avanti di
comune accordo dal Comune e dalla Comunità Montana, che solo
ultimamente ci hanno mandato una petizione firmata da 186
capifamiglia, dove ci pregavano di provvedere, in quanto con
l'inverno 1988-89, siccome l'impianto ex Isag deve chiudere, non ci
sarà più collegamento fra il fondovalle e il Gabiet, con la perdita
quindi di tutto questo domaine skiable;
La Giunta, prima di muoversi e dare il proprio benestare,
provvederà ad avviare una indagine per quanto concerne l'ambiente,
a procurarsi la documentazione dell'ufficio valanghe e
l'autorizzazione della forestale per il taglio delle piante che si
renderà necessario.
Da un punto di vista puramente tecnico si dice che l'unica
soluzione per il domaine skiable è quella di fare questo
collegamento Stafal-Gabiet, in quanto rifare l'impianto ex Isag non
risolverebbe il problema. Questo è almeno quanto ci è stato detto
da parte del Sindaco e del Presidente della Comunità Montana.
Per quanto riguarda la disgrazia del 1986, non dimentichiamoci
che c'era stata una nevicata di 4-5 mt.; a quel punto anche passare
sotto una casa diventava quasi un pericolo mortale! Con nevicate
così abbondanti gli impianti vengono chiusi; d'altronde, la valanga
è scesa su delle case e non su un impianto ....
SANDRI
(fuori microfono):.
dove dovrebbe passare
la pista di sci ...
LANIECE (D.C.):
Comunque la nevicata del 1986 è stata un
evento eccezionale negli ultimi cento anni per abbondanza,
altrimenti non penso che qualcuno avrebbe costruito le case dove di
norma vengono le slavine, anche se questo non significa che non ci
sono dei pericoli e che non ci sia bisogno di osservare la
questione con particolare attenzione.
PRESIDENTE:
Ha chiesto di parlare il Consigliere Sandri,
ne ha facoltà.
SANDRI (N.S.):
Mi sembra che l'Assessore non si sia preso
la briga di andare a verificare la situazione di persona: forse
questo gli sarebbe stato utile perchè la situazione di Gressoney è
un po' particolare e merita sicuramente alcune osservazioni più
precise.
Le case sono tutte fatte in modo da sopportare valanghe, e
almeno una volta ogni due anni alcune case sono interessate dalle
valanghe, perchè è una zona particolarmente complessa, tant'è vero
che perfino gli impianti della Bettaforca attualmente in funzione
sono sotto rischio di valanga. Vorrei ricordare all'Assessore che
il campeggio, che è vicino agli attuali impianti della Bettaforca
ed è vicino al punto in cui dovrà essere costituita la nuova
funivia secondo questo progetto, è stato spazzato via per metà, non
più tardi dello scorso anno, da una valanga; quindi che il problema
delle valanghe a Gressoney sia più grave di quanto non sia stato
raffigurato dall'Assessore, che lo ha minimizzato, è un dato
inequivocabile e basta andare sul posto per rendersene conto.
Quello che è più preoccupante è che sul Vallone del Moos questo
pericolo aumenterebbe proprio grazie al disboscamento che è
inevitabile per consentire la pista, perchè quello che rovinerebbe
di più l'ambiente non è tanto l'impianto funiviario di risalita,
quanto i lavori per la pista di rientro.
Mi si consenta poi di parlare un attimo del significato della
petizione dei 156; essi richiedevano un rapido ristabilimento della
situazione funiviaria rispetto al Gabiet, ed è evidente che questo
è un fatto indispensabile per Gressoney, anche solo per la stagione
estiva, periodo in cui tante persone utilizzano questo impianto.
Per cui sulla utilità e la necessità che l'impianto ex Isag sia
subito ristrutturato con un nuovo tipo di impianto, credo che
nessuno abbia dei dubbi.
Bisogna anche rendersi conto di chi deve portare avanti la
questione; se sono le società, come hanno fatto fino adesso,
riunendosi nella Gressoney Servizi (fra l'altro sono società
estremamente privatizzate in cui ci sono dei grossi problemi dal
punto di vista sindacale ed anche alcuni dubbi dal punto di vista
dei livelli di manutenzione degli impianti), oppure se è la Regione
che si deve fare forza di un problema che sicuramente va al di là
del piccolo comprensorio, perchè interessa l'economia di due valli,
Ayas e Gressoney. Qual è allora il significato della petizione dei
cittadini di Gressoney? Essi, di fronte ad una situazione di
impianti che non soddisfa la clientela, hanno paura di essere
sorpassati da Ayas, che sicuramente, dal punto di vista
impiantistico, ha fatto dei passi avanti negli ultimi anni, quindi
risucchia una parte dei passaggi dalla Val di Gressoney ad Ayas. Ma
secondo me dare una risposta a queste esigenze della popolazione
non implica che si debbano provocare dei danni ambientali.
La soluzione che proponiamo è quella di ristabilire, e
rapidamente, la funivia del Gabiet partendo da Orsia, facendo dei
collegamenti di navetta più dignitosi di quelli che ci sono adesso,
con pochi costi e soprattutto dal punto di vista della mano d'opera
non togliendo neanche un posto di lavoro, anzi aggiungendo qualche
posto di lavoro dal punto di vista delle funivie. È anche vero però
che renderemo scontenti quelli che attualmente gestiscono i servizi
di autolinee.
Un ultimo problema che voglio far presente all'Assessore è il
seguente: fare questi studi di impatto ambientale, di economicità
della gestione e di valutazione del pericolo delle valanghe è
importante, ma è ancora più importante riprendere in considerazione
il discorso della funivia del Gabiet partendo da Orsia o
eventualmente da Gressoney-La-Trinité paese, perchè quelle sono
delle soluzioni rapide, che non pongono problemi, nè di fare delle
opere paravalanghe, nè di fare degli studi di impatto ambientale,
perchè lì purtroppo c'è già e un impatto c'è già stato. La
soluzione di insistere sulla parte da Stafal al Gabiet significa
far perdere alla popolazione di Gressoney almeno una annata
sciistica, ed è una responsabilità che si prende l'Assessore al
Turismo.
