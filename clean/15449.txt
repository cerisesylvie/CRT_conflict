Classificazione
AMBIENTE


Resoconto integrale del dibattito dell'aula
Oggetto del Consiglio n. 2308 del 28 novembre 2001 - Resoconto
OGGETTO N. 2308/XI Tempi di attuazione del piano di
riqualificazione naturalistica e turistica del comprensorio del
Marais nei Comuni di Morgex e La Salle. (Interrogazione)
Interrogazione Premesso:
- che la legge regionale 31 dicembre 1999, n. 47 promuove la
valorizzazione del comprensorio del Marais, zona umida situata nei
comuni di Morgex e di La Salle, indicando una disponibilità
finanziaria di oltre 10 miliardi nel quadriennio 1999-2002;
- che la stessa legge prevede la realizzazione di un accordo di
programma tra la Regione e gli enti locali interessati per
coordinare le azioni, i tempi e le modalità degli interventi;
- che l’Amministrazione regionale ha bandito
infruttuosamente un concorso per la riqualificazione naturalistica
e turistica del comprensorio;
i sottoscritti Consiglieri regionali
Interrogano
l’Assessore delegato per conoscere:
1) quali azioni di cui alla legge 47/1999 sono state - ad oggi -
concretamente poste in essere;
2) se è già stato definito il programma da concordare gli enti
locali interessati;
3) quale parte delle somme previste ai sensi della legge 47/1999
è già stata utilizzata e per quali interventi;
4) per quali ragioni non sono pervenute proposte di
partecipazione alla gara esperita nell’agosto
2000.
F.to: Tibaldi - Frassy - Lattanzi
Président
La parole à l’Assesseur à
l’agriculture et aux ressources naturelles,
Perrin.
Perrin (UV)
Rispondo puntualmente alle domande. Il 29
ottobre scorso è stato approvato un nuovo appalto di servizio -
sempre con concorso di progettazione - per la progettazione
preliminare e studio di prefattibilità ambientale, indagini
geologiche e idrogeologiche preliminari e studio naturalistico
storico-geografico. In applicazione della legge citata dal gruppo
di Forza Italia, la Giunta regionale, il 7 agosto 2000, aveva
approvato l’indizione di un appalto di servizio
mediante procedura aperta per la progettazione preliminare e lo
studio di impatto ambientale, e per la riqualificazione
naturalistica e turistica della zona umida del Marais.
Com’è risaputo, l’esperimento di gara
è risultato infruttuoso in quanto non sono pervenute proposte. Su
questa questione tornerò più avanti.
Per quanto riguarda il programma degli interventi, questo era
stato definito con gli enti locali già in fase di predisposizione
della legge n. 47/1999 almeno per quelle che sono le linee
essenziali. Erano stati infatti concordati la riqualificazione
complessiva dell’area attraverso
l’ampliamento della riserva naturale, la creazione
di un ecomuseo e di una serie di strutture di visita e fruizione,
per arrivare infine alla realizzazione di un centro di ricerca
sulla biologia alpina. Gli enti locali, in tutta questa fase, sono
stati costantemente informati sulle iniziative avviate: ad esempio,
per il concorso di progettazione e sul suo esito.
Attualmente la somma impegnata è di 530 milioni e corrisponde
all’impegno assunto all’atto
dell’ultimo esperimento di gara.
Per rispondere alla 4° domanda, proporrei una breve cronistoria
per illustrarvi le vicissitudini legate alla prima gara di appalto
e alla mancata partecipazione al concorso di progettazione. Il
bando del concorso di progettazione veniva pubblicato il 2 gennaio
2001. Il 22 febbraio 2001 gli ordini professionali della Valle
d’Aosta richiedevano di modificare il bando.
Il 27 febbraio, sempre del 2001, il Coordinatore delle risorse
naturali comunicava agli ordini che avrebbe verificato la congruità
delle richieste. Il 15 marzo il Coordinatore rispondeva agli ordini
professionali, ribadendo la regolarità del bando, tesi sostenuta
anche a fronte di un parere legale appositamente acquisito.
Da notare che la variazione delle regole in corso di validità
del bando avrebbe potuto causare reazioni lecite di coloro che già
avessero intrapreso le operazioni di progettazione. Il 19 marzo
2001 gli ordini professionali diffidano i propri iscritti dal
partecipare al concorso di progettazione. Il 22 maggio lo studio
legale Garancini, sentito in merito, confermava la piena
corrispondenza del bando alle disposizioni di legge.
Il 7 giugno 2001, giorno di apertura delle buste, si dichiarava
la gara "infruttuosa" per l’assenza di progetti. Con
deliberazione n. 3983 del 29 ottobre 2001 la Giunta provvedeva poi,
come ricordato in premessa, ad approvare il nuovo appalto di
servizio. È in corso l’approvazione del
provvedimento dirigenziale di approvazione del bando di gara.
Alla mancata presentazione di progetti al primo bando - bando
che era stato studiato ed esaminato da un gruppo di lavoro e che
aveva anche l’obiettivo di sollecitare la
concorrenza fra studi professionali, per ottenere il massimo di
suggestioni e anche di ipotesi di realizzazione di questi lavori,
ritenendo la valorizzazione del Marais un’opera
meritevole di uno sforzo progettuale particolare - ha contribuito
sicuramente la diffida alla partecipazione che gli ordini
professionali hanno dato nei confronti dei propri iscritti,
sostenendo che i costi da sopportare da parte di eventuali aderenti
al progetto sarebbero stati troppo elevati e che questo avrebbe
scoraggiato soprattutto i professionisti locali ad intraprendere
questo tipo di progettazione.
In questo senso la diffida ha interessato marginalmente anche i
direttivi nazionali degli Ordini degli ingegneri e degli
architetti.
Président
La parole au Conseiller Tibaldi.
Tibaldi (FI)
Sono ormai diversi anni che si parla
insistentemente di riqualificazione dell'importante area
naturalistica che si trova nella Valdigne, denominata "Marais". La
Regione Valle d’Aosta con la legge n. 47/99, che è
la legge alla quale si fa riferimento, ha previsto un intervento
per la riqualificazione di questo sito, finalità che devono essere
condivise con gli enti locali, come poco fa ribadiva anche
l’Assessore Perrin, e nella fattispecie con la
comunità montana e con i due comuni sui quali insiste questa zona
umida, cioè i Comuni di Morgex e di La Salle.
Questa interrogazione vuole fare il punto della situazione su
quello che è l’iter dei lavori. Apprendiamo, con un
certo rammarico, che purtroppo questa legge, dalle finalità
assolutamente condivisibili, ha subito ritardo dovuto al bando che
è stato dichiarato infruttuoso come ha spiegato
l’Assessore, sulla base dei rapporti che ci sono
stati fra gli uffici competenti della Regione e
l’Ordine professionale degli ingegneri.
Con un impegno di spesa di circa 10 miliardi, la legge n. 47/99
fissa, in maniera esplicita, gli obiettivi che si vogliono
conseguire nel quadriennio 1999-2002 e in particolare
"attività
di ricerca scientifica nell’ambito della biologia
alpina"
,
"fruizione turistico-naturalistica"
e
"riqualificazione dello stabilimento ittico regionale"
.
Si capisce che il programma è piuttosto ambizioso, ed è giusto
che sia così. Purtroppo però è da anni che ci si perde dietro
"tante parole", adesso dietro "tante procedure" e di fatto non si è
ancora arrivati ad alcun risultato concreto!
Ci auguriamo che il bando che è stato indetto con delibera di
Giunta il 29 ottobre scorso non risulti nuovamente infruttuoso e,
di conseguenza, ci sia l’apporto professionale
necessario per ridisegnare il nuovo assetto turistico-naturalistico
di questa importante area della Valdigne; anche perché facendo una
rapida ricerca delle iniziative professionali che si sono avute in
passato relativamente all’area del Marais, abbiamo
visto che ce ne sono alcune di rilievo.
Ciò vuol dire che sono già stati spesi soldi dalle pubbliche
amministrazioni (mi riferisco in particolare a quella regionale),
per far sì che quest’area non sia abbandonata a sé
stessa ma venga riqualificata secondo un criterio di tutela e
valorizzazione naturalistica e ambientale.
Prendiamo atto della risposta, Assessore, la ringraziamo per le
puntualizzazioni che ci ha dato in merito soprattutto alle
discordanze inerenti all’appalto e ci riserviamo di
verificare se a certe iniziative
dell’Amministrazione conseguiranno fatti
concreti.
