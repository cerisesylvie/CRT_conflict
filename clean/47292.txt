Classificazione
CASA DA GIOCO



Oggetto del Consiglio n. 3579 del 8 maggio 2024 - Resoconto
OGGETTO N. 3579/XVI - Interrogazione: "Informazioni relative
all'accordo tra la Casino de la Vallée e la "Rama Online"".
Bertin (Presidente) -
Punto n. 8. Risponde il Presidente
della Regione.
Testolin (UV) -
Il consigliere Aggravi ci chiede quale
sia il rapporto esistente tra la Casino de la Vallée e la Rama
Online, nonché i principali dettagli dell'accordo. Se in
particolare tale iniziativa sia legata alla sola sponsorizzazione
di un'applicazione di gioco
online
oppure abbia anche un
legame diretto con la Casa da gioco. La Casino de la Vallée
comunica che non sussiste alcun legame contrattuale o rapporto
commerciale tra la società e Casino Rama Online e River Cree
Casino.
La Casino de la Vallée è stata ed è oggetto di un'attività
illecita che è stata prontamente segnalata alle autorità competenti
con una denuncia depositata già in data 12 gennaio 2024 presso i
Carabinieri della stazione di Saint-Vincent-Châtillon e reiterata
il 26 aprile 2024 in seguito alla riapparizione delle pubblicazioni
abusive. Casino de la Vallée segnala inoltre che Casino Rama Online
e River Cree hanno entrambi sede legale in Canada e, da quanto
appreso, il Casino Rama è a sua volta vittima di questo
comportamento illecito e le Autorità canadesi stanno conducendo le
indagini necessarie. La società invece non dispone di ulteriori
elementi concernenti il River Cree Casino. Naturalmente la società
è impegnata ad agire nelle sedi opportune per tutelare i propri
diritti.
Per quanto riguarda il terzo quesito: "se questa sia l'unica
iniziativa online ad oggi utilizzante il marchio Casino de la
Vallée", Casino de la Vallée ricorda che, non avendo una
concessione diretta con i monopoli di Stato, la società non svolge
attività di gestione del gioco online, ma si limita a rendere
disponibile alla società Cristaltec Entertainment S.r.l. il proprio
brand
dietro la corresponsione di una
royalty
che ha
generato nel 2023 ricavi pari a oltre 871 mila euro.
Presidente -
Replica il consigliere Aggravi.
Aggravi (RV) -
Ovviamente l'interrogazione è emessa al
positivo proprio perché volevamo comprendere se effettivamente
c'erano state anche delle azioni nei confronti di questi soggetti.
L'interrogazione parte da alcune segnalazioni e anche dalla
personale presa visione della sponsorizzazione sui
social
che avveniva nei giorni in cui appunto ho depositato l'iniziativa
nell'area geografica, tra l'altro, nostra; io personalmente l'ho
vista, ero a Martigny, quindi nell'area geografica di riferimento
della Casino de la Vallée. Poi documentandomi di più ho visto che
anche altri casinò italiani e non soltanto venivano utilizzati su
questa pagina della Rama Online, quindi volevamo sincerarci se
erano state fatte delle azioni e comprendere invece di converso,
con la terza domanda, se effettivamente c'era una sponsorizzazione
online, in questo caso però che fosse a beneficio della Casa da
gioco e quindi con corresponsione di
royalty
. La risposta
penso che sia chiara e quindi ringrazio per le informazioni
date.
