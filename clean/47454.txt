Classificazione
ASSISTENZA SANITARIA E OSPEDALIERA



Oggetto del Consiglio n. 3724 del 19 giugno 2024 - Resoconto
OGGETTO N. 3724/XVI - Interrogazione: "Informazioni in merito
all'esito dei monitoraggi riguardanti le attività sospese in ambito
di ricoveri programmati e di prestazioni specialistiche
ambulatoriali e diagnostica".
Bertin (Presidente) -
Punto n. 17. Risponde l'assessore
Marzi, ne ha facoltà.
Marzi (SA) -
La domanda n. 1: "Quali agende risultano
essere ancora chiuse"; domanda n. 2: "Esito dei monitoraggi
riguardanti le attività sospese, in ambito sia di ricoveri
programmati, sia di prestazioni di specialistica ambulatoriale che
di diagnostica, indicando le principali motivazioni per cui le
prestazioni sono sospese e le procedure organizzative attivate
dall'Azienda USL, al fine di garantire il recupero nel più breve
tempo possibile".
Come abbiamo già riferito, anche rispondendo al punto n. 14 del
collega Lucianaz, la nostra carenza di personale medico, a livello
nazionale e regionale, determina indisponibilità di posti nelle
agende di prenotazione, a cui si fa fronte attivando la lista di
galleggiamento.
La mancanza di medici crea maggiori attese sia in ordine agli
interventi chirurgici, sia per le visite specialistiche.
L'Azienda USL ha comunicato che alla data del 12 giugno 2024
sono attive le seguenti liste di galleggiamento:
dermatologia per 1.000 visite, visita nei e osservazione
dermatologica in epiluminescenza con visita successiva. È bene
specificare che a oggi in questa regione sono presenti due
dermatologi ospedalieri più il responsabile;
neurologia: per prime visite controlli ed elettromiografia, due
neurologi previsti a livello ospedaliero più il responsabile di
struttura complessa;
gastroenterologia: per endoscopia sei gastroenterologi presenti
più il direttore di struttura complessa;
radiologia: per visite radiologiche undici radiologi più il
responsabile per un servizio di sette giorni su sette H24.
Per la programmazione delle liste di galleggiamento, l'Azienda
USL, come previsto e richiesto dagli indirizzi impartiti dalla
Regione, con le delibere di Giunta regionale 72 e 1105 del 2023 -
sono le stesse che abbiamo citato alla collega Guichardaz prima,
proprio per il DL che riguarda le liste d'attesa - effettua
puntuale e continui monitoraggi sulle attività eventualmente
indisponibili, sia in ambito di ricoveri programmati che in ambito
di prestazioni di specialistica ambulatoriale e diagnostica.
L'impegno dell'Azienda in tal senso segue due direttrici: la
valutazione delle motivazioni per cui la prestazione è
indisponibile e la rimozione delle cause, laddove possibile, con
predisposizione di apposite procedure organizzative al fine di
garantire il recupero nel più breve tempo possibile.
Le liste di galleggiamento sono quindi attivate e disattivate in
via temporanea secondo le necessità.
Nonostante le diverse ripetute continue azioni messe in capo
dall'azienda per il reclutamento di professionisti, permane la nota
e continua carenza di personale, in alcuni casi legata anche al
fatto che i professionisti non esistono proprio in carne ed ossa e
quindi non possono essere reperiti.
L'Azienda USL ha attivato e continuerà ad attivare appositi
accordi contrattuali con strutture private accreditate e a
ricercare la disponibilità per la stipula di convenzione e di
coperture di turni da parte di dirigenti medici di altre Aziende
sanitarie locali, questione questa che, ad esempio, sulla
gastroenterologia, ha dato un ampio spazio di miglioramento.
Fondamentale risulta l'attuazione e la prosecuzione dei percorsi
di tutela per i cittadini la cui procedura aziendale è attualmente
in fase di rivisitazione, anche alla luce del già citato decreto
legge 73 del giugno 2024 in materia di liste di attesa.
Per quanto riguarda i ricoveri programmati dal piano di recupero
dell'Azienda USL, alla data del 15 aprile 2024 le prestazioni
chirurgiche in attesa sono 3.173, il recupero avverrà sia con
l'attività ordinaria - ricordiamo che l'anno scorso c'è stato un
incremento d'interventi chirurgici del 30% - sia attraverso il
ricorso alle prestazioni aggiuntive rese dal personale sanitario
dipendente dell'Azienda.
Per il recupero delle attese è stata attivata inoltre una
convenzione con la struttura riabilitativa di Saint-Pierre per
l'esecuzione d'interventi chirurgici di bassa complessità, quindi
con un ricovero di un giorno senza pernottamento.
Questo era uno degli articoli che abbiamo approvato con una
delle ultime leggi del 2023, la 27, proprio per fare in modo che a
Saint-Pierre non si faccia solo monospecialistica ortopedica ma
anche chirurgia generale con un pernottamento.
Sono inoltre in corso le procedure di accreditamento per dare
attuazione alla legge 27 per ciò che abbiamo appena finito di
rappresentare, in tal modo l'Azienda USL potrà indirizzare gli
assistiti anche verso la struttura privata accreditata che
collaborerà attivamente allo smaltimento delle liste di attesa del
servizio sanitario regionale.
Per migliorare inoltre la programmazione delle attività inerenti
ai ricoveri presso la direzione medica di presidio, è stato
attivato l'ufficio centralizzato di pre-ricovero e questo ufficio
centralizza tutte le prescrizioni di ricovero programmato e dispone
ricoveri in base alla priorità clinica, efficientando quindi
l'utilizzo delle sale operatorie.
Attualmente gestisce i ricoveri delle quattro specialità di
ortopedia, chirurgia generale, urologia e chirurgia toracica, ma
sarà progressivamente aperto a tutte le altre specialità
chirurgiche.
Presidente -
Per la replica, consigliera Erika
Guichardaz.
Guichardaz E. (PCP) -
I dati che troviamo sul sito della
USL un po' confermano quanto lei ha detto, o meglio, il fatto che
ancora permangano liste di galleggiamento e grosse problematiche su
determinate prestazioni.
Quello che evidenzierei, l'ha già fatto prima il consigliere
Lucianaz, è anche una presa in carico da parte del CUP quando si
vedono delle date di prenotazioni che sono veramente molto lontane;
comunque riuscire in qualche modo a spiegare anche cos'è il
percorso di tutela perché, come ha detto lei, magari molti pensano
di poter usufruire del percorso senza neanche porre la domanda o
comunque senza neanche capire come funziona, dall'altra parte però
spesso, almeno per quello che mi riguarda, le persone nemmeno sanno
che esistono i percorsi di tutela.
Sotto questo punto di vista, evidentemente, c'è una carenza
d'informazione sotto quest'aspetto che, in qualche modo, io credo
l'Azienda ed il suo Assessorato debbano prendersi in carico.
Quello che io le chiedo quindi, Assessore, è di cercare di
prestare attenzione alla parte di servizi che verrebbero comunque
erogati in tempi brevi perché sappiamo bene che chi ha le
disponibilità economiche, se si sente dire: "La tua visita è fra
sei mesi", naturalmente va in una clinica privata e si rivolge ai
privati; in altri casi, se non ci sono le possibilità economiche,
quelle persone invece la visita proprio non la fanno quando magari
invece potrebbero in qualche modo sostenerla.
La invito quindi, visto che comunque nella comunicazione lei è
anche bravo, a evidenziare e a cercare di far capire alle persone
cosa siano questi percorsi di tutela e come poterli attivare.
