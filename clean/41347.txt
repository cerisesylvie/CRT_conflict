Classificazione
PARTECIPAZIONE E INIZIATIVA POPOLARE
TRASPORTI E VIABILITÀ
Impianti a fune



Oggetto del Consiglio n. 492 del 7 marzo 2019 - Resoconto
OGGETTO N. 492/XV - Petizione popolare per il mantenimento
nel tempo degli impianti sciistici di Antagnod-Ayas. (Approvazione
di una risoluzione. Ritiro di altra risoluzione)
Rini (Presidente)
- Passiamo ora al punto n. 40
dell'ordine del giorno. Chi intende illustrare l'atto? La parola al
collega Nogara.
Nogara (UVP)
- Come Vicepresidente della IV Commissione,
vado a leggere la petizione popolare per il mantenimento nel tempo
degli impianti sciistici di Antagnod/Ayas:
"
In relazione alla petizione in oggetto, presentata in data
17 dicembre 2018 e assegnata alla IV Commissione consiliare
permanente in data 28 dicembre 2018, mi pregio comunicarle le
risultanze degli approfondimenti svolti dalla stessa.
In data 10 gennaio 2019, la IV Commissione ha deliberato una
serie di audizioni: in data 16 gennaio 2019 ha quindi incontrato il
Sindaco del Comune di Ayas, Alex Brunod - primo firmatario - e una
delegazione dei rappresentanti dei firmatari della petizione,
l'Assessore regionale ai trasporti, Luigi Bertschy, il Dirigente
della struttura impianti funiviari, Giuliano Zoppo, e il Presidente
della Società Monterosa Ski, Giorgio Munari.
La delegazione dei rappresentanti dei firmatari della
petizione - composta da amministratori comunali, maestri di sci,
albergatori, commercianti e residenti - ha espresso preoccupazione
per l'eventuale chiusura degli impianti di risalita dalla stazione
di Antagnod del comprensorio sciistico della Monterosa Ski. Ha
precisato che la raccolta firme è partita in quanto venuti a
conoscenza di una relazione della società Monterosa, trasmessa al
socio e alla Finaosta nel gennaio 2018, dove si prevede di valutare
l'eventuale chiusura della stazione di Antagnod e il ricollocamento
della seggiovia del Pian Pera - ivi presente - nella stazione di
Champoluc, che permetterebbe alla società di realizzare una pista
blu, ideale per l'insegnamento nella località Crest, dove verrebbe
spostata anche l'attuale scuola di sci di Antagnod. Nel fornire una
serie di dati sulle caratteristiche tecniche degli impianti
sciistici della stazione di Antagnod, ha evidenziato che la stessa
è frequentata da una clientela specifica, costituita
prevalentemente da famiglie con bambini e ha illustrato la
particolarità e l'utilità che rappresenta l'impianto del Boudin per
il comprensorio di Antagnod che, partendo direttamente dal Paese e
raggiungendo la zona intermedia della stazione, permette alla
scuola di insegnare in modo efficace e graduale agli allievi su una
"pista blu" adatta ai meno esperti e di organizzarvi eventi
particolari (fiaccolate o garette di fine corso) e consente ai
genitori di poter seguire i bambini sulle piste. Ha riferito che
nelle ultime festività natalizie, malgrado la scarsità di neve (che
era invece presente, per esempio, nella stagione precedente), si è
registrato un deciso aumento del numero dei bambini iscritti ai
corsi collettivi organizzati dalla scuola di sci. Ha fatto presente
che, dai dati desunti da un questionario sottoposto ai clienti
della scuola per capire le motivazioni della loro scelta su
Antagnod e che cosa farebbero nel momento in cui la stazione di
Antagnod non dovesse più esserci o non dovesse più soddisfare le
loro esigenze (perché, eventualmente, si trasforma in un parco
giochi), emerge che l'utenza cercherebbe un'alternativa diversa in
altre stazioni (non necessariamente quella di Champoluc). Ha
ricordato che le piste più tecniche del comprensorio di Antagnod in
passato ospitavano gli allenamenti della nazionale tedesca e della
nazionale francese di sci alpino, che ora, non essendo più
innevate, hanno perso tali frequentazioni. Ha affermato che la
presentazione della petizione in oggetto è anche imputabile a una
mancanza di comunicazione tra l'Amministratore della società
Monterosa e il tessuto imprenditoriale locale rispetto alla
conoscenza di una serie di dati utili a valutare la situazione
esistente. Ha evidenziato che la stazione di Antagnod rappresenta
un'importante fonte di lavoro per i residenti (la società Monterosa
impiega 15 operai) e un altrettanto importante indotto per la
località, in quanto la scuola di sci ha in organico 17 maestri
residenti nel comune (oltre a 5 maestri saltuari impiegati nel
periodo natalizio e nei fine settimana), il noleggio sci con
deposito occupa 2 operai e le strutture ricettive e commerciali, a
prevalente gestione familiare, danno lavoro alla popolazione
residente. Riferisce a tal proposito che ad Antagnod sono presenti
6 alberghi (con una capienza di 172 posti letto), 7 residence (con
una capienza di 182 posti letto), 9 ristoranti, con diverse
dislocazioni e servizi sulle piste, 3 negozi di alimentari, 1
macelleria, 2 negozi di articoli sportivi, 1 tabaccaio, 1 palestra
con annessa spa. Ha fatto presente che vi sono stati negli anni
consistenti investimenti da parte dei residenti in vista di uno
sviluppo turistico della località: la realizzazione di alcuni
impianti presenti nel comprensorio di Antagnod (come ad esempio la
seggiovia del Boudin, il parcheggio a servizio della stazione) è
stata possibile anche grazie a investimenti fatti dal Comune, dai
residenti e dalla locale scuola di sci. Ha inoltre presentato un
quadro della situazione vissuta dagli albergatori di Antagnod e
della Val d'Ayas, nonché del Consorzio turistico della zona e
sollecita, da parte della Monterosa, dopo gli ultimi anni che hanno
visto un importante contenimento dei costi di gestione, di dare
avvio a iniziative volte a implementare e sviluppare il
comprensorio. Ha evidenziato la necessità che la Monterosa adotti
delle politiche tariffarie diversificate per i periodi di minore
afflusso turistico sul comprensorio (come, ad esempio, nel mese di
gennaio), affinché vi sia la possibilità di incentivare le presenze
in tale periodo e venire così incontro anche alle esigenze dei
gestori di strutture ricettive di poter lavorare di più in tali
situazioni e che sarebbe eventualmente ipotizzabile di far pagare
in una forma ridotta (5-10 euro) i biglietti anche ai bambini dagli
8 ai 14 anni che oggi, invece, sono esentati da tale pagamento. Ha
evidenziato che l'eventuale accoglimento della proposta del CdA di
Monterosa Ski di procedere alla chiusura della stazione di Antagnod
provocherebbe il crollo dell'economia dell'intero Paese,
cancellando le positività create nel corso degli ultimi
cinquant'anni di proficua attività della località. Ha fatto
presente che gli operatori economici di Antagnod, stimolati dalla
paventata chiusura della stazione, hanno attivato delle politiche
di marketing locale per cercare di attirare un maggior numero di
turisti nella località. Ha sottolineato che la stazione nell'ultimo
anno ha registrato un margine operativo lordo positivo di 22 mila
euro, come si desume dai bilanci della società. Ha sottolineato,
come si evince anche da un comunicato stampa della Provincia
autonoma di Bolzano, che la politica turistica in altre Regioni
italiane che presentano similitudini con la Valle d'Aosta, è
indirizzata al sostegno dei piccoli comprensori sciistici di paese.
Ha sottolineato, infine, la necessità che vi siano delle chiare
indicazioni politiche da parte del Consiglio regionale sugli
indirizzi che le partecipate devono perseguire per raggiungere
determinati obiettivi, affinché gli amministratori delle stesse si
comportino di conseguenza.
L'Assessore ai trasporti, Bertschy, nel sottoscrivere la
necessità che tutte le località sciistiche valdostane debbano avere
la stessa considerazione da parte della politica, ha sottolineato
l'esigenza di porre particolare attenzione a come sviluppare la
programmazione dei futuri piani di manutenzione e di investimento
delle varie stazioni. Ha ricordato che il comprensorio della
società Monterosa raggruppa le stazioni di Champoluc, Antagnod,
Estoul, Champorcher e Weissmatten che, sia come fatturato, sia come
tipologia di stazioni e di clientela, presentano delle situazioni
diversificate (alcune località sono più performanti, altre vivono
situazioni di difficoltà), accentuate, nell'attuale stagione
invernale, da minori precipitazioni nevose. Ha fatto presente che
per il futuro l'indirizzo politico è quello di non chiudere le
piccole stazioni, ma di valorizzarle attraverso un'alleanza forte
con il territorio, quindi tracciando una linea politica attraverso
la quale la Regione, in quanto socio, eserciti un'azione di
indirizzo sulle società degli impianti a fune, nel rispetto delle
leggi vigenti di riferimento, quindi, tenendo conto dei parametri
che permettano in futuro di sostenere gli investimenti necessari a
mantenere l'ordinario e, possibilmente, di avviare quelli utili al
loro potenziamento, con una strategia rivolta ai prossimi 5-10
anni, cercando di non mettere in competizione i prodotti sciistici
dei diversi territori.
Il Dirigente Zoppo ha riferito che la società Monterosa in
passato ha registrato perdite di esercizio significative, in parte
ripianate con risorse pubbliche, ma che negli ultimi due esercizi
ha registrato un utile (quasi 2 milioni nell'ultimo anno) e un
fatturato di 20 milioni di euro. Ha reso noto che, per quel che
riguarda nello specifico Antagnod, dalla contabilità analitica
emerge che la stazione, a fronte di una perdita media annua di 300
mila euro, nell'ultimo esercizio, ha visto ridotta la perdita a 180
mila euro e registrato un aumento di 10 mila presenze. Ha informato
che il comprensorio di Antagnod necessiterà nei prossimi anni di
importanti investimenti per il suo mantenimento: l'impianto Boudin
è in proroga e quindi, fra quattro anni, dovrà sostenere una
revisione generale per un costo stimato di 400 mila euro, mentre
l'impianto Pian Pera, nel 2021, andrà in revisione generale, per un
costo di 800 mila euro. Ha comunicato che la sommatoria dei
risultati di esercizio delle piccole stazioni della Monterosa ogni
anno è negativa di circa 1,3-1,7 milioni di euro.
Il Presidente della società Monterosa Ski, Munari, ha
ricordato che, nel 2013, la Regione ha deciso la fusione dei
comprensori della cosiddetta "dorsale"
Champoluc/Gressoney-La-Trinité/Antagnod dell'originaria società
Monterosa con le stazioni di Estoul, Weissmatten e Champorcher, in
quanto ha ritenuto di assemblare queste stazioni a un comprensorio
più grande - appunto quello del Monterosa - con l'intento di
ottenere dei risparmi di tipo strutturale. Ha riferito di essere
stato nominato Presidente della società nel 2015 e di aver
effettuato una serie di razionalizzazioni, che hanno portato
l'azienda a chiudere i bilanci in attivo negli ultimi due anni. Ha
osservato che la raccolta firme per la petizione in oggetto è stata
attivata sui contenuti di uno studio strategico predisposto ad
inizio 2018 dalla Monterosa - richiesto dal socio e dalla Finaosta
- con riferimento al finanziamento per il rifacimento della
telecabina Champoluc/Crest che preventivava alcune valutazioni da
svolgere sulle diverse stazioni della Monterosa. Ha quindi riferito
in merito ai contenuti di una relazione, presentata il 30 settembre
2018 dalla Monterosa alla Finaosta ai sensi della legge regionale
20/2016, nella quale la società indica di ritenere indifferibile di
avviare un confronto con la proprietà e tutti gli attori coinvolti
per discutere sul futuro delle stazioni della società, in modo da
addivenire a una soluzione che consenta di salvaguardare
l'apertura, consci dell'importante ruolo che queste giocano sul
territorio, cercando però di limitarne le ingenti perdite
stagionali, che sottraggono importanti risorse da investire
sull'ammodernamento del comprensorio principale, che necessita di
continui investimenti per non perdere terreno rispetto ai
competitor del settore. Ha ricordato che il comma 7 dell'articolo 2
della legge regionale 20/2016 prevede un criterio di riservatezza
sui dati contenuti nelle relazioni strategiche presentate dalle
società partecipate e di avere quindi operato in tal senso riguardo
alla presentazione dei documenti al socio e alla Finaosta. Ha fatto
presente di aver ipotizzato, in un'ottica di razionalizzazione
aziendale della società Monterosa, la sostituzione dell'attuale
seggiovia di Boudin con un tapis roulant che permetterebbe di
ridurre i costi di gestione e di manutenzione della stessa, anche
in vista della sua futura scadenza tecnica. Ha riferito che per
quanto riguarda il marketing, la società Monterosa, in accordo con
i consorzi turistici della Val d'Ayas, di Gressoney, di Alagna e di
Champorcher, ha realizzato un unico sito internet per una
comunicazione univoca del comprensorio ed investe prevalentemente
sui canali social Facebook e Instagram e attraverso la pubblicità
sulle televisioni locali, soprattutto per intercettare il turismo
di prossimità. Ha precisato che oltre alla Regione, sono soci della
società Monterosa alcuni Comuni, Unité des Communes e privati e che
i componenti del Consiglio di amministrazione della società sono i
rappresentanti dei Comuni i cui territori fanno parte del
comprensorio.
La commissione, all'unanimità, visti i contenuti della
petizione; considerato quanto è emerso dall'audizione dei
firmatari, dell'Assessore agli affari europei, politiche del
lavoro, inclusione sociale e trasporti; vista la documentazione
fornita dalla delegazione di firmatari della petizione in sede di
audizione; effettuato il sopralluogo nella località in questione;
considerato che la situazione di Antagnod sia comune ad altre
realtà valdostane, invita la Giunta regionale ad effettuare
un'analisi puntuale dei singoli comprensori che ne evidenzi le
relative potenzialità e criticità, al fine di porre in atto, in
collaborazione con il territorio, misure e politiche atte a
conservare in attività le piccole stazioni sciistiche, laddove le
stesse garantiscono il mantenimento della popolazione nelle vallate
essendo il principale volano dell'economia locale. La chiusura
delle piccole stazioni contribuirebbe all'abbandono progressivo
della montagna, facendo venire meno il necessario presidio sul
territorio e provocando il depauperamento sociale e culturale delle
cosiddette località minori. La commissione ritiene necessario che
vengano attuate politiche gestionali, promozionali e tutte quelle
iniziative suscettibili di valorizzare le peculiarità di ogni
singola località, attirando così target particolari che possano
veder soddisfatte le loro aspettative. Il Vicepresidente
".
Ecco, colleghi, a questo punto in sede di sopralluogo che è
stato fatto nella località di Antagnod, si era deciso, come IV
Commissione, di fare anche una risoluzione e questa risoluzione è
stata presentata oggi e, se il Presidente me lo permette, io la
esporrei già affinché possa essere presa in considerazione.
Dalle ore 17:45 assume la presidenza il Vicepresidente
Rollandin.
Rollandin (Presidente)
- Credo che sono state distribuite
due risoluzioni e credo che possa tranquillamente illustrare la
risoluzione collegata con la relazione che adesso ha fatto.
Nogara (UVP)
- Vorrei di nuovo ribadire che questa
risoluzione è a firma dei componenti della IV Commissione:
"
Richiamata la petizione popolare presentata il 17 dicembre
2018 alla Presidenza del Consiglio regionale con cui 403 cittadini
sottoscrittori chiedevano il mantenimento degli impianti sciistici
di Antagnod/Ayas, considerati di vitale importanza per la località,
in quanto fonte di sostentamento economico per i residenti;
ricordato che in data 28 dicembre 2018 la petizione veniva
assegnata alla IV Commissione consiliare permanente che ne svolgeva
l'iter effettuando le audizioni dei firmatari, dell'Assessore
competente, del Dirigente della struttura impianti funiviari e del
Presidente della società Monterosa Ski; alla luce di quanto emerso
in commissione e di quanto appurato durante il sopralluogo nella
località in questione; considerato che la situazione di Antagnod
sia comune ad altre piccole stazioni valdostane, la cui chiusura
contribuirebbe all'abbandono progressivo della montagna, facendo
venire meno il necessario presidio sul territorio e provocando il
depauperamento sociale e culturale dei villaggi; vista la necessità
di contemperare l'indirizzo politico relativo alla salvaguardia
delle piccole stazioni con le norme vigenti in materia di
sostenibilità delle società a partecipazione pubblica; il Consiglio
regionale invita la Giunta regionale a effettuare un'analisi
puntuale dei singoli comprensori che ne evidenzi le relative
potenzialità e criticità, al fine di porre in atto, in
collaborazione con gli Enti locali e le associazioni del
territorio, un piano strategico che preveda anche politiche
gestionali e promozionali finalizzate alla salvaguardia delle
piccole stazioni sciistiche, laddove le stesse garantiscono il
mantenimento della popolazione nelle vallate; a definire altresì
linee di indirizzo rivolte alle società degli impianti a fune che,
nel rispetto delle leggi di riferimento vigenti, consentano di
sostenere gli investimenti necessari al funzionamento e, dove
possibile, alla riconversione concertata con gli attori del
territorio e al potenziamento delle stazioni esistenti, attraverso
la valorizzazione delle peculiarità di ogni località, permettendo
così di attivare target particolari di clientela che non pongano in
concorrenza tra di loro le singole realtà
".
Presidente
- Ci sono interventi? La parola al collega
Cognetta.
Cognetta (MOUV')
- Volevo illustrare la seconda
risoluzione presentata a firma del gruppo MOUV', del gruppo LEGA e
del gruppo ADU, che sostanzialmente, prendendo spunto dalla
petizione fatta dagli abitanti di Antagnod e dai documenti che sono
stati rilasciati prima in bozza e poi in maniera definitiva dalla
società Monterosa e, infine, evidenziando anche quanto accaduto
alla società Monterosa rispetto alle stabilizzazioni fatte in
maniera impropria a detta degli uffici e più volte illustrate in
quest'aula, questa risoluzione chiede di non rinnovare gli
incarichi ai membri dell'attuale CdA di Monterosa. Con questa
risoluzione crediamo di dare maggiore impulso e voce anche ai
sottoscrittori della petizione.
Presidente
- La parola al collega Nogara.
Nogara (UVP)
- Volevo chiedere una sospensione per una
riunione della maggioranza.
Presidente
- Accordata.
La seduta è sospesa dalle ore 17:55 alle ore 18:37.
Rollandin (Presidente)
- Riprendiamo i lavori e mettiamo
in discussione la prima mozione: quella presentata da tutta la
commissione che ha fatto il sopralluogo e che avete a vostre mani.
Chi vuole intervenire? La parola al collega Restano.
Restano (GM)
- Da parecchio tempo discutiamo
dell'argomento delle partecipate, in particolar modo della
partecipata Monterosa. Abbiamo ascoltato la relazione prodotta
dalla commissione e poi oggi ci troviamo a confrontarci con due
risoluzioni che hanno dei contenuti comuni nelle premesse ma si
differenziano in quello che potrebbe essere il deliberato. La
sostanza però è quella di valutare la conduzione della società
Monterosa, ma la conduzione non riferita all'impianto centrale di
Champoluc ma nel suo complesso. Direi che potrebbe essere un caso
guida, è stato anche riportato nella relazione della commissione,
perché lo spirito della legge che ci aveva portati nel 2013 ad
accorpare le società minori con le società degli impianti maggiori
era lo spirito di cercare di andare verso un aiuto per le società
più piccole per mantenere, come ama dire qualcuno qua, il presidio
del territorio ma per mantenere la forza lavoro in montagna,
purtroppo non sempre questo è avvenuto. Il tutto nasce da una
petizione popolare, che è una parte in comune tra le due
risoluzioni, presentata nello scorso dicembre del 2018, dove si
ribadiva l'importanza delle piccole stazioni per l'economia della
Valle d'Aosta, cosa riportata sia nella relazione della commissione
ma anche nelle due risoluzioni che adesso stiamo analizzando.
Purtroppo la legge Madia ha portato a ragionare in termini diversi
rispetto agli obiettivi della legge che ha portato
all'accorpamento, infatti noi ci troviamo a privilegiare il ritorno
economico e quindi a potenziare certi centri tralasciandone altri.
Io vorrei dire che sicuramente il Consiglio di
management
della società Monterosa in questi tre anni ha operato bene dal
punto di vista finanziario perché ha esaurito i suoi compiti, è
arrivato a portare in attivo il bilancio della società. Nel
giudicare questa operazione posso dire che ha lavorato bene, però
non è arrivata al compimento di quello che era stato il mandato
generale, vale a dire l'obiettivo principale: quello di mantenere
il territorio come ho spiegato prima, e questo non è stato fatto.
Questo management, a mio modo di vedere, ha esaurito il suo lavoro.
In tre anni ha raggiunto la positività di bilancio, però non ha
saputo dare degli input diversi, non ha saputo far crescere le
piccole società e lo dimostra nella sua relazione ex articolo 2,
comma 5, della legge n. 20 in cui si scrive la descrizione del
comprensorio, l'organizzazione aziendale, i principali obiettivi:
riduzione dei costi... ci dice poi: "
in futuro dovremo ancora
lavorare, dovremo far crescere le piccole stazioni
". Allora,
andando a vedere, visto che mi sono occupato di questo argomento
presentando ben quattro interpellanze durante la scorsa
legislatura, questi indirizzi gli erano già stati dati, ma cos'è
stato fatto da loro? Non è stato recepito niente di quanto questo
Consiglio aveva detto al management. Non ci sono state le
operazioni, anzi, c'è stata un'attività lenta ma continua di
smantellamento delle piccole stazioni, è stato evitato, grazie a
delle azioni particolari, e vi posso anche fare degli esempi.
Potrei stare qua a parlare per due ore di questo e non voglio
perdere tempo visto il poco tempo che ho a disposizione. Vi dico
però che, attraverso una politica di modifica dei prezzi, in
mancanza di interventi puntuali nelle piccole stazioni, di mancanza
di promozione, perché nella relazione c'è scritto: "
dovremo fare
della promozione
", ma non è che si fa la promozione delle
piccole stazioni con quattro
Twitter
e due
post
su
Facebook
!
Si è andati verso la distruzione di queste piccole stazioni, per
poi arrivare in una relazione e dire: "
bisogna potenziare la
stazione principale e sulle altre dobbiamo ragionare e ridurle
"
e ahimè, come avevo anticipato nella conclusione di alcuni miei
interventi nel 2018, ridurre - aggiungo - in uno stato di disastro
tale che poi non saranno più recuperabili. Questo gruppo dirigente
ha esaurito il compito assegnatogli, perché ha fatto i tagli che
doveva fare ma non è in grado di ricostruire, lo ha dimostrato nei
tre anni perché non ha fatto un'azione degna di questo nome! Oggi,
cari colleghi, quindi ammetto il mio grande imbarazzo perché sapevo
che saremmo arrivati a questo punto. La minoranza presenta una
risoluzione che è solo politica, permettetemelo, voi fate politica
come tutti noi qua, io invece parlo di questioni pratiche: della
distruzione di alcune località, perché noi abbiamo dato a gestire
questa società a delle persone che poco sono capaci, che hanno
fatto delle scelte che io non posso condividere, che non posso
portare avanti. Ovviamente quindi voto convintamente la risoluzione
presentata dalla commissione e voterei convintamente anche l'altra
risoluzione, perché mi rivedo in pieno in queste provocazioni che
non sono provocazioni, scusate, sono delle considerazioni che hanno
un fondamento. Dall'altra parte c'è un ragionamento politico per
fare stare in piedi questa maggioranza e mi pone una grossa
difficoltà, perché la chiave di lettura, al di fuori di quest'aula,
potrebbe essere di una crisi di questi 18, che è appena stata
scongiurata con l'entrata del collega Barocco... così non
sarebbe.
Io penso di astenermi su questa mozione, però voglio lasciare
traccia della mia contrarietà rispetto all'operato di questo
management, di una mia richiesta precisa di dimissionarsi domani
mattina, se non lo farà, sarà in capo a chi amministra fare le
scelte dovute, se queste non avverranno, ne trarrò le debite
conseguenze. Io credo che chi si appresta a gestire delle società
di questo tipo non debba lasciare attorno a sé il pensiero di
essere un partigiano, vale a dire di privilegiare la località dove
risiede o anche, com'è emerso alcune volte, di avere magari qualche
piccolo interesse a fare una scelta da una parte piuttosto che
dall'altra, perché questo è il pensiero di alcune parti della
popolazione: il pensiero è quello di aver aumentato il costo di
alcune risalite per diminuire la presenza degli utenti, il pensiero
è quello di riportare lo sci alpinismo prevalentemente da una parte
e toglierlo dall'altra, abbiamo dei rifugi che hanno chiuso e che
non lavorano più. Questo non vuol creare economia, creare sviluppo,
generare lavoro, dare delle opportunità di crescita, fare praticare
lo sport ai nostri giovani. Se noi chiudiamo gli
snow park,
questi giovani dove vanno a sciare? Poi creiamo uno
snow
fun
, non serve, è inutile, magari lo creiamo al Gabiet, dove i
genitori non possono seguire i bambini. Sono tutta una serie di
scelte che mi portano a pensare che se fatte in altra maniera,
indirizzate in altra maniera, oggi non ci troveremmo questi conti
riferiti alle stazioni minori. Avevo avuto modo di dirlo e ben mi
aveva risposto l'Assessore dell'epoca, perché l'Assessore
dell'epoca, Marguerettaz, al di là del modo folcloristico di
confrontarsi, degli attacchi e delle battute che mi rivolgeva,
replicando al mio intervento disse: "
questa è una partecipata,
bisogna lasciarla operare, poi alla fine, quando scadrà, si
prenderanno le decisioni, se avranno operato bene o male, noi
possiamo dare degli indirizzi
", così è stato fatto, quattro
interpellanze, una mozione approvata all'unanimità... andiamo a
vedere cos'è stato fatto: abbiamo i bar chiusi, non si è riusciti a
darli in gestione, abbiamo gli impianti che non funzionano, abbiamo
tante negatività. Troviamo poi nella relazione scritto che è quasi
anticipato che il prossimo bilancio andrà in negativo: questo è
quello che non va, cos'è stato fatto per non farlo andare in
negativo? Dobbiamo chiudere le stazioni? Perché a questo
arriveremo. Se le dobbiamo chiudere, dobbiamo avere la forza di
fare una scelta ben precisa ma dobbiamo essere consapevoli che non
si va nell'indirizzo dato dalla normativa. Abbiamo nominato un
Consiglio di amministrazione che ci propone l'esatto contrario di
quello che il legislatore proponeva e personalmente, da
Consigliere, da Amministratore, da sportivo, da ex Amministratore
locale - come ha ricordato il collega Barocco -, non posso
accettarlo: non posso accettare che si vada verso questa situazione
quando in Assessorato c'è una lettera firmata dagli amministratori
di uno di questi Comuni, cinque amministratori di cui due in
Giunta, che chiedevano di riflettere su questa nomina. È agli atti,
con un 116 la potete trovare, magari oggi hanno cambiato opinione,
perché uno è passato di livello e allora hanno cambiato opinione,
ma questa è la sostanza. Questo è quello che noi troviamo agli
atti: gli amministratori che si lamentavano dell'operato della
partecipata e, guarda caso, questo è quello che noi troviamo nella
nostra soluzione. Paradossalmente oggi ci troviamo a chiedere di
dare degli indirizzi a un management che queste cose dovrebbe farle
di
default
, ce l'aveva nella sua
mission
, allora
qualcosa non ha funzionato. Forse è stato bravo a tagliare le teste
perché adesso abbiamo un milione di utile ma quel milione di utile
non ci dà nessuna prospettiva futura. Se non lavoriamo in una
maniera diversa, queste località chiuderanno ed è per questo che
personalmente, per quanto possa valere, ha solo una valenza
politica, io non do la mia fiducia a queste persone, non posso
votare a favore di questa risoluzione. Sembrerebbe peraltro che non
si possa formalmente dare degli indirizzi alla Finaosta, però farò
di tutto qualora la situazione non cambierà a fine stagione, perché
chiedo che il Governo si impegni formalmente in questo senso alla
chiusura della stagione senza perdere un minuto di tempo a fare
questa valutazione, a dare degli indirizzi precisi perché la
valutazione non deve essere solo economica, bisogna guardare la
valutazione che viene data all'indotto e oggi, con certe scelte che
spero che saranno evitate dopo questa discussione, l'indotto per
certe località è pari a zero rispetto a quello del passato, ma
soprattutto rispetto alle attese, tali attese che tanti operatori
del commercio, tanti operatori del turismo avevano, perché hanno
investito per costruire degli stabili, per costruire delle
attività, per formarsi, per rimanere a lavorare in montagna. Hanno
fatto delle scelte coraggiose e tutti qua tutte le volte lo
ricordiamo e lo replichiamo, però non abbiamo il coraggio di
affermare, in maniera forte, decisa e precisa, che certe cose
devono cambiare ed invitare, come io oggi faccio, e posso essere
disatteso, chi ci ha portati a questo apparente e provvisorio stato
di benessere economico, ma che ci porterà verso il disastro totale,
a lasciare quel posto. L'invito è quello di mettere dei veri
professionisti della montagna, abbiamo tanti giovani in gamba,
preparati, amanti della montagna, un'esperienza manageriale che
possono guardare sia l'aspetto economico-finanziario ma sia
l'aspetto di costruzione, l'aspetto creativo, l'aspetto relativo al
richiamare turisti... che si occupano di
marketing
, di
promozione, che non si limitano a quattro Twitter e a quattro post
e a scrivere: "dovremmo poi lavorare sulla promozione", no,
bisognava farlo tre anni fa, non bisognava solo tagliare le teste,
bisognava impegnarsi in tal senso e, se uno non ha la
professionalità per farlo, delega. Stranamente, oltre al taglio
delle teste, e mi limito solo a un piccolo appunto, però poi dopo
recentemente mi sembra che abbiamo avuto l'aumento dei dipendenti.
Io nel merito di questo discorso non voglio entrare perché non mi
interessa, io parlo della promozione di un territorio e la
possibilità di vivere in montagna, la possibilità di fare rinascere
determinate località. Chiudere gli
skilift
, i
baby
,
togliere gli
snow park
, far chiudere gli
sci club
è
una cosa che non mi appartiene. Signor Presidente, Assessore con la
delega agli impianti ma mi rivolgo all'Assessore al turismo e
sport, che non ha una delega diretta ma credo sia quello che abbia
il compito di sovraintendere e coordinare l'intero settore al quale
tengo molto, io mi asterrò, e parlo a titolo personale, credo che
poi la maggioranza farà una valutazione di questo tipo, però non
esiterò, se le cose non cambieranno, a cambiare opinione rispetto a
questo settore.
Presidente
- La parola al collega Cognetta.
Cognetta (MOUV')
- Solo per chiedere una breve
sospensione per parlare un attimo tra i firmatari di questa
risoluzione.
Presidente
- Accordata.
La seduta è sospesa dalle ore 18:56 alle ore 19:02.
Rollandin (Presidente)
- Chi intende prendere la parola
sulle due mozioni? Ha chiesto la parola il collega Aggravi, ne ha
facoltà.
Aggravi (LEGA VDA)
- Faccio un intervento comune perché
ritengo, come già è stato esposto in sede di discussione, che in
realtà stiamo parlando di due argomenti totalmente uniti perché se,
da un lato, l'attenzione e la curiosità di tutti si concentra
giustamente su quella relativa al
management
, alle scelte
che si dovranno e si potranno fare, io credo, come già ho avuto
occasione di dire più volte, anche quando abbiamo parlato dei
piccoli impianti, che quello che spesso manca e quello che va
valutato è il modello di sviluppo, la
vision,
come direbbero
i consulenti, rispetto a un settore che sicuramente e soprattutto
da noi ha delle difficoltà in termini di dimensioni, in termini di
mercato e io direi che forse la principale difficoltà vera che, al
di là di come si pensi, è evidenziato all'interno di quel piano che
ha citato il collega Restano, è dei periodi morti, delle settimane
in cui, purtroppo, non c'è attrattività. Sappiamo che una macchina,
un'azienda che agisce e si muove e ha delle spese, deve avere
giustamente una redditività. È stata anche citata la tanto
famigerata legge Madia, che non permette più una gestione in linea
con quello che era il passato ma porta le società pubbliche, al di
là della funzionalità di queste stesse, l'obiettivo sociale, a
dover essere gestite sempre di più come se fossero delle società
private, e io dico: da un lato, viva Dio perché l'obiettivo
principale che dovrebbe guidare chiunque gestisce o possiede
un'azienda che sia socio o che sia management, è quello della
redditività. Qual è il vero problema che ha avuto il coraggio di
dire in maniera così chiara l'ex Assessore Restano e che chi ha
letto la relazione può aver valutato? Il fatto che, al di là delle
problematiche ragionieristiche, mi ripeto: rispetto a quello che ho
già detto negli scorsi Consigli, bisognerebbe avere una visione del
futuro e capire soprattutto come poter aumentare il fatturato, la
redditività. Spesso e volentieri - poi, ripeto, è più facile a
dirsi che a farsi spesso - le potature in ambito aziendale non
generano una ricrescita ma portano a un ulteriore problema: quello
di andare a segare letteralmente dei settori e delle parti di
clientela che forse potrebbero essere valorizzate. Leggendo in
dettaglio quella relazione, ci si accorge che forse - e mi ripeto
ma a buon grado lo dico - si sarebbe dovuto caratterizzare meglio
alcune stazioni, magari portandole verso certi tipi di clientela e
magari facendo delle scelte in termini più generali, ovvero
ragionare in termini specialistici di quelle che potevano essere le
specificità geografiche e di indirizzo di alcune di queste
stazioni.
Per quanto riguarda il management - e vengo da un mondo dove
diciamo che chi gestisce le aziende viene brutalmente valutato e
considerato -, è ovvio che al termine di un percorso il management
deve essere valutato secondo vari
driver
, diremmo, che non
sono soltanto quelli legati all'utile economico del periodo, ma
bisogna anche considerare le prospettive di crescita, le
prospettive di investimento, bisogna valutare sul lungo periodo.
Permettetemi una problematica che spesso c'è, e che non ha
facilitato sicuramente gli animi e il clima, perché, quando si
inizia a ragionare in termini di petizioni, si rischia di passare
da una logica economica a una logica più politica forse... la vera
problematica è che spesso e volentieri il management di certe
società dovrebbe essere effettivamente terzo, deve sicuramente
rappresentare magari il territorio - perché no? -, ma chi guida
l'azienda molto probabilmente - e io lo credo fermamente - deve
essere un soggetto più terzo rispetto a quello che può essere un
rappresentante del luogo, perché? Perché spesso e volentieri ci
sono soggetti, per quanto in gamba, ma divisibili in realtà
piccole, o comunque noi conosciamo benissimo la nostra
petite
patrie
, questo può generare delle disfunzioni o dei
disallineamenti di pensieri che poi finiscono in baruffe e se siamo
a ragionare in termini di petizioni pro o contro rispetto a una
condotta aziendale che un'altra, diciamo che siamo pienamente in
questa situazione. Se oggi quindi dobbiamo fare una valutazione
dell'operato di questo management, io credo che sicuramente
dobbiamo dare atto che dei risultati economici nel breve ci sono
stati, i numeri lo dimostrano, ma quello che manca è una visione
del futuro. Io penso, ripeto, sulla base di quello che ho letto,
delle visite in luogo che sono state fatte e anche di
interlocuzione con il management stesso, che manchi una visione di
investimento, di caratterizzazione di alcune di queste stazioni ma
soprattutto io direi una visione più aziendale e, ripeto, meno
ragionieristica, meno legata al mero utile economico.
Penso anche - e qui esco da questo ragionamento - al fatto che
un'azienda o le aziende come quelle degli impianti a fune spesso e
volentieri - e lo abbiamo detto in quest'aula, forse io un po' meno
ma qualcun altro di più - devono garantire anche la sopravvivenza
di alcune comunità e devono avere, secondo me, il rispetto degli
investimenti che altri privati hanno fatto in loco. Molto
probabilmente quello che è mancato, e sono convinto di questa
mancanza, è proprio in termini divisivi, di come si è posto un
management rispetto a una comunità. È difficile ma è comunque un
obiettivo che si deve porre, un
must
che si deve porre il
manager che deve gestire una società di questo tipo fortemente
radicata al territorio, fortemente dipendente dall'interlocuzione e
dal coinvolgimento degli operatori privati, perché un impianto a
fune non può essere nulla senza una scuola sci, non può essere
nulla senza gli alberghi, ristoranti e le attività collettive.
Spesso in Svizzera, e parliamo sempre della Svizzera, si ragiona e
si considera la filiera turistica non soltanto legata agli impianti
sportivi veri e propri ma tutta la filiera, tutto l'indotto che
viene generato. Io quindi credo che, purtroppo, qualcosa debba
cambiare, perché quello che oggi e domani potrebbe non esserci è
una visione più aziendale, più votata al futuro e soprattutto una
sinergia necessaria che è mancata con il territorio.
Dalle ore 19:03 riassume la presidenza il Presidente
Rini.
Rini (Presidente)
- La parola alla collega Spelgatti.
Spelgatti (LEGA VDA)
- Io volevo prima di tutto
ringraziare il collega Restano a cui riconosco sempre una notevole
serietà intellettuale, anche perché tutte le argomentazioni che ha
portato oggi in aula sono le stesse con cui ci eravamo confrontati
quando lavoravamo insieme in Giunta, quindi ringrazio per aver
portato oggi le stesse identiche motivazioni, prendendo una
posizione coraggiosa in aula ma coerente rispetto a quello che è
sempre stato il suo pensiero e il nostro pensiero. Sottolineo che
questa risoluzione non è una risoluzione politica ma è una
risoluzione estremamente concreta. Faccio fatica a capire poi però
la posizione di tutti i firmatari dell'altra risoluzione e
soprattutto quindi tutti i membri della commissione visto e
considerato che siamo andati a fare un sopralluogo, abbiamo visto
tutta la situazione, abbiamo concertato una risoluzione, secondo
me, molto ben fatta in cui vengono dati degli indirizzi
estremamente importanti in relazione a quello che deve essere il
futuro e la salvaguardia di queste piccole stazioni, abbiamo
soprattutto visto come sostanzialmente il
manager
, che ci ha
accompagnato puntasse soprattutto sulla stazione di Antagnod e a
togliere determinati impianti che erano quelli chiave rispetto
all'attività dell'intero Paese. Abbiamo sentito tutto ciò che ci è
stato rappresentato da tutte le persone che abbiamo sentito sia in
commissione, sia durante il sopralluogo, e poi però ne traiamo le
conseguenze soltanto a metà, cioè traiamo le conseguenze in
relazione alla risoluzione della IV Commissione ma non traiamo le
dovute conseguenze in relazione al passaggio successivo. Noi quindi
non stiamo dicendo: "bisogna fare questo, questo, questo e
quest'altro", come ha detto esattamente il collega Restano - e non
voglio essere qui ripetitiva e non mi piace tenere bloccata l'aula
ripetendo quello che hanno già detto tutti i colleghi, e sposo
tutte le parole che hanno detto sia il collega Restano che il
collega Aggravi e non vi tedio ripetendo gli stessi argomenti -,nel
momento stesso in cui diciamo dove si deve andare... però queste
sono indicazioni che sono già state date a chi ha gestito la
società fino a questo momento, nel momento in cui prendiamo atto
del fatto che non solo non è stato fatto ma che questa situazione
si sta andando addirittura ad aggravare visto che le uniche
soluzioni che vengono viste sostanzialmente sono sempre quelle di
più di tagliare i comprensori sciistici minori e andando ad operare
i tagli proprio laddove invece il Consiglio aveva dato indicazioni
di andare a implementare, allora automaticamente non si può non
fare il passaggio successivo. Tra chi ha firmato la risoluzione
come IV Commissione e chi non firma e non vota poi la risoluzione
che prende atto delle dovute conseguenze logiche del ragionamento
che è stato fatto quindi c'è un'incongruenza di pensiero, c'è
un'incongruenza politica. Allora il pensiero è: come mai non
dobbiamo revocare i vertici della Monterosa se non hanno
ottemperato e se stiamo continuando a chiedere le stesse cose per
le stazioni sciistiche minori, se la situazione è peggiorata? E,
come al solito, ci risiamo e politicamente parlando è gravissimo,
quanto meno per chi vota la prima risoluzione e non vota la
seconda, per chi ha firmato la prima ma non vota la seconda. Si
lancia il sasso e si nasconde la mano? Si lancia il sasso per
accontentare coloro con tutte le stazioni minori? Poi però quel CdA
non lo si deve revocare? E quindi dobbiamo accontentare da una
parte e dall'altra? Un colpo al cerchio e un colpo alla botte? In
politica bisogna prendere delle scelte e bisogna anche essere
assolutamente coerenti rispetto a quello che si dice. Oggi
bisognerebbe prendere atto del fatto che certe cose non sono state
fatte e che il Consiglio si ritrova a chiedere di nuovo le stesse
cose. Ripeto: come fate a votare da una parte, a portare avanti una
risoluzione da una parte e poi non trarre le logiche conseguenze
del ragionamento e delle indicazioni che state dando, visto e
considerato che tutto quello che doveva essere fatto doveva essere
fatto durante questi tre anni e non è stato fatto. E se non è stato
fatto che cosa fa un privato normalmente? A maggior ragione quindi
che cosa deve fare l'ente pubblico? Agire di conseguenza e quindi
il management va revocato. Bisogna incominciare in questa Valle a
ragionare come dei professionisti, non bisogna sempre ragionare con
i soldi pubblici e con il fatto di piazzare l'amico, l'amico
dell'amico e l'amico dell'amico dell'amico! Bisogna avere dei
professionisti e bisogna mettere ai posti di vertice dei
professionisti e, laddove si è valutato che comunque non si è
lavorato nella direzione indicata, basta, si revoca e si mettono
altri professionisti, è molto semplice, il ragionamento è
banalissimo. Ringrazio quindi il collega Restano, per adesso ho
sentito solo lui fare questo tipo di ragionamento. Mi auguro che
gli altri firmatari della risoluzione, quindi quanto meno i membri
della IV Commissione, si alzino in piedi e facciano lo stesso tipo
di ragionamento, al che apprezzerò la coerenza politica.
Presidente
- La parola al collega Ferrero.
Ferrero (MOUV')
- In questa occasione per ribadire
sostanzialmente quello che era già stato detto al momento della
nomina di questo Consiglio di amministrazione formato da politici e
non da tecnici, Consiglio di amministrazione che era la
rappresentanza del manuale Cencelli suddiviso per vari... il
Sindaco di una parte, il Sindaco dall'altra parte. Lasciamo fare
alla politica la politica, lasciamo fare ai Sindaci i Sindaci e
mettiamo alla guida delle nostre società partecipate delle persone
che abbiano la competenza, l'esperienza professionale e soprattutto
una visione di prospettiva, che è quella che manca, una visione su
quello che sarà lo sci nel futuro, perché in Svizzera stanno già
studiando da anni e sanno che il cambiamento climatico porterà
delle trasformazioni che indubbiamente andranno poi a intervenire
su tutta la politica turistica. Ecco che allora questa è
l'occasione per dare un primo segnale di controtendenza in cui si
mette la competenza alla guida delle società partecipate, si fa
anche un po' di trasparenza all'interno di tanti appalti che
vengono dati da queste società partecipate, perché, senza andare a
scomodare gli appalti truccati, sappiamo benissimo - spero che chi
ha orecchie per intendere intenda - che si può legalmente eludere
la normativa degli appalti, e sappiamo che in alcune società
partecipate questo accade. Sappiamo che non sempre le spese vengono
fatte in maniera oculata, sappiamo che le assunzioni, senza andare
tanto lontano, rispondono a criteri di "familismo" e non certo a
criteri di selezione. Ecco che questa è l'occasione per dare una
svolta.
Sul fatto che le piccole località pesino sul bilancio della
Monterosa io penso che, nel momento in cui sono stati fatti certi
accorpamenti, questi accorpamenti delle stazioni sono stati fatti
anche nell'ottica di dire: "la stazione più grande, quella più
redditizia, potrà contribuire in un'ottica di solidarietà a
sostenere quelle più piccole", perché queste società partecipate
non abbiamo quasi mai avuto il problema che facciano utili, però
non è che devono fare utili, devono portare dei bilanci in pareggio
e, in un'ottica solidaristica, devono aiutare le stazioni più
piccole. Se c'è la stazione più grande che tira, deve dare un colpo
di mano alla più piccola, perché nella più piccola c'è tutta una
serie di indotto che vive comunque dello sci, dell'impianto di
risalita. Questo sta completamente al di fuori della mente di
coloro che fino adesso hanno amministrato: ecco perché diamoci un
taglio e ripartiamo non dico da zero, per carità, riconosciamo che
il bilancio è stato comunque portato abbastanza a posto, una cosa
temporanea, però facciamo fare il mestiere a chi lo sa fare e chi
si vuole occupare di politica si faccia eleggere o rieleggere e
torni a fare il politico.
Presidente
- La parola alla collega Nasso.
Nasso (M5S)
- Io, per amor di verità, vorrei fare due
considerazioni su quanto ha affermato prima la collega Spelgatti,
che forse ha partecipato ad un sopralluogo diverso da quello a cui
ho partecipato io. Noi abbiamo semplicemente osservato una
situazione, riservandoci poi di analizzare meglio la questione in
commissione, nulla di più e nulla di meno. Siamo andati là, abbiamo
guardato tutti i vari impianti, ci siamo confrontati con
albergatori, maestri di sci e quant'altro, abbiamo firmato insieme
questa risoluzione, addirittura questa mattina abbiamo proposto una
piccola modifica proprio per stare più oggettivi possibili. Questa
risoluzione non c'entra nulla con l'altra risoluzione, non è che
una debba essere la conseguenza dell'altra, quest'altra è slegata?
Adesso non è che quelli della IV Commissione che ne hanno firmata
una sono cattivi perché non sostengono l'altra, e via dicendo...
sono slegate, infatti l'impegno - non sto a leggerlo, l'abbiamo già
letto prima - della risoluzione che abbiamo firmato noi della IV
Commissione chiede di "
effettuare un'analisi puntuale dei
singoli comprensori
- eccetera -
definire linee di
indirizzo
...", un'analisi e un approfondimento nella
commissione. Questa risoluzione non è né l'inizio, né è correlata
con l'altra. Ho trovato quindi davvero infondate le accuse che "chi
ha firmato questa risoluzione non sostiene l'altra, non si è per il
turismo", è la solita campagna elettorale che comincia proprio a
stancare!
Presidente
- La parola al collega Vesan.
Vesan (M5S)
- Relativamente a queste due risoluzioni, non
posso parlare in merito al sopralluogo, conosco personalmente la
realtà delle stazioni minori della stessa Monterosa Ski, fatto
salvo l'impianto di Weissmatten, che effettivamente conosco meno,
ho sciato ripetutamente in molte delle altre località e quindi
conosco la situazione degli impianti. Veniamo quindi alla prima
risoluzione, che è quella che esce dalla IV Commissione, che,
ancorché stringata, di fatto recepisce l'oggetto di cui stiamo
trattando, cioè la discussione su una petizione presentata da 403
abitanti di Antagnod, che chiedono espressamente che il CdA sia
disponibile al dialogo con la popolazione e con l'Amministrazione
comunale, non abbia come unico obiettivo la massimizzazione
dell'utile societario ma si avvicini alle esigenze degli operatori
turistici e della popolazione e invogli il turista a frequentare il
comprensorio del Monterosa Ski, che è uno dei più belli, eccetera.
Questa è la domanda presentata dai firmatari della petizione e,
sulla scorta di questo, noi abbiamo fatto audizioni, abbiamo fatto
sopralluoghi, abbiamo verificato la situazione. Che cos'è emerso
dalle audizioni della IV Commissione? È emerso che il comprensorio
Monterosa Ski si trovava in passivo, che, a seguito
all'accorpamento con società minori che avevano un pesante passivo,
la società nel suo complesso comunque è arrivata a una situazione
di utile. Questa stessa società ha evidenziato il fatto che
l'utile, conti alla mano, è derivato sostanzialmente dalle località
maggiori, quindi dal gruppo di impianti che insistono sul
territorio del Comune di Gressoney-La-Trinité e sulla parte di
impianti del Comune di Ayas riferiti alle località Champoluc e
Frachey. Mentre i singoli impianti non direttamente collegati con
il grande comprensorio che arriva fino ad Alagna si trovano ancora
in una situazione di passività, ancorché in una situazione
economica comunque migliore rispetto ai bilanci precedenti. Sempre
in quest'ottica, citato nella seconda risoluzione c'è il fatto che
viene evidenziato il passivo, e quindi l'incidenza negativa sul
bilancio delle piccole località... e così dichiara: "
riteniamo
indifferibile avviare un confronto con le proprietà e con tutti gli
attori coinvolti per discutere sul futuro di tali stazioni in modo
da addivenire a una soluzione che consenta di salvaguardarne
l'apertura consci dell'importante ruolo
". A me non sembra di
leggere in nessuno di questi atti: "ci teniamo gli impianti di
Champoluc perché sono i migliori, i più funzionali, i più comodi
per il vantaggio personale del Consiglio di amministrazione e
chiudiamo gli altri", io non ho letto questo in nessuno di questi
atti, né ho visto questa intenzione nel momento in cui sono stati
presentati, elaborati, nelle discussioni e nelle testimonianze in
seno alla IV Commissione, forse sono particolarmente sciocco io,
confido che qualcuno mi corregga se sia questo il caso. Secondo me,
quindi la risoluzione uscita dalla IV Commissione che è stata
illustrata dal Consigliere Nogara risponde nel merito dei lavori
effettuati dalla IV Commissione relativamente a questo punto. La
seconda risoluzione che è stata presentata con lo stesso numero,
adesso non so come chiamarla, perché non ci sono neanche dei
sottopunti che individuino... la petizione cita nelle premesse:
"
le proposte del piano aziendale
". Nella IV Commissione era
stato evidenziato dal Presidente del Consiglio di amministrazione
che le proposte di chiusura delle società minori erano solamente
legate a un piano aziendale di salvataggio qualora la società
Monterosa Ski avesse dovuto ricadere nelle condizioni per cui non
poteva godere di finanziamenti pubblici perché sottoposta a due
annualità di passivo consecutive, se non ricordo male, cosa che non
è l'attuale situazione perché arriviamo da due annualità di
bilancio in realtà positivo. Questa imminente chiusura della
località quindi era solo un'ipotesi teorica finalizzata a un piano
futuro per intervenire in questo infausto caso. Sulla scorta di
questo, la conclusione rispetto alle premesse citate nella
risoluzione due... che, oltre a tutti questi punti, cita anche la
stabilizzazione di dieci risorse di personale assunto a tempo
determinato, nonostante un chiaro parere espresso dall'Avvocatura
regionale, io vorrei citato questo parere e vorrei che fosse
evidenziato questo se vogliamo considerare il parere
dell'Avvocatura effettivamente come indicazione da parte della
proprietà, ma, da un punto di vista della legittimità sulle azioni
nei confronti della gestione societaria ed assunzione di personale,
io immagino che il Consiglio di amministrazione risponda
personalmente di fronte a eventuali illegittimità degli atti e non
siano indicazioni date dalla proprietà: "
dovete ottemperare in
modo legale nei confronti dei vostri atti
". Su questo risponde
il Presidente, il Consiglio di amministrazione e chi ha determinato
queste scelte. Non dico che non siano condivisibili le proposte
della seconda risoluzione, dico che sono scarsamente motivate,
scarsamente giustificate. Una lunga parte delle premesse non
capisco come possa condurre alla richiesta finale ed è sulla scorta
di questo che, nonostante l'invito presentato da alcuni dei
firmatari, il nostro movimento non ha partecipato alla
predisposizione e alla firma di questa risoluzione. Su questo punto
quindi, mentre per noi è condivisibile per le motivazioni che ho
spiegato, la risoluzione uscente dei lavori della IV Commissione,
non ci è dato capire se non viene modificato o, meglio,
specificato, perché se esistono degli atti che da parte della
proprietà o da parte di Finaosta danno degli specifici indirizzi su
come effettuare le assunzioni di personale o se effettuare o non
effettuare assunzioni di personale, che sono stati espressamente
disattesi, allora possiamo condividere questo tipo di risoluzione
ma in questo atto questo tipo di indicazioni non sono leggibili e
quindi le motivazioni non sono sufficienti per portarci al nostro
appoggio nei confronti di questa risoluzione.
Presidente
- La parola alla collega Minelli.
Minelli (RC-AC)
- Ringrazio anche il collega Vesan perché
ha anticipato parte di quanto volevo dire e lo ha fatto in maniera
chiara ed esaustiva. Ho partecipato ai lavori della commissione,
alle audizioni del Presidente Munari e della delegazione di
Antagnod e ho partecipato al sopralluogo che si è tenuto in quella
località. Avevamo esaminato un documento in chiusura di quella
giornata, alla risoluzione che abbiamo firmato oggi come componenti
della IV Commissione abbiamo proposto una modifica nella parte
dell'impegnativa che ci sembra andare ancora maggiormente in linea
con le richieste emerse da parte della comunità di Antagnod e che
abbiamo condiviso in pieno. Mi sembra che il lavoro che è stato
fatto da parte della commissione e il testo che è stato formulato e
che avete davanti sia davvero in linea con il percorso che abbiamo
effettuato e che abbia recepito le richieste dei proponenti della
petizione. Quando abbiamo scritto questo documento, abbiamo anche
ragionato che non doveva riguardare esclusivamente la situazione di
Antagnod pur avendo preso le mosse dalla situazione di tale comune,
tant'è vero che nel testo c'è scritto espressamente: "
occorre
effettuare un'analisi puntuale dei singoli comprensori che ne
rilevi e ne evidenzi le potenzialità, le criticità...
",
eccetera. La situazione di Antagnod quindi è stata portata a
conoscenza di questo Consiglio con una petizione, è una situazione
particolare che abbiamo tenuto in debita considerazione ma ce ne
sono altre. Il collega Restano prima le ha evidenziate e quello
delle piccole stazioni è un problema generale. Io credo che il
testo della risoluzione - chiamiamola n. 1, faccio come il collega
Vesan, distinguiamo tra 1 e 2 - recepisca quanto è stato detto e le
preoccupazioni della commissione e dei Consiglieri che si sono
espressi a titolo diverso.
Per quanto riguarda la risoluzione n. 2, la mia valutazione è
molto simile a quella che ha fatto il collega Vesan, secondo me, è
stata formulata in maniera poco chiara e non è vero, come diceva la
collega Spelgatti, che il ragionamento deve essere consequenziale.
Non riesco a tirare la linea dalla risoluzione n. 1 alla
risoluzione n. 2 e vi spiego perché: io non condivido la visione
che ci è stata rappresentata in commissione e poi anche in parte
durante il sopralluogo dal Presidente Munari. Non condivido il suo
tentativo di sostenere a oltranza, almeno così a me è sembrato, le
grandi stazioni e i comprensori maggiori, soprattutto non condivido
la sua visione: quella di voler andare nella direzione della
creazione di maxi comprensori. Parlo, per esempio - ed è stato
evidenziato anche nella discussione che abbiamo avuto in quella
giornata -, del collegamento tra Cime Bianche e Cervinia e Zermatt.
Mi fa specie che proprio le persone che 15 giorni fa in quest'aula
hanno sostenuto questa visione, che è la stessa, adesso ci dicano
che questo CdA, che questo Presidente non funzioni. A me sembrava
che lo sapessimo anche prima e non condivido proprio la sua linea
in generale, a me pare che le due questioni devono rimanere
distinte: un conto è la situazione che abbiamo preso in
considerazione di Antagnod e delle altre piccole stazioni - questa
di Antagnod è inserita nella Monterosa Ski ma ce ne sono anche
altre - e la questione del CdA. Se sono state fatte delle
assunzioni in modo irregolare, come da alcune interpellanze e
iniziative già proposte in Consiglio precedentemente sembra essere
emerso, bene, allora si va in quella direzione e si cerca di
appurare quello. Se il Consiglio di amministrazione, come il
collega Restano ha spiegato nel suo accorato intervento, non ha
lavorato correttamente, allora ragioniamo di quello ma
separatamente dal recepimento della petizione di Antagnod, anche
perché a me sembra che a questo punto si usi strumentalmente la
petizione della popolazione di Antagnod per fare un discorso che è
di altro tipo e non sono assolutamente una sostenitrice della linea
di Munari, però ritengo che le due cose vadano separate, non è
possibile tirare questo famoso filo che le unisce. La visione di
Munari e di molte altre persone anche qui dentro che la hanno
espresso 15 giorni fa è quella di un addomesticamento della
montagna, un modo di vedere la montagna nel quale non mi riconosco
per niente. Io credo che questa risoluzione che avete presentato
doveva essere in qualche maniera scritta diversamente, presentata
in un'altra situazione, non insieme a quello che stiamo discutendo
in questo momento, anche perché mi pare che il lavoro effettuato
dalla commissione sia un lavoro completo che davvero nelle
impegnative di questa risoluzione ha tenuto conto di tutto quello
che abbiamo sentito e abbiamo capito, soprattutto parlando con la
gente, che è quello che mi sembra bisogna continuare a fare in ogni
situazione. Io chiedo che questa risoluzione venga modificata nelle
premesse, che, secondo me, non sono direttamente collegate
all'impegnativa, altrimenti noi ci asteniamo su di essa.
Presidente
- La parola per il secondo intervento, visto
che gli atti sono due, alla collega Spelgatti.
Spelgatti (LEGA VDA)
- Sarò velocissima, volevo
rivolgermi soltanto ai colleghi Cinque Stelle e ai colleghi di Rete
Civica per dire che mi è impossibile replicare ai vostri
ragionamenti in quanto non riesco proprio a cogliere e a stare
dietro ai vostri ragionamenti, limite mio sicuramente, ho
sicuramente dei grossissimi limiti ma non riesco proprio a capire
il filo logico dei vostri ragionamenti e le conseguenze che ne
traete. Prendo solo atto del fatto che anche oggi il Movimento
Cinque Stelle ribadisce il fatto di essere la stampella di questa
maggioranza, prendo atto che finalmente oggi Rete Civica si
dichiari la stampella di questa maggioranza, perché ieri siete
stati poco chiari anche nel vostro ragionamento visto che avete
dichiarato che avreste votato in una maniera, salvo poi votare in
un'altra maniera, quindi anche lì non è solo un filo del
ragionamento ma è anche il filo logico-politico. Mi è
incomprensibile, quindi non riesco proprio a ribattere alle vostre
argomentazioni.
Présidente
- Le collègue Gerandin a demandé la
parole.
Gerandin (MOUV')
- Prima di tutto io volevo iniziare con
ringraziare i 403 cittadini sottoscrittori della località di
Antagnod/Ayas, che hanno penso colto nel segno, nel senso che è
merito di questi sottoscrittori se oggi in quest'aula si parla e
soprattutto si condivide la necessità di dare un futuro a quelle
che vengono chiamate località minori. Sono località che hanno la
loro dignità, sono località in cui i comuni cittadini, abitanti del
luogo hanno investito, si sono indebitati e hanno soprattutto
investito in un futuro di queste località, perché all'epoca, quando
hanno fatto gli investimenti, probabilmente mai si sarebbe
paventata l'idea di eventualmente arrivare un domani alla chiusura.
Penso pertanto sia merito loro e va tutto il mio apprezzamento per
aver sollevato un problema concreto, un problema concreto legato a
cosa vogliamo fare di queste società, per cui probabilmente già a
livello di Governo avrete la necessità di fare qualche ripensamento
sul futuro degli impianti a fune, sicuramente le grandi società e i
grandi comprensori creati per salvare le piccole società in questo
caso e in altri casi non si sono rivelate le soluzioni ottimali,
per cui probabilmente un ragionamento più di carattere generale
andrà fatto. Continuo a essere dell'idea che il comprensorio unico
debba essere la soluzione per il futuro della Valle d'Aosta, lo
dico, ne approfitto dell'occasione per dirlo. Come non condividere
la risoluzione presentata dalla commissione, ci mancherebbe ancora,
non fa altro che fare la sintesi della conclusione dell'opera fatta
all'interno della commissione, per cui sono sicuramente favorevole.
Da parte mia mi aspettavo forse un qualcosa di più ed ecco perché è
nata questa seconda risoluzione. Non voleva essere una risoluzione
di carattere politico ma è partita da un problema evidenziato da
comuni cittadini - comuni cittadini perché penso che nessuno potrà
dire che i 403 sottoscrittori fossero influenzati politicamente -,
dalla legittima preoccupazione di 403 cittadini che hanno sollevato
un problema reale, concreto. Io lo dico in tutta sincerità, perché
ho la fortuna anche di conoscere molto bene la situazione, ci vivo
lì dentro e conosco anche quello che è stato l'operato di chi ha
presieduto questo Consiglio di amministrazione. Posso dire che è
stato, dal punto di vista manageriale, un
manager
sicuramente coraggioso, perché non ha avuto paura di fare
eventualmente delle scelte coraggiose, ha fatto delle scelte che
hanno ulteriormente rilanciato la località di Champoluc. C'è
qualcos'altro che però non ha funzionato in tutto questo sistema e
questa risoluzione a noi ci permetteva non di entrare nel merito
della persona, almeno io personalmente non l'attacco come persona,
io semplicemente dico che, quando uno è a capo di un comprensorio,
deve valutare sicuramente la stazione trainante, ma non può far
morire le altre piccole stazioni a discapito della località
trainante! Chi è a capo di una società con quasi totalità capitale
pubblico non può pensare di gestire una società come fosse il
proprio
residence
, dove io chiudo, apro e soprattutto ne
decido il destino senza consultare neanche la proprietà. È
gravissimo che sia uscito fuori un piano aziendale, che, com'è
stato detto in audizione, non è stato concordato con la proprietà,
era idea sua! Ora, io posso avere le più belle idee - torno a dire
che riconosco dei meriti, è un ottimo
manager
, ha fatto
crescere la stazione -, ma se io gestisco denaro pubblico, rispetto
le regole del pubblico. Qualcuno si dimentica che ci sono state
delle gare dove sono stati aggiudicati appalti dove ha perso il
secondo grado e dove sono state revocate delle aggiudicazioni.
Allora io non posso gestire come fosse il portafoglio di casa
mia, non posso gestire una stazione con coraggio e aumentando il
valore, perché indubbiamente è una stazione che è cresciuta con la
nuova funivia e quant'altro, rompendo dei rapporti interpersonali.
Non posso affiggere alle bacheche il divieto per i dipendenti di
andare sui
social
, perché era un danno per l'immagine della
società. Io non posso entrare a gamba tesa con proprietari,
Amministrazione comunale, nel senso che io faccio quello che
voglio, non è così che funziona la gestione... Torno a dire
pertanto che non voleva essere contro una persona, voleva essere
contro un metodo, voleva essere contro un sistema, contro un modo
di fare, che per noi è inaccettabile alla Monterosa ma in tutte le
società partecipate. Allora era questo l'intento di questa
risoluzione e che il Movimento Cinque Stelle e Rete Civica non
abbiano colto questo, a me dispiace, sinceramente dispiace, però io
dico una cosa: in quest'aula chi ha voluto capire ha capito, e
ancora una volta di più apprezzo l'intervento del collega Restano
davvero coraggioso, perché ha espresso il libero pensiero, quello
che ci ha detto in quei mesi in cui eravamo in Giunta, quello che
ha detto in quest'aula nella precedente legislatura e che non si è
fatto condizionare assolutamente eventualmente da una presa di
posizione, che avrebbe potuto magari mettere in difficoltà questa
maggioranza ma non è questo l'interesse. A me sinceramente di
mettere in difficoltà questa maggioranza non importa. Sappiamo che
comunque questa risoluzione non passerà, assolutamente non passerà,
per cui non c'è nessun interesse a mettere in difficoltà questa
maggioranza. A me interessa personalmente di nuovo riproporre un
metodo, un sistema, dove chi amministra il bene pubblico ha regole
pubbliche, ha l'obbligo di avere trasparenza nelle aggiudicazioni,
ha l'obbligo di percorrere dei percorsi dove tutto il personale
abbia le stesse opportunità. Questo è il motivo, per cui non c'è
nessun accanimento personale e penso che probabilmente chi mi
seguirà nell'intervento dirà cosa veramente abbiamo intenzione di
fare di questa risoluzione ma torno a dire che non è un problema.
Si è scritta probabilmente male, chiediamo umilmente scusa, ma gli
intendimenti erano questi, non voleva essere contro nessuno e
neanche voleva essere un sistema per mettere in difficoltà nessuno.
Qualcuno dice: "
va scritto diversamente e in altra
occasione
". Ogni occasione persa, collega Minelli, è
un'occasione persa per dimostrare che la Valle d'Aosta, soprattutto
nella gestione del bene pubblico, può e deve avere un approccio
totalmente diverso. Con questo io finisco dicendo che, come
manager, per quello che ha fatto per Champoluc,
chapeau
a
chi è stato Presidente.
Presidente
- La parola al collega Bianchi.
Bianchi (UV)
- Un brevissimo intervento visto che
comunque la discussione si è animata intanto per sottolineare che,
come gruppo dell'Union Valdôtaine, appoggeremo in pieno la prima
risoluzione, quella firmata dai componenti della IV Commissione, in
cui vediamo proprio che ha centrato il problema, infatti, a mio
avviso, è una risoluzione che centrava nella discussione. Parlerò
poi anche della seconda, però permettetemi di fare un inciso prima
di parlare della seconda risoluzione. Mi chiedevo che chi ha
parlato prima di me, il collega Gerandin, che adesso non vedo, è
uscito, spero che non abbia parenti all'interno della società della
Val d'Ayas, perché ha parlato di dipendenti. Io mi auguro veramente
che non abbia dei dipendenti, perché sennò il suo collega di
partito anche lui dovrà fare l'esposto, perché qui obiettivamente
siamo andati veramente fuori tema; dall'altra, e anche chi ha fatto
lo
show
durante la questione del Casinò non lo vedo, ma lui
è un part-time qui dentro, va, fa lo
show
e poi se ne va. Al
di là di questo, parliamo di cose serie, la seconda risoluzione, a
mio avviso - adesso non voglio prendere sicuramente il posto di
qualche insegnante che siede qua -, è andata fuori tema, perché
oggi parlavamo di altro e permettetemi anche di fare un inciso
sempre nei confronti del collega Gerandin: ai tempi si era provato
a comporre un consiglio di amministrazione del territorio, infatti
all'interno del consiglio di amministrazione c'erano dei
rappresentanti del territorio, non era il manuale Cencelli, era del
territorio.
Ha funzionato? Non ha funzionato? Faremo le valutazioni del
caso. Non ha funzionato? Si cambia. Ha funzionato? Si mantiene. Il
tema di oggi non era quello: il tema di oggi si andava a parlare di
un altro problema, che è scritto perfettamente nella prima
risoluzione, ecco perché, a mio avviso, la questione della seconda
risoluzione è prettamente politica, è stata fatta ad arte, infatti
l'intervento del collega Restano, a mio avviso, è perfetto, lui ha
una certa linea. Benissimo, l'ha esplicitata ma non è caduto nel
tranello politico, ma perché? Perché di qua a poco si faranno le
valutazioni del Consiglio di amministrazione per vedere se ha
lavorato bene o ha lavorato male, poi possiamo discutere.
Giustamente la collega Minelli faceva un discorso degli impianti. È
vero, noi sosteniamo gli impianti, ma in ogni caso - mi ricordo
dell'intervento che ho fatto l'altra volta - devono essere
trainanti. I grandi comprensori, a mio avviso, devono essere
trainanti sui piccoli, poi possiamo fare delle discussioni
giustamente ma non dobbiamo, a mio avviso, fare risoluzioni
solamente ad hoc. La collega Spelgatti ha detto: "bisogna mettere
dei professionisti", e su questo devo darle ragione, cercheremo dei
professionisti, però da parte nostra i professionisti li cercheremo
sul nostro territorio: questo continuerò a ripeterlo per tutto il
tempo della nostra legislatura, che poi sia un mese o cinque anni,
però cercheremo di non mettere bocconiani, o Assessori di altre
Regioni.
Présidente
- Le collègue Marquis a demandé la parole.
Marquis (SA)
- Pur non essendo membro della IV
Commissione, ho partecipato attivamente ai lavori per esaminare
tale questione, perché ritengo che sia un argomento importante per
lo sviluppo turistico delle nostre realtà di montagna. Ho
partecipato anche al sopralluogo e credo sia stato un momento di
condivisione importante per tutti dove abbiamo cercato di avere una
visione comune, abbiamo avuto modo di renderci conto qual è
l'inserimento di questi impianti nel contesto dell'insediamento
circostante. Abbiamo visto due realtà completamente diverse: quella
di Estoul e quella di Antagnod, e credo che sia stata una giornata
ben spesa, perché ci ha arricchito e siamo tutti tornati con una
consapevolezza più forte della situazione. Abbiamo fatto una
riunione successiva al sopralluogo nel comune di Ayas, dove abbiamo
condiviso un po' la sintesi di quella che è stata la giornata, un
pensiero che è stato trasversale direi, forse perché eravamo fuori
dall'aula, l'aria buona di alta montagna ci ha portato a essere
tutti più condivisivi, e credo che questo fosse un segnale
importante, almeno io l'ho colto in questo modo e sono stato
particolarmente soddisfatto che si è riusciti a presentare una
risoluzione condivisa su un argomento che poteva essere la premessa
per la continuazione di un lavoro nell'organismo consiliare. Mi
spiace che si sia innestata oggi all'ultimo minuto una risoluzione
di parte su un argomento che è a corollario direi, non strettamente
legato al tema che noi avevamo individuato e avevamo trattato. Mi
pare una cosa fatta di corsa per inseguire un qualcosa, per cercare
di costruire una cosa dell'ultimo minuto, può essere con delle
opportunità di tipo politico o può essere che noi non abbiamo
questa capacità di sintesi alla quale voi siete già arrivati prima
per capire qual è la strada giusta da percorrere per risanare e per
valorizzare queste realtà. Sicuramente gestire una società come la
Monterosa non è facile, una società che ha diverse realtà, un
impianto principale e delle stazioni minori dislocate sul
territorio, che anche loro hanno il diritto di vivere, hanno il
diritto di poter dare il contributo allo sviluppo della comunità.
Qui però bisogna contemperare due esigenze: quella di mantenere in
vita queste piccole stazioni e, dall'altra parte, quella di far
quadrare i conti societari perché questo la legge lo prevede. In
questi anni sicuramente, già come ha detto anche il collega
Restano, sono stati fatti dei lavori significativi per contenere i
costi. Purtroppo a volte bisogna essere anche decisi quando si
interviene, come si fa nella gestione della propria azienda, della
propria famiglia per poter portare i risparmi, perché, quando si
gestisce come si gestisce nel pubblico, a volte si possono anche
rovinare i conti societari. Credo quindi che la
responsabilizzazione sia una cosa importante. Forse in questi
ultimi anni c'è stata una concentrazione della direzione societaria
al taglio delle spese e forse è venuta meno la visione verso il
futuro, la visione di prospettiva, di rilancio, di
marketing
, di sviluppo. Forse quindi c'è stata una visione
necessaria ma non sufficiente. Io credo che lo scorso autunno, in
previsione della scadenza del mandato, è stata fatta una scelta
ragionevole da parte del Governo, è stato detto: "proroghiamo il
mandato sino a fine stagione, diamoci il tempo necessario per fare
le valutazioni del caso per capire che futuro dare alla società".
Questa quindi era una testimonianza della delicatezza della
situazione e della necessità di fare degli approfondimenti e delle
valutazioni sui risultati. Come ha evidenziato prima il collega
Bianchi, il mandato è stato caratterizzato da una scelta di dare
una rappresentatività del territorio; sicuramente si poteva fare
una scelta diversa, scegliere dei
manager super partes
che
non fossero legati alla rappresentanza della territorialità. Io
credo che, arrivati a fine del percorso, siamo chiamati ad una
valutazione, è stata fatta una scelta giusta? È stata fatta una
scelta sbagliata? È stata fatta una scelta che può essere
migliorata, che può essere cambiata, che deve essere cambiata del
tutto? Io credo che siano queste le premesse da fare prima di
arrivare alle conclusioni della seconda risoluzione che è stata
presentata. È per questo che dico che forse noi non abbiamo la
capacità di sintesi che hanno avuto i proponenti, necessitiamo dei
giusti approfondimenti e riteniamo che una materia come questa, di
questa importanza strategica per il futuro societario necessiti un
approccio serio, un approccio al quale noi dobbiamo dedicare
attenzione. Non può essere una risoluzione presentata alle otto
meno un quarto dell'ultimo giorno del Consiglio che fa prendere una
decisione di questo genere e così importante per lo sviluppo delle
nostre stazioni turistiche. Riteniamo quindi che sia un pochettino
prematura nella valutazione e noi auspichiamo che anche da parte
dei proponenti ci possa essere una riflessione in questo senso, di
poter continuare il percorso in modo serio che è stato portato
avanti in commissione consiliare, è stata coordinata direi in modo
molto positivo dal collega Nogara, e quindi dare continuità a
questo percorso per arrivare a fare gli approfondimenti necessari
per arrivare a una sintesi conclusiva. Credo che questo sia il
percorso migliore e nel rispetto del valore di queste
infrastrutture per il territorio. Anch'io vorrei ringraziare i
proponenti della petizione che è stata fatta, è sempre una cosa
molto positiva quando il territorio si mobilita per partecipare
alla vita democratica e contribuire alla discussione politica, è
stata sicuramente un'occasione importante per noi, perché ci ha
consentito di fare tutta una serie di audizioni e di capire dai
vari portatori di interesse qual è l'esigenza del territorio.
Ritengo che una sintesi alla quale si può addivenire, a conclusione
dell'intervento, è che forse bisogna cercare di fare il sistema di
unire maggiormente tutte le forze, gli operatori economici, gli
operatori del territorio, tutti i portatori di interesse devono
essere coinvolti in una programmazione strategica, quella
programmazione che è stata richiamata nella prima risoluzione, alla
quale aderiamo convintamente e credo che forse bisogna andare
sicuramente in questa direzione, perché non è mai troppo il
dialogo, non è mai troppo il confronto e troppo spesso le scelte
che sono state fatte sono state carenti della giusta partecipazione
e condivisione sugli obiettivi comuni.
Presidente
- La parola al collega Cognetta.
Cognetta (MOUV')
- Ho ascoltato con molto interesse gli
interventi di tutti i colleghi e avrei alcune cose da dire di
carattere prettamente politico, quindi lascerei per un attimo da
parte il testo di questa risoluzione e farei un ragionamento per un
attimo che esula dall'argomento in sé. Io credo che quello che è
accaduto in quest'aula è speculare a quanto è accaduto ieri, c'è un
pezzo di maggioranza che ha detto sostanzialmente che questa
gestione non funziona, poi lo possiamo ammantare di mille parole,
poi possiamo dire che la risoluzione è scritta male, poi possiamo
raccontare quello che volete, però c'è una divisione anche in
maggioranza. Faccio mie le parole del collega Restano di ieri,
perché questo è il dato di fatto!
Io credo quindi che, al di là del voto sulla singola
risoluzione, voi dite raffazzonata, qualcuno ha detto non
tecnicamente precisa, non ha nessuna importanza, c'è un dato
politico che deve emergere quando si lavora in quest'aula e il dato
politico di oggi è che la maggioranza ha una frattura. La frattura
è dovuta a una questione tecnica in questo caso, la gestione fatta
in questo periodo dal CdA della Monterosa non è gradita a tutta la
maggioranza, bisogna prendere atto di questo. Possiamo poi
disquisire se qualcuno ha i parenti, non ha i parenti, "l'hai
scritta così, l'hai fatta cosà", la sintesi - per andare incontro a
quanto detto dal collega Marquis - è questa, così come credo - e
adesso entro invece a parlare della risoluzione - che, quando 403
abitanti scrivono che c'è qualcosa che non va, forse vogliono anche
delle azioni rispetto a quello che non va. Non basta che lo
scrivono e ce lo portano, oppure facciamo una bella chiacchierata e
diciamo ai 403 abitanti che ci siamo tranquillamente e amenamente
divertiti andando a fare una bella gita, dopodiché tutto resta come
prima? Può essere un modo per rispondere anche questo. Io invece ho
fatto un po' di sintesi e sulla Monterosa l'ho fatta da un po' di
tempo, non è che l'ho fatta ieri, ho presentato nella passata
legislatura e in questa diverse iniziative. Ho fatto anch'io i
sopralluoghi senza la IV Commissione, sono venuto a parlare con gli
abitanti, a cominciare da quelli del villaggio Cuneaz; si ricorda,
Assessore? Ne abbiamo parlato, che fa sempre parte del pacchetto
Monterosa, poi ho parlato con gli uffici e mi sono molto informato
sulle assunzioni, e ne ho parlato in quest'aula per due volte
spiegando nel dettaglio tutto quello che c'era che non andava, che
non riguarda solo la Monterosa nel caso specifico delle
assunzioni.
Allora il dato politico finale, secondo me, è che bisogna dare
onore al merito per quanto fatto dal collega Restano, perché non
succede certo spesso in quest'aula di vedere qualcuno della
maggioranza che esprime il proprio pensiero in maniera così libera
e schietta e comprendo quando poi dichiara il voto di astensione,
lo comprendo, perché se avesse votato a favore di questo e il resto
della maggioranza contro, la conseguenza sarebbe stata naturale
rispetto a una maggioranza di 18, diciamoci le cose come stanno! Se
qualcuno pensa che litigando nell'opposizione ci si diverta, a me
non fa tanto divertire, ve lo dico chiaramente, non ascolto neanche
più certi discorsi, me li faccio scivolare via tranquillamente,
perché io lavoro contro la maggioranza, non contro una parte
dell'opposizione! La mia attività è contro la maggioranza, ma è la
stessa attività che avete fatto voi quando eravate in opposizione,
perché è quello il nostro lavoro a seconda dei ruoli. Non troverei
quindi niente di strano a fare un qualcosa di raffazzonato
all'ultimo momento se so che quello può mettere in difficoltà la
maggioranza, è una logica conseguenza. Io quindi credo che quello
che qui si pensi come uso strumentale è semplicemente uno strumento
di lavoro. Le risoluzioni sono nel Regolamento, io potevo scrivere
qualsiasi cosa e chiedere la testa di chiunque, fosse esso
collegato al punto, veniva comunque discusso e istruito, perché è
una questione politica. Le questioni tecniche le fanno i tecnici
oppure si fanno in commissione con l'ausilio dei tecnici. Spesso
qui si dimentica questa cosa.
Devo anche aggiungere una cosa molto importante: credo che il
sacrificio del collega Restano non sia stato vano. Aver dimostrato
questa spaccatura, nonostante le pressioni che sicuramente avrà
subito, perché ci sono stato anch'io in maggioranza e so cosa vuol
dire... le pressioni che sicuramente avrà subito per non arrivare a
questo punto, tant'è che c'è stata una riunione quando è stata
presentata questa risoluzione, che è durata più di mezz'ora, non è
roba da 5 minuti, collega Marquis, si sentiva da fuori quello che
succedeva, quindi non c'era bisogno di avere la sfera di cristallo.
Il suo sacrificio che non è un sacrificio ma è una presa di
posizione giusta e corretta corrisponde a un messaggio politico che
io voglio fare e i firmatari vogliono fare, perché qui si ragiona
in termini di messaggi politici e non solo di questioni tecniche.
Il messaggio politico che voglio lanciare al collega Restano, visto
che ho fiducia in quello che ha detto, quindi è che questa
risoluzione, per quanto riguarda i firmatari, viene ritirata,
perché io ho fiducia in quell'uomo e in quello che ha detto. Avete
capito il messaggio politico? Lei, Presidente, lo ha compreso? Voi,
Assessori, lo avete capito? No? Adesso glielo spiego io: continuerò
a lavorare in questo senso, è chiaro? Non è mica facile?
(interruzione dell'Assessore Bertschy, fuori
microfono)
... ecco, glielo spiega lei, benissimo, il collega Bertschy mi
sta dicendo che glielo spiega lei, mi sembra una cosa positiva. È
questo il punto ed è questo il ragionamento che si fa, chiaro?
Avete capito, lo so che lo avete capito.
Presidente
- La parola al collega Vesan.
Vesan (M5S)
- Vorrei illustrare la posizione del mio
Movimento nei confronti della seconda risoluzione visto che c'è la
possibilità di intervenire su entrambe. Questa risoluzione è stata
proposta in quest'aula ed è stata proposta anche al nostro
Movimento, sulla scorta di questo, c'è stato chiesto se la
firmavamo. Abbiamo chiesto se potevamo leggerla prima pensando che
potesse invece avere un qualche interesse che cosa c'era scritto
all'interno della risoluzione ma, per fortuna, il collega Cognetta
ci ha finalmente spiegato che poteva scriverci qualunque cosa tanto
poi la ritirava... grazie per averci chiesto la firma. Oltre a
questo, ci ha spiegato che in realtà questo non è un intervento
legato alla Monterosa Ski, non è un intervento legato a questi
impianti, non è un intervento legato al consiglio di
amministrazione, è solamente un dato politico. Siamo contenti, noi
pensavamo che quest'Amministrazione lavorasse per atti come ci ha
ripetuto il collega Chatrian fino allo sfinimento e come ci è stato
ripetuto anche fino alla nostra prima seduta anche dal collega
Cognetta, che ci ha detto che se scriviamo male gli atti, è meglio
se non li presentiamo: questo ci ha detto alla nostra prima
presenza in quest'aula. Ebbene, qui invece noi gli atti li
scriviamo solo per ridere, fare battute e fare gli interventi
politici. Quando ci siamo incontrati non direttamente con il
Consigliere Cognetta ma con il Consigliere Aggravi firmatario e che
è tornato a riproporci la firma su questa risoluzione, noi abbiamo
evidenziato le lacune all'interno del testo e che poteva essere
condivisibile arrivare a una richiesta di intervento su quello che
riguarda il rinnovo o meno del CdA ma questo doveva essere
motivato. Non posso infierire nei confronti del mio collega
Segretario Restano, che ha parlato a nome della maggioranza e
quindi nessuno ha chiesto la sua firma su questa risoluzione, però
il Consigliere Gerandin ha evidenziato un sacco di punti
discutendone in quest'aula sulle motivazioni profonde che invece
portavano a presentare questa risoluzione, motivazioni nel merito,
non motivazioni legate allo
show
da attore fatto appena
adesso dal collega Cognetta. Queste motivazioni potevano
tranquillamente essere inserite in questa risoluzione. Noi non
abbiamo detto: non ve la firmiamo, grattatevi, ma abbiamo detto: se
la motiviamo adeguatamente, siamo disponibili a firmarla e la
risposta, probabilmente politica perché in realtà questo era un
pezzo di carta straccia, è stata: "o la firmate così o niente". Noi
quindi non l'abbiamo firmata, perché noi in quest'aula invece non
siamo qui a lavorare contro la maggioranza, noi siamo qui a
lavorare per i cittadini valdostani che ci pagano uno stipendio per
produrre degli atti finalizzati al buon funzionamento della Regione
autonoma Valle d'Aosta. Se lei è qui per combattere lotte personali
contro qualcuno che l'ha spodestata dalla sua posizione di
maggioranza, è libero di farlo ma la preghiamo in futuro di non
coinvolgerci in questo, che invece, esattamente come ieri, è il
vostro ennesimo giochetto.
Presidente
- La parola al collega Nogara.
Nogara (UVP)
- Innanzitutto mi scuso, mi sono
dimenticato, quando ho presentato la relazione della commissione,
di ringraziare tutti i suoi membri, perché, secondo me, abbiamo
fatto un ottimo lavoro tutti assieme, abbiamo sempre condiviso
qualsiasi cosa, qualsiasi decisione, qualsiasi riga che abbiamo
scritto in quei giorni. Voglio ringraziare tutti quelli che hanno
firmato anche questa petizione, perché a me non è mai successo di
trovare sia qui in commissione, sia ad Antagnod... quando abbiamo
fatto il sopralluogo, abbiamo trovato tutti: io dico tutti perché
abbiamo trovato i commercianti, i maestri di sci, gli operatori
turistici del settore e in tutti si è visto l'amore che hanno per
la loro terra, i loro impianti, le loro piste, ed è proprio per
questo che è stata fatta anche questa relazione ed è una cosa che -
ne abbiamo discusso anche fra i membri della commissione - ci ha un
po' stupito, però gradevolmente, ci ha colpito perché tutti hanno
detto che vogliono mettere del loro. Prima nell'intervento del
Consigliere Aggravi si parlava proprio di quello che succede in
Trentino, degli operatori turistici, di albergatori che mettono dei
soldi proprio per queste iniziative, mi ha dato proprio
quell'impressione, ed è proprio per questo che alla fine della
relazione che è stata fatta dalla IV Commissione si è messo proprio
il fatto di stimolare anche queste iniziative molto importanti, e
questo è tutto quello che di positivo si è trovato. Io ho ascoltato
un po' tutti per quello che era stato detto, volevo fare un
intervento finale proprio come Vicepresidente della commissione per
tirare un po' le somme e per chiudere, vi dico la verità che ho
avuto qualche difficoltà... e mi riferisco sempre a lei,
Consigliere Aggravi, perché è stato l'unico un po' che ha preso una
linea che è stata quella... perché lei ha parlato di un
amministratore che, sotto l'aspetto amministrativo, il suo lo ha
fatto, poi può avere sicuramente altri problemi per altri settori.
Io non capisco tanto il Consigliere Cognetta, che mi parla di una
maggioranza fratturata. Io vorrei chiedergli qual è la sua
minoranza che non è fratturata, siete del MOUV' in tre e avete
detto tre cose completamente diverse, allora spiegatemelo per
cortesia! Il Consigliere Gerandin ha detto che questa non era
assolutamente una mozione politica, anzi era una questione
prettamente tecnica. Va bene, non si voleva fare la guerra a
nessuno. Lei ha detto esattamente il contrario. Il collega Ferrero
che ha parlato prima dei parenti, non parenti, di tutte queste
cose, denunciava tutti, in queste situazioni non so cosa vorrà
fare. Allora parlare di una linea, in questo caso forse non era
così centrata, lei ha fatto proprio un discorso politico, il suo
obiettivo è quello di sfondare la maggioranza, però di tecnico
politico ma di tecnico assolutamente niente, perciò, da un certo
punto di vista, questo Amministratore le può andare bene.
Per quanto riguarda la risoluzione, Consigliera Spelgatti, lei
ha detto: "l'abbiamo proposta", noi non l'abbiamo vista, potevamo
forse anche discuterne. Lei ha detto che se si firmava una mozione,
bisognava firmare anche l'altra, secondo me...
(interruzione di un Consigliere, fuori microfono)
... almeno proporla o no? Io glielo ho proposta perché eravamo
rimasti d'accordo, come commissione, che avremmo fatto una
risoluzione proprio per rendere più incisivo il lavoro che era
stato fatto. Mi aspettavo forse almeno di sentire: "guardate che
noi forse qualcosa vogliamo fare". Adesso trovarci questa che, come
ci spiega il Consigliere Cognetta, è una cosa prettamente politica,
invece lei mi ha detto che è una cosa tecnica... capite che è un
po' difficile riuscire a capire dove si può andare. Si poteva poi
magari trovare una soluzione perché l'abbiamo discusso proprio io e
lei di certe cose che in quel comprensorio potevano andare o non
andare, si poteva arrivare a un accordo, a un qualcosa. Vi dico la
verità: secondo me, una cosa anche positiva che abbiamo visto - e
l'ho citato anche nella relazione - è che noi ci troviamo con una
stazione come Antagnod che aveva due anni fa un passivo di 300 mila
euro, l'anno scorso di 180 mila euro, vediamo che cosa ha
quest'anno, c'è un miglioramento anche in quello, c'è la volontà
anche, come vi ho detto già prima, da parte degli operatori del
settore della zona di darsi da fare, e quella io la trovo la cosa
più positiva che abbiamo visto in quei giorni quando abbiamo
parlato con queste persone. Mi ricordo benissimo gli albergatori
soprattutto quando sono venuti qui in aula a parlare in
commissione, che dicevano: "
Munari ha fatto bene fino adesso,
però adesso bisogna cominciare a investire
", e probabilmente
questa è una cosa che avevano ragione nel dirla. Probabilmente
manca un po' di dialogo con tutti gli operatori del Monterosa Ski,
perché è quello che alla fine è emerso. Qualcuno ha parlato di
tagliare le teste, probabilmente ci voleva anche quello, è stato
fatto e adesso investiamo. Secondo me, doveva esserci una
discussione di questo tenore all'interno di quest'aula per vedere
che cosa si può fare di buono ma non tanto ad Antagnod... per
carità, sicuramente ad Antagnod, perché ci siamo resi conto come
questa stazione sciistica sia importante per quel territorio, ma in
tutte le piccole stazioni sciistiche della regione: questo era il
discorso che, secondo me, oggi in quest'aula bisognava fare. Il
collega Gerandin ha detto di fare una stazione unica, probabilmente
questa può essere la soluzione, invece qua alla fine ci si è un po'
battibeccati su cose forse personali, mi sembra, oppure su cose
vecchie che sono già emerse tante volte in questo Consiglio, anche
perché, da una parte, si parla di persone che non sono capaci a
fare il loro lavoro, da un'altra parte, si dice - io ho preso
proprio qua i dati - che gli amministratori sono grandi manager,
manager coraggiosi, non l'ho detto io, lo avete detto voi, lo ha
detto il suo collega di Movimento. Non è assolutamente negativo
quanto ha detto il collega Restano e io spero che in quest'aula,
sia che sia di minoranza che di maggioranza, ognuno dica le cose
che effettivamente crede e pensa ma, come diceva la Consigliera
Minelli o il Consigliere Vesan, è anche proprio per lavorare non
tanto per farsi la guerra uno con l'altro ma magari per riuscire a
fare un qualcosa di buono per la nostra Regione. Io comunque
ringrazio ancora tutti quanti hanno collaborato per questo lavoro
sulle piccole stazioni sciistiche della nostra regione.
Presidente
- La parola alla collega Minelli.
Minelli (RC-AC)
- Sto immaginando che molto
probabilmente, proprio mentre noi in aula stiamo discutendo di cose
che sostanzialmente con la petizione della popolazione di Antagnod
a questo punto mi pare c'entrino poco, visto che 400 e più persone
erano così interessate a portare avanti le loro istanze, buona
parte di queste persone in questo momento siano in
streaming
ad ascoltarci. Io credo che, se fossi al posto di una sola di
queste persone, sarei profondamente offesa, perché una necessità
reale, un bisogno di persone che vivono e operano sul territorio e
che sono in questo momento in una situazione critica di
difficoltà... vedono utilizzare la loro situazione, le loro
istanze, le parole che ci hanno portato in commissione e che hanno
ripetuto durante il sopralluogo, e che io ho ascoltato con grande
attenzione e che ho giudicato importantissime sia perché erano
precise, chiare, appassionate, sia perché denotavano uno spirito di
gruppo che si trova ancora in tante realtà della Valle di Aosta ma
sempre meno... immagino che queste persone sedute davanti alla TV o
al computer a sentir parlare di questioni politiche e sentire
questi ragionamenti che sono stati fatti in quest'aula utilizzando
il loro argomento principe non possano che sentirsi
strumentalizzate, e mi dispiace molto perché invece, secondo me,
questo era stato un momento importante in cui il Consiglio, la
commissione avevano valorizzato un tentativo di partecipazione
popolare che ha un suo valore intrinseco, quindi io sono arrabbiata
di questa cosa.
La collega Spelgatti ritiene di avere dei limiti nel comprendere
la
ratio
del nostro ragionamento; mi spiace, collega, questo
è un problema suo ammesso e non concesso che sia esattamente così.
Quello che invece non è certamente nei suoi limiti e anche di
alcuni dei suoi colleghi è la capacità di strumentalizzazione che
lei riesce a fare delle posizioni e degli interventi altrui.
Collega Gerandin, io condivido molte delle cose che lei ha detto
oggi e che ha detto altre volte, lei conosce molto bene la
situazione di quella Valle, perché ci vive e conosce le persone
singolarmente, quindi mi spiace anche che ci sia stata questa
differenziazione al vostro stesso interno, lei ha parlato di una
questione, il Consigliere Cognetta ha parlato di un'altra, si
capisce che sono delle posizioni diverse, si capisce, è chiaro. Lei
mi ha ammonita prima dicendo che non bisogna perdere le occasioni,
che ogni occasione persa è andata. Io sono convinta che l'occasione
oggi l'abbiate persa voi, nel senso che se c'era la volontà - ed è
una volontà che io ritengo condivisibile - di discutere del CdA
della Monterosa, la sua composizione, il ruolo del suo Presidente,
che è un ruolo condotto in una maniera che ho già detto non
condivido, avete sbagliato i tempi. Questa cosa era da costruire in
maniera diversa e poteva trovare l'appoggio e il sostegno di altre
persone qui dentro, perché non ho nessuna remora a dire che non
condivido quel tipo di gestione ma è stato impostato in maniera
sbagliata. Le due cose in questo momento non dovevano andare
insieme ma non perché non riesco a capire il ragionamento politico
che ci sta dietro, l'ho capito benissimo, non sono proprio una
cretina, l'ho capito, ma io torno a dire che quello che mi dispiace
profondamente è che la popolazione di Antagnod sia stata usata:
questa la ritengo una cosa scorretta e anche intollerabile.
Presidente
- La parola alla collega Nasso.
Nasso (M5S)
- Avrei voluto non cedere a questa
provocazione ma ho ceduto. Mi sembra di essere nel film "Enigmista"
o "Il Codice da Vinci", non lo so, una
pièce
teatrale molto
ben costruita dove sono stati presi per il naso Restano, gli
Ayassini, noi qui dentro, quelli fuori e via dicendo. Bravissimi,
io non ne sarei in grado. Quello che mi dispiace è che abbiamo
un'infinità di punti all'ordine del giorno parecchio importanti e
che per questo "giochino politico" abbiamo davvero perso un
pomeriggio. Io sono proprio un po' turbata, siamo tutti pagati
profumatamente, noi oggi qui dentro abbiamo fatto niente per il
vostro "giochino politico", così Restano si è emozionato perché
pensava a una roba che poi non era vera, poi ritirata, io a
scervellarmi per capire, firmarla, chiedere... tempo perso. La
prossima volta se mi avvertite, me ne vado in ufficio, lavoro,
faccio altro e voi fate tutte le vostre
pièces
. La mia
attività politica è un'attività pro quello che ritengo giusto, se
qualcosa di giusto lo propone pinco, pallo, tizio o quell'altro, lo
sostengo. Per il gioco dei ruoli, è vero, siamo maggioranza e
minoranza, ma se trovo qualcosa di intelligente che voglio
sostenere proposto dalla maggioranza, lo voto, non per partito
preso non lo voto perché credo che quelli che mi abbiano votata mi
abbiano votata per portare avanti un interesse comune, perché non è
che se oggi voi proponete una roba che io condivido ve la voto e se
domani è passata lì non la voto più, se la condivido, la voto lo
stesso, credo che questo sia un mandato. Chiedo scusa se mi
permetto di dirlo, ma credo che abbiate proprio una pessima figura
con un'iniziativa molto sentita. Mi dispiace che non abbiate
sentito le parole del maestro di sci, degli albergatori, eccetera,
e dovrete poi darne conto di questa recita che avete messo in
piazza questo pomeriggio. Ho finito.
Presidente
- La parola al collega Aggravi.
Aggravi (LEGA VDA)
- Io pensavo di non intervenire più ma
intervengo più per fatto personale che per quello che ho detto, che
è stato anche riassunto benissimo dal collega Nogara, il quale ha
compreso la finalità del mio intervento. Io penso di essermi sempre
contraddistinto per cercare dei punti di mediazione e di sintesi,
anche quando ho subito dei processi in quest'aula. Caro collega
Vesan, se lei è offeso per qualcosa, è un problema suo, nel senso
che in quest'aula se non vuoi firmare delle mozioni o delle
iniziative che ti vengono proposte, non le firmi; se non si trova
un punto di sintesi, non si arriva al punto di sintesi; se ne
discute e si vota a favore, ci si astiene o contro. Se lei è
offeso, non è colpa mia! Sinceramente sentirmi dire che io sono
venuto più volte a chiederle una firma quando non è vero... forse
può fare spettacolo, forse ce l'avete con la Lega, non lo so, forse
l'esperienza di governo a Roma... personalmente spero che finisca
presto. Detto questo, però io le dico sinceramente che se non la
vuole firmare, non la firma, com'è successo in altre occasioni.
Dall'altro punto di vista dare a intendere sempre che qua si
spreca i soldi e qualcuno non lavora, sinceramente mi si perdoni ma
lo dico, penso a nome di tanti, ognuno deve guardarsi a casa sua,
ognuno deve pesare le sue iniziative, ognuno deve pesare il lavoro
che fa e in cuor suo, e soprattutto di fronte ai propri elettori,
ne risponderà, ma fare i censori qui, o andare a dare dei voti
sinceramente non mi piace. Non c'è soltanto una parte che lavora e
che si guadagna lo stipendio, ce ne è anche un'altra. Magari sono
giochini, magari sono segnali, ma perdonatemi, dove siete arrivati?
Qui dentro si danno anche dei segnali e chi è fuori farà le sue
valutazioni e valuterà questi segnali perché qua di atti
amministrativi se ne fanno anche tanti ma si fanno tanti atti
politici e un segnale al di fuori conta molto di più di tante
iniziative che non arrivano a nulla! E comunque benvenuti in
Consiglio regionale.
Presidente
- La parola al collega Rollandin.
Rollandin (UV)
- Sarò brevissimo su due aspetti, il
primo: la proposta della commissione credo sia stata apprezzata da
tutti ed è finita come quello che meglio riassumeva, quello che è
stato fatto con sopralluoghi e con iniziative varie e su questo
credo che discuterne sarebbe ultroneo. Un po' più di discussione
invece merita l'altra risoluzione, che parte da alcuni concetti e
alla fine arriviamo a un punto che dice: "ma facciamo fuori
questo". Mi sembra che sia un po' semplicistico. Vorrei ricordare
solo due cose, non per obbligo perché la commissione ha visitato
Antagnod, poi ha fatto anche un breve passaggio a Estoul, quindi
devo ringraziarli, perché sono andati a rivedere questo angolino
che non ha le stesse caratteristiche di Antagnod, però è lì. Ora,
il problema vero di tutto quello che è stato oggetto di questa
discussione, sul come, perché, come dobbiamo arrivare, che cosa
dobbiamo fare... qui c'è un organo di gestione che è la commissione
uscente, quelli che oggi sono in scadenza... il comitato di
gestione della Monterosa non è di oggi, era lì quando ci eravate
voi ed è ancora lì in proroga fino alla fine del mandato. Ora,
questo Consiglio di amministrazione, da un punto di vista della
gestione finanziaria, com'è stato ripetuto, ha avuto dei risultati
importanti. Il problema vero qual è? Le piccole stazioni che fine
fanno? Non è che qualcuno, come diceva Gerandin, vuol far morire
qualcun altro o ridurre le piccole stazioni, il problema è di
capire se funziona il teorema che dobbiamo fare delle compensazioni
tra quello che guadagna la Monterosa nel suo complesso
intervallivo, chi guadagna e, per fortuna, guadagna bene, se deve
prendersi carico anche di quello che invece non può arrivare a
prendere la piccola Estoul, Antagnod e Champorcher, e così ci sono
altre situazioni. Cogne è in perdita, nessuno ne parla, però
sappiamo che se non ci fosse Pila, che compensa questa perdita,
saremmo nella stessa posizione, e così potrei fare per altre
situazioni. Poi ci sono le situazioni dei Comuni che hanno gli
impianti a fune, dicendo sottovoce che sappiamo che dopo tre anni
dovrebbero essere... Perché faccio questi piccoli esempi? Per dire
che il vero problema è uno: o accettiamo che ci siano per la nostra
caratteristica montana, che vuol dire avere anche le piccole
stazioni, se ci crediamo, dobbiamo tener conto di questa
compensazione, oppure il discorso non avrà mai un risultato. Allora
i 403 che aspettavano e che giustamente hanno parlato in modo
corretto hanno rappresentato una piccola parte, lei è già andata
come altri a Champorcher e ne trovava altri 500, a Estoul ne
trovava 30 ma la questione, tenuto conto delle proporzioni, è
sempre la stessa. Chi paga? Possiamo allargarlo a tutta la Valle,
adesso c'è la Monterosa, ma non cambia il tema finanziario, cambia
il tema di prospettiva, che è già quello che si vorrebbe fare ed è
quello che dovrebbe essere fatto di collegare sempre al meglio e
sempre più in alto gli impianti di risalita, perché questa è
un'osservazione banale ma che ha già portato tanti disguidi in
certe stazioni che non si regge più, perché se guardiamo Crevacol,
se guardiamo gli altri, che cosa stiamo a dire? La situazione è la
stessa. Non è una questione di gestione, la gestione è se io nello
stesso comprensorio prima perdevo, adesso non solo non perdo ma
guadagno. Qualcosa sarà successo, poi andiamo a verificare ed è
quello che si dovrà fare, cioè come si è arrivati a un certo
risultato, con quali criteri, con quali azioni, vedere se quello
che c'è deve ancora cambiato, questa è un'analisi che deve ancora
essere fatta ed è corretta, finisce lì il discorso, tutto il resto
è poesia. Noi abbiamo avuto delle esperienze, voglio ricordarlo,
noi in quest'aula abbiamo discusso di Monterosa di più che di tutti
gli altri impianti, perché regolarmente ogni anno dovevamo versare
soldi per sostenere le perdite della Monterosa, quindi dibattiti a
non finire. Il risultato era che alcune cose si potevano fare,
altre però sono chiaramente in itinere e dovranno essere fatte.
In conclusione io capisco l'abilità del collega Cognetta, che ha
voluto mettere in politica un aspetto che era prettamente tecnico e
amministrativo, poi che giustamente ci sia anche - ed è bello che
ci sia - chi vuole giustamente sottolineare alcuni aspetti,
piuttosto che altri, deve evidenziarli nel momento in cui se ne
parla, ma se questo deve necessariamente produrre certi effetti, io
credo che la discussione qui dentro quest'aula abbia portato oggi a
delineare due cose chiare: che chi ha voglia di leggere, di
ascoltare e di seguire ha un'idea molto chiara - e qui lo hanno
detto -, chi invece non vuole vedere le cose come sono, come
emergono e come devono essere trattate non troverà mai la
soluzione, perché questo è un modello ripetuto. Oggi abbiamo
discusso della Monterosa, potevamo ripeterlo per altre tre volte e
facevamo la stessa discussione e trovavamo le stesse tematiche e le
stesse difficoltà. Questo è sicuramente il pane che ci aspetta,
quindi dobbiamo solo capire con che companatico vogliamo mangiare.
Io credo che politicizzare queste situazioni non sia positivo. È
giusto che ci siano degli indirizzi, la risoluzione dà questi
indirizzi e allora credo che sia giusto votare la risoluzione e
chiaramente astenersi sull'altro tema che non era congruente con
quello che invece era un principio da attuare con molta precisione,
con la giusta osservazione e con le giuste misure per trovare le
soluzioni adatte.
Presidente
- La parola al collega Cognetta.
Cognetta (MOUV')
- Molto, molto brevemente. Ci sono delle
situazioni tecniche e delle situazioni politiche. Spesso queste
situazioni non si possono disgiungere. Collega Rollandin, non
dobbiamo dimenticare che quasi alla fine della scorsa legislatura a
questa società che va così bene abbiamo dato 16 milioni di euro e
non lo dimentichiamo, perché sennò poi sembra che non gli abbiamo
più dato niente. Per quanto riguarda la gestione - nella quale non
sono entrato nel merito ma qui avrei molto da dire perché conosco
tutte le relazioni che ci sono state, i bilanci e così via -, se ne
potrebbe parlare per ore come ha detto lei, e non solo di
Monterosa, come giustamente ha detto lei. Vede, il fatto politico
che ho rilevato io è che non accade spesso che un certo numero di
abitanti in qualche modo esprima un dissenso, o comunque delle
perplessità su quello che accade in un posto. Allora mi è sembrato
opportuno evidenziare questo fatto, al di là delle questioni
tecniche, infatti io non sono entrato nelle questioni tecniche,
avrei potuto entrarci e parlare per un bel momento. Allora, vede,
io credo che la distinzione non è tra chi vuole metterla in caciara
e chi invece vuole parlare seriamente, perché anche qui sintetizzo
un po' quello che ha detto lei. La differenza, secondo me, sta tra
chi vuole risolvere le cose in un modo e chi in un altro.
Per quanto mi riguarda, io vorrei che le soluzioni non fossero
in qualche modo divisive. La soluzione trovata per un certo periodo
di tempo poteva funzionare, lei l'ha applicata anche in altre
partecipate. Io ho già visto altre partecipate in passato nelle
quali sono stati cambiati i membri del CdA e sono successi dei
ragionamenti per i quali sono state modificate le modalità di
gestione di quelle partecipate. Allora io credo che politicamente
il lavoro che doveva essere fatto alla Monterosa è stato fatto e
adesso è ora di cambiare registro. Volevo quindi sollecitare questo
cambio. Rispetto al passato, io ho detto semplicemente di non
lasciare le stesse persone e neanche di toglierle, ho detto solo di
non rinnovarle. Era questo il messaggio che qualcuno in maggioranza
ha recepito, ed è un altro messaggio anche questo, e basta. Era
questa la sintesi secondo me. Poi se uno vuol dire: "no, l'hai
messa in caciara"; no, in realtà, io ho ottenuto il mio risultato:
il risultato è che parte della maggioranza ha capito che quel ciclo
è finito e mi basta già.
Presidente
- Chiudiamo la discussione generale se non ci
sono altri interventi e diamo la parola in replica all'Assessore
Bertschy.
Bertschy (UVP)
- Credo che, nel rispetto di chi ci ha
ascoltato fino adesso e anche di voi che siete intervenuti,
l'intervento sarà molto breve e soprattutto per ringraziare
innanzitutto i cittadini che hanno proposto questa petizione perché
hanno colto nel segno, hanno obbligato la politica a interessarsi
di un problema, a costruire un confronto, andare a vedere e
conoscere il problema e, infine, a definire una linea strategica.
Quella che emerge dalla conclusione della petizione, dopo i vostri
interventi, è una linea strategica, un indirizzo chiaro che il
Governo raccoglie, un indirizzo che, tra l'altro, in Consiglio
regionale è emerso più volte, la necessità è quella di continuare
nel percorso che ha portato alle prime fusioni per incorporazione e
a fare in modo che oggi questa scelta continui a produrre i
benefici per la quale è stata adottata. Noi quindi lavoreremo su
questo, lavoreremo per cercare di far nascere maggiori sinergie,
maggiori collaborazioni, maggiori alleanze, perché sul territorio
le persone non trovino divisione nelle società di gestione degli
impianti ma piuttosto interesse per il lavoro che portano e i
benefici che possono produrre. Un secondo ringraziamento va a tutti
coloro che hanno cercato di conoscere un settore, che comunque è un
settore particolare, io immagino che le audizioni vi abbiano
permesso di avere dati, di conoscere meglio le situazioni e,
attraverso questa conoscenza, di produrre un'azione politica:
quella che avete portato all'attenzione del Consiglio regionale con
la risoluzione che sarà la risoluzione l'unica che oggi parla delle
cose da fare: quella che riguarda come approcciare il tema delle
piccole stazioni in uno sviluppo dei comprensori sciistici... ci
dite come lavorare. L'impegno da parte nostra sarà di portare in
commissione i documenti che mancano, di continuare nel lavoro che
abbiamo iniziato ormai da 90 giorni e di fare in modo che voi
possiate continuare a fare il vostro lavoro in Consiglio e in
commissione con la maggiore conoscenza possibile di tutto il
dossier
. Per il resto evidentemente sono passati tanti fatti
politici oggi in aula, ieri e oggi, sui quali non sta a me come
Assessore argomentare. Ci sono dei momenti in cui evidentemente
nella trasparenza che la politica sempre più dovrebbe avere, si può
sostenere una buona idea della maggioranza, si può contrastare una
buona scelta della maggioranza, si può dire in maggioranza che non
si è d'accordo su una scelta: questo è far politica in maniera
trasparente. Se poi uno pensa che tutto questo serve per far cadere
la maggioranza, è libero di crederlo e di illudersi. Non è così che
cadrà questa maggioranza, bisognerà fare altre cose. Credo che la
politica è in moto fuori dal Consiglio regionale, i movimenti
stanno lavorando, ci sono tanti appuntamenti alle porte, vedremo
cosa succederà, non è questo l'argomento che era in discussione
oggi. Il Governo non è condizionato dall'intervento del collega
Restano, anche perché il Governo non dovrà fare nomine, le dovrà
fare Finaosta, quindi non è un'indicazione di una persona che può
condizionare l'azione di un Governo. Ognuno si senta libero di dire
quello che pensa, io spero che non nascano altre petizioni. Adesso
ne è nata una pro, quella contro è già passata, speriamo che non ne
nasca una intermedia. Io lascerei vivere quella comunità, la
politica dovrebbe cercare di occuparsi di quella comunità senza
dividersi sulle persone. Io immagino che questo sia il più bel
messaggio che il Consiglio regionale possa lanciare per i prossimi
mesi della Valle d'Ayas ma anche della Valle di Champorcher e dei
comprensori che aspettano da noi scelte politiche opportune, non
solo decisioni sulle persone.
Presidente
- Collega Vesan, vuole intervenire per
dichiarazione di voto sulla risoluzione?
Vesan (M5S)
- Per fatto personale solo per difendere la
mia onorabilità quale Consigliere, anche perché le mie figlie la
sera guardano lo
streaming
del Consiglio. Collega Aggravi,
lei mi accusa di essere un politico scadente e riconosco che ci
siano assolutamente delle differenze per quello che riguarda il
nostro modo di fare politica, è un giudizio che posso serenamente
sopportare. Mi accusa anche con questo suo "benvenuto nel
Consiglio" di essere probabilmente un pivello incapace per quello
che ho fatto fino adesso, e anche questa è un'accusa che posso
serenamente sopportare. Il "benvenuto in Consiglio" a noi è stato
dato dai nostri elettori ed è l'unico "benvenuto" in quest'aula che
veramente mi importi. Lei però mi ha accusato di mentire e questo
veramente non sono assolutamente in grado di reggerlo e quindi
vorrei citare espressamente come si sono svolti i fatti. La firma
su questa risoluzione, chiamiamo 40.2, non so come vogliamo
definirla, è stata chiesta non da lei, perché non è quello che ho
detto, ma è stata chiesta dal collega Cognetta alla collega Nasso,
è stata sollecitata di nuovo dal collega Cognetta alla collega
Russo, in tutte queste fasi non siamo riusciti ad avere il testo
della risoluzione, abbiamo capito che poi effettivamente era
irrilevante, e solo in terza battuta ci siamo rivolti a lei e le
abbiamo chiesto se era possibile, al fine di firmarla, di
modificare il testo. Lei, caro collega, mi ha risposto con
un'espressione che la contraddistingue anche in certi altri suoi
interventi:
ghe pensi mi
[traduzione dal dialetto milanese:
"ci penso io"]...
(interruzione di un Consigliere, fuori microfono)
... no, non c'è nessuna volontà di modificare il testo della
risoluzione e quindi non l'abbiamo firmata, tutto lì. Se poi a
questo segue la dichiarazione della collega Spelgatti, che dice:
"chi vota la prima deve votare anche la seconda, altrimenti è la
stampella della maggioranza", a noi sembra di aver spiegato invece
perché non abbiamo firmato e non eravamo intenzionati a votare la
seconda risoluzione. Facciamo politica così, a livello elementare,
diciamo che vogliamo una cosa, facciamo quella cosa.
Presidente
- La parola al collega Aggravi per fatto
personale.
Aggravi (LEGA VDA)
- Per fatto personale due battute
semplicissime: sulla veridicità dei fatti, io non so chi ha chiesto
che cosa. Io ho parlato con la sua collega Nasso e quindi mettetevi
d'accordo e poi sono venuto da voi. Chiuso questo. Sul restante,
caro collega Vesan,
excusatio non petita, accusatio
manifesta.
Chi vuol capire capisca, i miei cugini non guardano
il Consiglio regionale e fanno altro.
Presidente
- Metto in votazione la risoluzione della
commissione, l'altra è stata ritirata. La votazione è aperta. La
votazione è chiusa.
Presenti: 33
Votanti: 33
Favorevoli: 33
Il Consiglio approva all'unanimità.
