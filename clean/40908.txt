Classificazione
TRASPORTI E VIABILITÀ
Viabilità



Oggetto del Consiglio n. 186 del 18 ottobre 2018 - Resoconto
OGGETTO N. 186/XV - Approvazione di mozione: "Impegno per il
completamento della pista ciclopedonale di fondovalle da
Pont-Saint-Martin a Courmayeur".
Fosson (Presidente)
- Punto 24 all'ordine del giorno. La
parola alla consigliera Minelli per l'illustrazione.
Minelli (IC) -
La mozione che presentiamo oggi si iscrive
in una visione del turismo sostenibile, una visione che ci sta a
cuore e che a nostro avviso può e deve trovare piena applicazione
nel futuro della nostra Regione. Parliamo oggi di cicloturismo che
è l'espressione con cui si indica il turismo praticato viaggiando
in bicicletta, un turismo che è in continua espansione e
rappresenta un segmento rilevante del mercato turistico europeo, il
cui valore è stimato in 44 miliardi di euro, generati da oltre due
miliardi di escursioni in bicicletta; venti milioni sono i viaggi
che comportano almeno un pernottamento. In Italia il valore del
cicloturismo supera i 2 miliardi di euro, in Germania questa cifra
è di 11 miliardi e in Francia è di 7,5 miliardi. L'Italia poi è il
primo Paese in Europa per quantità di biciclette prodotte: siamo a
quota 2,3 milioni di unità. Per fare un paragone con un altro sport
e un altro sistema di divertimento, si vendono nel nostro Paese
ogni anno 1,7 milioni di biciclette, a fronte di 170 mila paia di
sci. Il cicloturismo ha per sua natura una caratteristica di
lentezza e proprio per questo consente di vivere appieno i
percorsi, apprezzandone non solo le particolarità ambientali e
culturali, ma entrando in contatto profondo sia con i paesaggi che
con le persone che vi abitano.
I dati ci dicono che i cicloturisti sostano sul territorio in
modo più o meno programmato per le visite, per il ristoro, per il
pernottamento, per le manutenzioni delle biciclette e questo
valorizza molto spesso delle aree periferiche rispetto ai flussi
turistici maggiori, ciò che esercita delle ricadute positive
sull'economia locale e favorisce la nascita di iniziative
imprenditoriali e turistiche su scala diffusa. Già da qualche anno
diversi Paesi europei e anche alcune Regioni italiane hanno
imboccato con grande convinzione la strada del cicloturismo e
stanno orientando una parte cospicua dei loro investimenti per la
realizzazione di itinerari ciclabili, con dei risultati che sono
già oggi redditizi e che permettono di acquisire redditi
importanti. Per fare un esempio, nella provincia di Trento ci sono
duecento chilometri di piste ciclabili che producono 80 milioni di
euro di reddito ogni anno.
I turisti che scelgono di trascorrere le loro vacanze in Italia
con la bicicletta in modo particolare nelle regioni del Nord, che
più di altre offrono chilometri e chilometri di piste ciclabili e
anche numerosi servizi collegati, sono attualmente per il 60
percento una clientela straniera e per il 40 percento italiani,
secondo i dati rilevati dall'Ente nazionale per il turismo.
L'affluenza di questi cicloturisti non avviene peraltro soltanto
nei mesi estivi, ma anche in quelli precedenti della primavera
(marzo, aprile e maggio) e ancora in settembre e ottobre.
Forse non è a conoscenza di tutti che esiste una pista ciclabile
che si chiama VENTO (Venezia-Torino), una pista ciclabile di 679
chilometri che nei prossimi anni collegherà le città di Venezia e
di Torino. È un progetto rivoluzionario in un certo senso che, con
la sola cifra di 80 milioni di euro, che è il costo di circa tre
chilometri di autostrada, richiamerà, secondo gli studi effettuati,
centinaia di migliaia di turisti che sono desiderosi di
attraversare tutti i parchi e le aree protette che vi sono lungo il
corso del fiume Po. I 679 chilometri della VENTO potranno generare
a infrastruttura realizzata, queste sono le previsioni, addirittura
fino a mezzo milione di passaggi all'anno e l'indotto è previsto in
una cifra di 100 milioni di euro l'anno. Questo progetto è stato
avviato nel 2010 su un'idea del Dipartimento di architettura e di
pianificazione del Politecnico di Milano. Nel 2016 è stato firmato
un protocollo tra il Ministero per i beni culturali e ambientali,
il Ministero industria e turismo e le Regioni interessate, proprio
per la progettazione e la realizzazione dell'intera ciclovia.
Quest'anno il 16 aprile 2018 è stato affidato il progetto di
fattibilità tecnica ed economica, il preliminare. Questo progetto è
condiviso attualmente da quattro Regioni, undici Province, 183
Comuni, undici Parchi e diciotto enti di tipo diverso.
La legge dell'11 gennaio 2018, n. 2, recante "Disposizioni per
lo sviluppo della mobilità in bicicletta e la realizzazione della
rete nazionale di percorribilità ciclistica", individua la rete
delle infrastrutture a livello nazionale che è denominata
Bicitalia, classificata di interesse strategico e integrata nel
sistema della rete ciclabile transeuropea Eurovelo. Questa rete
nazionale Bicitalia comprende anche l'itinerario Bicitalia 3 che è
quello della ciclovia Francigena, con le varianti Moncenisio e
Sigerio, e quest'ultima, attraverso la Valle d'Aosta, fino al passo
del Gran San Bernardo che già conta una certa frequentazione,
nonostante ci siano ovviamente tratte impegnative e anche punti
relativamente pericolosi lungo l'itinerario attuale.
Per il conseguimento delle finalità della legge che citavo
precedentemente (n. 2/2018), le Regioni sono chiamate a predisporre
e ad approvare i piani regionali della mobilità ciclistica, che
dovrà tra le altre cose definire la rete ciclabile regionale, con
una puntuale individuazione delle ciclovie che ricadono nella rete
nazionale denominata Bicitalia. A partire dal 2003 la nostra
Regione ha realizzato, e sono attualmente in corso di
realizzazione, tratti di pista ciclabile lungo tutto il fondovalle
valdostano. Abbiamo calcolato con gli uffici che si tratta di circa
cinquanta chilometri totali, che sono equivalenti più o meno alla
metà del percorso tra Pont-Saint-Martin e Courmayeur.
L'infrastruttura ciclabile esistente, che è sicuramente di richiamo
per i residenti in Valle d'Aosta, non è però in grado, per questa
sua discontinuità e per la sua incompiutezza, di rispondere
adeguatamente alla domanda cicloturistica nazionale e
internazionale. La ciclovia della Valle d'Aosta che potrebbe andare
da Pont-Saint-Martin a Courmayeur e che corrisponderebbe a circa
cento chilometri, e anche di più, se si completasse il percorso
della Dora Baltea con l'innesto sulla Venezia-Torino, permetterebbe
con un percorso di circa novecento chilometri di transitare da
Venezia fino a Courmayeur in bicicletta.
Noi crediamo che questo costituirebbe un
atout
prezioso
per la diversificazione dell'offerta turistica in Valle d'Aosta
che, a nostro avviso, non può e non deve continuare a puntare
soltanto sui settori tradizionali, ma rivolgersi invece ad attività
che rientrino in un turismo davvero sostenibile. Inoltre la
ciclovia Baltea potrebbe agevolmente e proficuamente integrarsi con
degli altri progetti che già esistono di valorizzazione del
patrimonio ambientale, ma anche storico, paesaggistico, culturale
ed enogastronomico della Valle d'Aosta. Alcuni di questi progetti
sono in corso, mi riferisco al Cammino Balteo o a Valle d'Aosta
Romana, altri sono totalmente da ideare e qui si potrebbe aprire
una parentesi, perché sarebbe interessante studiare un'offerta
tutta nostra che dia importanza alla valle dei
Châteaux de la
Doire
che nulla avrebbe da invidiare ai
Châteaux de la
Loire
.
Faccio anche presente che nel vicino Canavese, con cui
confiniamo, attualmente i Comuni di Ivrea, di Albiano, di
Borgofranco, di Caravino, di Montalto Dora e di Settimo Vittone
stanno per dare attuazione a un progetto denominato "Percorsi
ciclabili del Naviglio di Ivrea", un progetto cofinanziato dalla
Regione Piemonte, che segue il corso della Dora e insiste per un
tratto su quella stessa via Francigena che è interessante anche per
la nostra regione. È attualmente fino a oggi mancata però una regia
unitaria che voglia programmare, investire e promuovere il prodotto
cicloturistico della Valle d'Aosta. Esistono dei tratti di pista
che sono frequentati, abbiamo questa mattina anche discusso
un'interpellanza sulla sicurezza di questi tratti di pista
ciclabile, ma quello che manca è un progetto unitario. Non ha molto
senso continuare a finanziare, a realizzare dei tratti singoli,
anche a metterli a norma, se non si prevede un progetto più ampio;
un progetto che ha delle risultanze economiche che sono documentate
per i luoghi in cui questo percorso è attivo.
Per questo motivo, perché crediamo che questa sia una proposta
concreta operativa e non sia una proposta così onerosa come altre
di cui dovremmo farci carico e che già sono state presentate in
questo Consiglio, in questa legislatura, noi chiediamo alla Giunta
regionale un impegno preciso ad assumere la regia del progetto. E
per regia intendo dalla progettazione al reperimento (ovviamente
non immediato, perché capisco che il problema economico è ingente)
delle risorse finanziarie necessarie ai fini di questo
completamento della pista ciclopedonale da Pont-Saint-Martin fino a
Courmayeur. Questo naturalmente in accordo e in collaborazione con
tutti gli enti locali interessati, i Comuni
in primis
.
Secondariamente quello che chiediamo è di attivarsi presso la
Regione Piemonte al fine di concertare l'ideazione, la
realizzazione e la promozione della ciclovia Baltea che, seguendo
la valle della Dora, vada a innestarsi sulla ciclovia VENTO e, allo
stesso modo, si chiede di operare tutte le possibili sinergie con
il Cammino Balteo, con la ciclovia Francigena, con i Castelli della
Dora e con i percorsi di
mountain bike
e di
e-bike
che sono già predisposti. In ultimo la richiesta è di attivare un
tavolo di lavoro con il CELVA, quindi con i Comuni, ma anche con
gli operatori e le associazioni di settore che già esistono,
proprio con l'obiettivo di mettere a punto l'offerta del
cicloturismo per la Valle d'Aosta.
Noi crediamo che si tratti di un progetto importante e che abbia
una sua ragion d'essere per lo sviluppo futuro del turismo in Valle
d'Aosta. A fianco dei settori tradizionali e agli sport che si
accompagnano a questi settori, noi siamo convinti che valga la pena
di investire risorse e anche attenzione nei confronti di quello che
è sicuramente un progetto per il futuro e che, rispetto ad altri,
ha sicuramente un impatto minore sull'ambiente e i costi stessi
sono più contenuti, ma a fronte di questo le possibilità
occupazionali e di ottenere un reddito ci risultano essere
importanti. Quindi quello che chiediamo è di sostenere questa
mozione.
Dalle ore 12:16 assume la presidenza la vicepresidente
Rini
.
Rini (Présidente)
- La parole au conseiller Bertschy.
Bertschy (UVP) -
Grazie ai colleghi di Impegno Civico e
del Movimento 5 Stelle per la presentazione di questa proposta. Con
un po' di rammarico dico anche che dispiace che non ci sia stato
proposto di firmarla, anche perché sono temi che conosciamo, ma
evidentemente, per come si sta delineando la politica in Consiglio,
ognuno sta cercando un po' le sue iniziative; lo dico con
tranquillità.
È un tema che ci è caro e che sosteniamo da tempo. All'inizio
del 2015, se non erro, avevamo portato una mozione che era stata
approvata in Consiglio regionale all'unanimità e si era discusso
lungamente di questo tema, come poi anche in altre iniziative. Il
tema delle piste ciclabili e della loro realizzazione, ma
soprattutto della loro gestione e della visione di questo
collegamento Valle d'Aosta-Piemonte, fa parte di una programmazione
che condividiamo e fa parte del nostro programma elettorale. L'idea
di unire una politica di confine con la Regione Piemonte sulle
piste ciclabili, come anche su tutta una serie di temi, è un'idea
che vorremmo portare all'attenzione politica e credo sia importante
cercare di farlo. Allora l'impegno era stato assunto e una serie di
investimenti credo siano stati realizzati, ma non voglio
sostituirmi alle risposte.
È importante tenere in considerazione anche i problemi che si
sono riscontrati. Uno sicuramente è quello dell'utilizzo dei fondi
agricoli, perché nel coinvolgere nella progettazione e nella
programmazione degli investimenti i Comuni e tutti gli altri
soggetti bisognerà cercare di tenere nella giusta considerazione
anche i proprietari dei fondi, perché poi le piste da qualche parte
devono essere realizzate, utilizzate e anche gestite. Forse
diversamente da altri territori, lei citava il Trentino, noi non
abbiamo avuto la fortuna di avere autostrade che hanno mantenuto
punti liberi per affiancare piste ciclabili, come è bello vedere
all'entrata di quella provincia. Noi dovremo combattere per trovare
spazi, per conquistare spazi e per superare problemi anche
abbastanza importanti. Uno di questi, sul quale tra l'altro mi pare
sia in corso una progettazione, è quello relativo alla gola di
Bard, al collegamento tra Donnas e Hône, poi ci sono i collegamenti
a Montjovet, quindi ci sono una serie di problemi che credo siano
stati affrontati e non so se risolti, ma in ogni caso sono
problemi, immagino con la volontà di tutti, superabili.
Condividiamo il fatto che questo prodotto non rimanga confinato
all'andare in bicicletta da valdostani. Quello fa bene alla salute,
ci aiuta a passare anche dei momenti di serenità con le nostre
famiglie o a livello personale, però è bene che un investimento
così importante abbia una gittata lunga e anche una capacità di
attrattiva turistica come quella che avete evidenziato. Quindi
condividiamo sia le premesse, ben fatte, e anche questa visione che
deve accompagnare forse le scelte politiche del futuro di questa
comunità. Poche cose fatte bene piuttosto che tante appiccicate
l'una all'altra. Quindi sosterremo l'iniziativa. Non sappiamo se
verrà corretta, ma è un'iniziativa che ci vede profondamente
convinti. L'invito che facciamo tutti è di non considerare - questo
voi l'avete chiarito in premessa - solo un aspetto, ma cercare di
coinvolgere un po' tutti gli attori, per non rischiare poi di
andare avanti nella realizzazione di un tratto di pista e trovarsi
poi con il problema dei costi di gestione, dell'esproprio di
terreni e di tutto il resto. Quindi ci sarà il nostro appoggio e
grazie per averla proposta in Aula.
Dalle ore 12,32 assume la presidenza il presidente
Fosson
.
Fosson (Presidente)
- La parola al consigliere
Bianchi.
Bianchi (UV) -
Come ha già evidenziato il collega
Bertschy, è un'iniziativa che per noi è estremamente interessante e
importante, anche perché è un tema che ci tocca da vicino. Partiamo
dal presupposto che la prima pista ciclabile valdostana è partita
dalla Mont Émilius, quindi mi permetterà di evidenziare e di
valutare tutta una serie di cose positive, ma in ogni caso c'è da
sottolineare anche tutta una serie di situazioni negative che poi
con la pista ciclabile si verranno a creare. È estremamente
importante, a mio avviso, fare delle comparazioni con altri
territori, però chiaramente morfologicamente il territorio
valdostano è una la vallata stretta, quindi è chiaro che ci siano
delle problematiche e ci sono perché le abbiamo vissute. Vale a
dire che, quando è stata fatta la pista ciclabile nella Mont
Émilius, c'è stato un esproprio dei terreni nel mondo agricolo. Qui
qualcuno dice che non si è mai fatto niente, ma in ogni caso il
territorio è stato negli anni sempre curato grazie agli
agricoltori, ma grazie anche ai grandi investimenti che sono stati
fatti dall'Amministrazione regionale in tal senso. Quindi
sicuramente bisognerà tenere conto anche di questo.
Io condivido tutta la risoluzione e, come è già stato
evidenziato, c'è il discorso della gestione di cui non parliamo,
perché magari nella progettazione ci incarichiamo di recepire tutta
una serie di risorse finanziarie per fare i lavori, ma poi c'è la
gestione che lasciamo ai Comuni, come anche la responsabilità; dico
questo, perché ci sono passato.
Poi qui parliamo dell'ipotesi di arrivare fino a Courmayeur.
Faccio una battuta, ma il tragitto per andare fino a Courmayeur
potrebbe essere quello della ferrovia, ad esempio. Lo dico perché,
proprio nelle gite che abbiamo fatto come ex Sindaci, il Trentino
ha lavorato in tal senso e le vecchie stazioni sono diventate dei
bike grill
, vale a dire che le nostre stazione ferroviarie
potrebbero essere luoghi dove offrire dei prodotti valdostani o
anche per delle attività date in gestione. Faccio questo discorso
perché chiaramente la vallata è stretta, soprattutto se andiamo in
alta Valle. Quindi se parliamo di questo, bisogna anche entrare nel
merito di dove ipotizziamo di far passare questa pista
ciclabile.
Dall'altra, è sicuramente un'ottima iniziativa, perché le bici a
pedalata assistita a oggi hanno permesso di andare in bicicletta
anche a chi non è proprio un atleta, quindi sicuramente il futuro
del turismo sostenibile è il futuro anche della Valle. Soprattutto,
la pista ciclabile potrebbe essere usata nei mesi in cui
turisticamente abbiamo dei cali, vale a dire non nella stagione
invernale, quindi è un'ottima iniziativa, ma bisogna mettere
insieme tutte queste situazioni.
Noi appoggeremo la mozione. Permettetemi di dire che su un tema
di questo tipo, se ci fosse stato chiesto di firmarla e di portarla
avanti, proprio come peso politico, l'avremmo sicuramente firmata.
Visto che già in passato l'U.V. è stata la promotrice di questa
iniziativa.
Presidente
- La parola alla consigliera Minelli.
Minelli (IC) -
Innanzitutto volevo scusarmi con i
colleghi ai quali non abbiamo proposto questa mozione. L'iniziativa
ha richiesto una certa preparazione e un certo tempo, ma noi non
abbiamo interesse ad avere maternità o paternità di progetti.
Quello che ci interessa è che, se un progetto è valido, se una
proposta è valida, questa venga appoggiata e venga portata avanti
da tutto il Consiglio, perché mi pare che il compito a cui questa
Assemblea è chiamata sia soprattutto questo e non quello che
qualcuno ha svolto nella giornata di ieri o nelle quasi due ore che
ha richiesto la mozione sulla questione dell'audizione del
segretario particolare. Ma non voglio fare della polemica, proprio
lungi da me, perché a me interessa lavorare.
Mi scuso, se non l'abbiamo presentata precedentemente. Devo
anche ammettere in maniera molto chiara e serena che questo
progetto era uno dei punti importanti del programma di Impegno
Civico, alla voce turismo sostenibile, ambiente e sviluppo. Quindi,
in questo senso forse con un pochino non di presunzione ma di
orgoglio, presentiamo un piccolo progettino, una piccola proposta
che forse poi potrebbe diventare qualche cosa di molto più
importante. Ringrazio gli interventi sia del collega Bertschy che
del collega Bianchi. Capisco che chi ha esperienza, come nel caso
del collega Bianchi che ci parlava della pista ciclabile della Mont
Émilius, sa evidenziare le criticità.
Quello che noi chiediamo oggi è un preciso impegno e indirizzo
di tipo politico a promuovere un
atout
per la Valle d'Aosta,
che è proprio il cicloturismo. Per quanto riguarda l'individuazione
dei percorsi soprattutto nella tratta più difficile, quella che è
il proseguimento verso Courmayeur, il collega Bianchi diceva che il
percorso potrebbe essere quello della ferrovia: potrebbe essere
quello della ferrovia, ma anche no. Quindi su questo noi, nel
momento in cui si dovrà arrivare a definire queste cose, chiederemo
di trovare delle soluzioni alternative, perché non crediamo che
questa possa essere una buona soluzione, per tante ragioni che già
ho evidenziato nei Consigli precedenti.
Circa il problema reale degli espropri e delle difficoltà
tecniche, anche questo è un problema che secondo me va affrontato
di volta in volta. In Valle d'Aosta sono stati costruiti chilometri
e chilometri di strade, di piste interpoderali, e negli anni gli
espropri in tantissimi Comuni sono stati fatti per opere molto più
impattanti. Il consumo di suolo che richiede una pista ciclabile è
indubbiamente inferiore rispetto a quello richiesto per una strada
o una pista con delle infrastrutture di tipo più costoso e
impattante.
Detto ciò, io ringrazio per l'attenzione che viene sottolineata
da parte di chi ha parlato, spero anche da parte del resto dei
colleghi del Consiglio, e rinnovo l'invito ad appoggiare questa
mozione.
Presidente
- La parola al consigliere Marquis.
Marquis (AC-SA-PNV) -
Anch'io volevo unirmi alle
considerazioni che sono state fatte su questo argomento,
ringraziando le colleghe e i colleghi di Impegno Civico per aver
sottoposto all'attenzione dell'Aula il tema che ritengo sia di
grande interesse. È un tema su cui si lavora da tempo, sono stati
realizzati dei tratti di pista ciclabile con tutte le difficoltà di
compatibilità con il nostro territorio. Qualcuno ha già evidenziato
prima di me che c'è stata anche la necessità di cercare di
conciliare le esigenze di accessibilità ai fondi agricoli con
quello di consentire l'utilizzo a uso ciclabile di questi tratti
infrastrutturali. Purtroppo ci sono delle situazioni dove ci si è
trovati di fronte a dei nodi critici sul territorio, perché non si
è riusciti a dare continuità dappertutto alla pista ciclabile e in
qualche occasione bisogna uscire sulle strade regionali o sulla
strada statale per completare il percorso in essere.
Ritengo che questo sia un argomento di estremo interesse, perché
negli ultimi anni, nonostante la nostra morfologia, grazie anche al
ritrovato della tecnologia che ha messo a disposizione le
biciclette a pedalata assistita, l'uso della bicicletta si è molto
diffuso anche sul nostro territorio e quindi bene si può adattare
anche a una realtà di montagna. Prima si doveva contare
esclusivamente sulle leve muscolari e quindi diventava non
accessibile a tutti quest'attività sportiva.
Ritengo che possa essere molto utile rafforzare questa offerta
sia sotto il profilo turistico, per le sensibilità che si stanno
formando a tutti i livelli su scala nazionale e internazionale
verso questo tipo di attività, ma anche sotto il profilo delle
risposte al turismo stanziale, non solo a quello di passaggio, e
anche alle risposte della comunità valdostana. Quindi credo che ci
sia da lavorare su più livelli: quello infrastrutturale, per cui
trovo molto corretto fare quel che è possibile per estendere la
nostra rete e migliorare ancora l'offerta, ma soprattutto quello di
rappresentare l'offerta che abbiamo sul nostro territorio, non solo
della pista ciclabile dorsale, ma anche di tutti quei percorsi che
ci sono a livello di valli laterali. Ci sono molti appassionati che
trovano ancora la difficoltà a ritrovarsi in questo tipo di offerta
e soprattutto a livello informativo credo che bisogna fare ancora
uno sforzo per cercare di dare questa regia unica e questa
rappresentazione complessiva delle disponibilità che la Valle
offre. Si tratta di disponibilità che siano all'altezza della
situazione, delle attese degli sportivi che si dilettano in questa
disciplina, anche perché i percorsi si sviluppano in un contesto
paesaggistico dalla valenza straordinaria.
C'è anche un discorso che si può aprire sulla classificazione
delle difficoltà e quindi gli argomenti da esplicitare e da
trattare sono molti, se vogliamo fare un lavoro di sistema. Però
credo che la sintesi di tutto quello che è emerso sia la necessità
di fare sistema: a livello infrastrutturale, ma anche a livello
dell'offerta. Quindi ben venga che in Aula sia stato portato
all'attenzione questo argomento che anche noi con convinzione
sosteniamo e crediamo che vada portato avanti questo percorso
intrapreso da anni di cercare di migliorare la nostra offerta, per
arrivare alla finalità, che tutti ci auspichiamo, di migliorare la
qualità del servizio e dell'offerta sia a vantaggio dei valdostani
e sia soprattutto di coloro che frequentano la Valle d'Aosta per
ragioni di tipo turistico.
Presidente -
La parola al collega Distort.
Distort (LEGA VDA) -
Un ringraziamento alla proponente
della mozione, perché, per quanto riguarda la mia appartenenza al
gruppo Lega, mi sento di poter esprimere, a nome di tutti noi,
l'adesione al concetto del cicloturismo e della valorizzazione
dello stesso. Quindi distinguo assolutamente che una cosa è il
dettaglio della mozione e quello che sarà il suo seguito, per il
quale chiaramente l'impegno presuppone una disponibilità di risorse
e la disponibilità di risorse dovrà essere espressa dal Governo,
dall'Assessore di riferimento. Pertanto io, per quanto mi riguarda,
rimango in attesa della posizione e del resoconto del Governo.
Chiarito questo aspetto puramente formale, io ribadisco che, dal
punto di vista sia mio che di tutto il nostro gruppo Lega, il
concetto del cicloturismo è un tema che ci sta assolutamente a
cuore. Tra l'altro, a titolo proprio di comunicare notizie
positive, così come è positiva la vostra mozione, così come
positivo è il vostro resoconto, la presentazione ottima e
dettagliata con dati estremamente interessanti, per cui vi faccio i
miei complimenti; ottima anche la posizione che si sta prendendo
dal punto di vista trasversale in quest'Aula.
Voglio anche aggiungere un altro elemento positivo: noi in III
Commissione, così come in IV Commissione, in tema congiunto stiamo
analizzando il disegno di legge n. 4 sulla mobilità sostenibile. È
un disegno di legge che arriverà in Aula, ma non sto ad
anticiparlo, anche perché non vorrei andare fuori tema e non vorrei
soprattutto occupare troppo tempo. In ogni caso l'obiettivo è
questo: noi stiamo cercando di approfondire tutti gli elementi
necessari a far sì che la mobilità sostenibile, intesa non solo
come automobili elettriche ma anche come biciclette elettriche,
possa sviscerarsi e declinarsi in tutte le sue potenzialità,
nell'esclusivo bene del territorio e della comunità valdostana.
Anticipo anche che, come gruppo Lega, noi stiamo portando avanti
un'iniziativa analoga. Dico analoga, perché non è un doppione e ci
conforta che non lo sia. Questo esprime a mio parere né più né meno
che un concetto: quando qualcosa è buono, questo qualcosa emerge.
Se ci impegniamo su questa linea, se ognuno si mette in confronto e
fa ricorso alle proprie risorse intellettuali e di passione, alle
proprie idee e alle proprie conoscenze, è facile che si
stabiliscano dei risultati positivi. Per cui io, a nome del gruppo,
fin d'ora comunico la disponibilità per quello che può essere un
lavoro di collaborazione e di mettere a fattor comune. Poi
chiaramente è bene che ci sia anche una componente di
concorrenzialità, una sana concorrenzialità in cui ogni gruppo tira
fuori le proprie genialità e le proprie peculiarità. Questo, né più
né meno, nell'obiettivo del bene comune, di cui parlavo nel
precedente intervento e che ribadisco in questo.
Presidente
- La parola al consigliere Chatrian.
Chatrian (ALPE) -
Per fare qualche considerazione su
questa mozione presentata in aula. A seguito degli importanti
investimenti che sono già stati fatti, suddividerei in due parti le
considerazioni. La prima è legata ai residenti, quindi importante
proprio per chi risiede nella vallata centrale, dando condizioni di
sicurezza di utilizzo, la seconda invece legata agli ospiti, ai
turisti. In questo momento i nostri 3 milioni, 3 milioni 200 mila
presenze ci devono fare non solo riflettere, perché dobbiamo anche
dare corso e gambe, se c'è una volontà e se c'è la voglia di voler
proseguire.
Per fare questo però, dal nostro punto di vista, è estremamente
importante che ci sia una regia unica per quanto riguarda la
promozione; è fondamentale e quest'aula non ha ancora avuto a
possibilità di chiudere il cerchio. Magari esco un po' dall'ambito
di questa mozione, per dire che non possiamo portare a casa un
risultato al 100 percento se in tutti i settori investiamo bene,
facciamo le cose utili, le facciamo anche dignitosamente, ma poi
non siamo capaci a essere aggressivi, bravi e forti nel promuovere
le bellezze e a rivolgerci alla diversità di ospiti che vorremo
avere nella nostra regione. A oggi, dopo tante discussioni,
quest'Aula non ha ancora partorito una legge che metta insieme la
promozione, per un obiettivo al 100 percento. Quindi una promozione
che sia più brava, più efficace e più efficiente per poter
valorizzare già quello che c'è, da una parte, e poi invece,
dall'altra, l'Assessore competente, il Governo e chi seguirà questo
dossier, con la volontà di reperire delle risorse per raggiungere
quegli obiettivi che voi avete messo nero su bianco all'interno di
questa mozione.
Non perdiamo però di vista la parte, secondo noi, più
importante. Oggi tanti investimenti fatti negli ultimi venti o
trent'anni in tutti i settori, sovente fuori da Pont-Saint-Martin
non sono conosciuti per una carenza di informazione, una carenza di
far vedere le cose belle - il bello e il gusto fanno la differenza
- perché in questo momento la prima industria è il turismo, le
persone sono disposte a investire per vedere cose belle, per
praticare sport e questo è legato non solo agli ospiti, ma anche ai
residenti. Quindi il nostro sostegno c'è, però proviamo a fare un
passo successivo, che non è solo quello di natura finanziaria, ma è
quello di riorganizzare la promozione che penso nel giro di qualche
mese si possa e si debba fare.
Presidente -
Non ci sono altre richieste di intervento,
chiudo la discussione generale.
La parola all'assessore Borrello per la replica.
Borrello (AC-SA-PNV) -
Vorrei ringraziare prima di tutto
i proponenti per il tema portato all'attenzione dell'Aula e
ringrazio tutto il Consiglio per l'attiva partecipazione al
dibattito. Penso che sia un argomento di interesse trasversale ed è
anche importante fare un po' di analisi storica rispetto alle
iniziative adottate a livello di Consiglio regionale rispetto a
questo tema. Io dividerò il mio intervento in due fasi: una
prettamente di carattere politico e poi approfitterò del momento
per fare anche un ragionamento di carattere tecnico rispetto alle
iniziative prodotte o in fase di progettazione e di realizzazione
per quanto riguarda questo tipo di tematica.
Dal punto di vista politico è importante che l'Assemblea
principe della Valle d'Aosta, per quanto riguarda le decisioni di
carattere e di indirizzo politico, possa prendere una posizione
chiara e netta rispetto alle prospettive di crescita dal punto di
vista della mobilità sostenibile e dell'attività turistica. Però il
tutto va incardinato in un'attività di continuità amministrativa
che è già stata prodotta, perché alcune iniziative di carattere
amministrativo sono già state portate avanti dall'Amministrazione
regionale e parallelamente anche altri atti di carattere politico
sono stati adottati all'interno di questo Consiglio. Lo citava
prima il collega Bertschy, che nel 2015 - mi rifaccio solo alla
precedente legislatura e non vado oltre - è stata portata
all'attenzione del Consiglio regionale una mozione che più o meno
trattava gli stessi temi e già in quella fase c'era stato un ampio
dibattito, un'ampia discussione (mi sono riletto tutti i verbali).
Da lì è partita la volontà chiara e netta da parte dell'organo
politico di sviluppare gli
asset
legati alla mobilità
sostenibile e all'implementazione dell'attività turistica.
Successivamente sono state fatte anche tutta una serie di
interpellanze durante la XIV legislatura per verificare lo stato di
attuazione, rispetto alle proposte di indirizzo politico prodotte
all'interno dell'Aula.
Detto questo, penso che ormai sia evidente la volontà di
approvare questa mozione, perché è un interesse trasversale molto
rilevante, ed è poi importante che vengano sancite anche dagli
esponenti della XV legislatura le volontà politiche. Quindi questo
è un po' l'aspetto di carattere politico che volevo annunciare
all'Aula e che abbiamo coordinato con i colleghi della Giunta.
Approfitto del momento anche per fare un aggiornamento rispetto
alle attività prodotte dall'Amministrazione regionale, proprio in
virtù dei vari indirizzi di carattere politico che si sono
succeduti nel tempo. Mi rifaccio ai punti da lei elencati
all'interno dell'impegnativa della mozione. Per quanto attiene il
primo punto, ovviamente è importante che ci sia una regia a livello
regionale, infatti l'Amministrazione regionale fa da collettore a
partire dal 2014 di tutte le iniziative legate al completamento
della pista ciclopedonale di fondovalle, procedendo al reperimento
delle risorse e collaborando con gli enti locali interessati. A
oggi sono state avviate le seguenti iniziative: il completamento
della pista ciclabile dell'Unité des Communes Mont Émilius tra i
Comuni di Fénis e Saint-Marcel, con un quinto lotto tra Fénis e
Saint-Marcel per un importo di circa 1 milione 400 mila euro, un
sesto lotto nel comune di Saint-Marcel sempre per un importo di 1
milione 400 mila euro, un settimo lotto per quanto riguarda sempre
il comune di Saint-Marcel per il completamento di 1 milione 400
mila euro. Per quanto riguarda questo tipo di intervento, la
realizzazione è a carico della Regione e verrà realizzato nel 2020.
Poi c'è la realizzazione di un tratto di ciclabile compreso tra i
Comuni di Pont-Saint-Martin e Hône, per un importo di circa 780
mila euro, già finanziati con risorse relative alle aree interne
destinate all'Unité des Communes Mont Rose, alla quale spetta la
progettazione e la realizzazione dell'opera. Inoltre, ci sono la
realizzazione di un tratto nella Grand Paradis compreso tra i
comuni di Sarre e Avise, per un importo di circa 3 milioni 800 mila
euro, già finanziato con risorse europee e la realizzazione di una
passerella ciclopedonale sulla Dora, già finanziata con risorse
PITEM per circa 700 mila euro. È in corso la predisposizione
dell'accordo di programma atto a regolarizzare i rapporti tra le
Amministrazioni coinvolte per la realizzazione dell'opera. Esiste
anche un progetto "Aosta in bicicletta", per un importo di 4
milioni 800 mila euro da erogare al Comune di Aosta come
contributo, già finanziato all'interno delle risorse europee per
circa 3 milioni e il completamento del reperimento dei fondi con lo
stanziamento del piano nazionale di sicurezza stradale. Sono in
corso le procedure di affidamento delle progettazioni in capo al
Comune, con la realizzazione, sempre in capo al medesimo, da
avviare entro il 2019 e da concludere entro il 2021. Sono dunque in
corso tante iniziative per un importo totale di quasi 14 milioni di
euro, che va a testimoniare l'attività, dal punto di vista della
progettazione e del reperimento dei fondi, come lei ha citato.
Poi lei ha chiesto di attivarsi presso la Regione Piemonte per
definire e trovare un accordo. La nostra Regione sta già
collaborando con la Regione Piemonte soprattutto nell'ambito del
progetto PITEM sopra richiamato, nel quale sta svolgendo il ruolo
di capofila. I progetti FESR relativi al completamento della pista
dell'Unité des Communes Mont Émilius sopracitati rientrano già nel
progetto complessivo relativo al Cammino Balteo. Diversi contatti
sono già stati avviati con il Politecnico di Milano, coinvolto
nella progettazione della pista ciclabile denominata VENTO, che lei
ha citato precedentemente, mentre l'accesso ai finanziamenti FSC
relativamente al settimo lotto della pista ciclabile della Mont
Émilius rientra nell'ambito dei fondi stanziati per quanto riguarda
il percorso della ciclabile della via Francigena. Ci tengo a
sottolineare i progetti cardine, perché vanno a sviluppare
l'obiettivo: da una parte il Cammino Balteo, dall'altra parte la
via Francigena, però il tutto rientra in un contesto complessivo,
per cui poi lascerò la parola al collega Restano per quanto
riguarda il discorso della promozione turistica e degli
obiettivi.
Detto questo, la volontà è di continuare con un'azione
amministrativa nel reperimento dei fondi e nella progettazione, di
concertare le iniziative anche con la Regione Piemonte per
incrementare gli sviluppi. Apprezzo moltissimo il fatto che il
Consiglio regionale confermi con questo voto una volontà
trasversale di un indirizzo molto ben chiaro e definito, che è
quello di andare a valorizzare una mobilità sostenibile e
cicloturistica. Lascio la parola al collega Restano.
Presidente
- La parola all'assessore Restano per la
replica.
Restano (AC-SA-PNV) -
Due rapide considerazioni su quanto
detto e sostenuto. Diventa difficile paragonare il turismo
invernale e sciistico con quello delle biciclette: primo, per le
dimensioni del territorio coperto e ovviamente perché la neve
ricopre in Italia poca parte delle montagne e forse ce n'è sempre
meno, mentre le strade sono a portata di tutti; in secondo luogo,
le ditte che producono sci in Italia sono veramente pochissime,
sempre meno, forse una a livello industriale e sette/otto a livello
artigianale per altro molto apprezzate. Viceversa in campo
ciclistico siamo
leader
nel mondo. Quindi fare paragoni
diventa difficile. Oltretutto il mercato più florido, perché ho
avuto modo anche di occuparmi nel settore, nel mondo sportivo è
quello della componentistica delle bici, perché è un ambito dove
c'è gente di una certa età che ha capacità di spesa, quindi il
mercato cresce sempre di più.
Detto questo, per quanto riguarda la promozione - è già stato
ben richiamato dal collega Chatrian che è intervenuto prima di me -
noi ci siamo attivati promuovendo anche la ciclopedonalità su
riviste del settore e tutti coloro in Aula che hanno partecipato ai
lavori della scorsa legislatura sanno dei miei confronti dialettici
a fine legislatura con il collega Marguerettaz. Ma devo dire che
già quest'ultimo si era adoperato per promuovere questo specifico
settore, che è in piena evoluzione soprattutto con l'
e-bike,
che permetterà a chiunque di raggiungere i nostri colli e le nostre
vette. Perché la sfida per la Valle d'Aosta non è di costruire solo
percorsi in piano, quelli li vendono anche in Emilia-Romagna e in
altre regioni, ma è quello di permettere a tutti di raggiungere i
colli e poterlo raccontare. Su Internet o su
Facebook
è
pieno di foto di persone che raggiungono i colli del Gran San
Bernardo o del Piccolo San Bernardo, si fanno il famoso
selfie
e lo pubblicano, perché è un luogo epico, bello da
raccontare e che permette anche di trasmettere ad altri delle
emozioni. Quindi la Valle d'Aosta, come è stato detto, si spende
per la ciclabile lungo il percorso centrale a fondovalle e deve
tenere conto che quella ciclabile sarà percorribile anche in
maniera pedonale, con i
roller
, con altri mezzi a ruote e
quindi occupa forse un po' più dello spazio che viene occupato
attualmente: nella progettazione dovremo tenerne conto, perché in
altri luoghi è un pochino più larga, per questioni di
sicurezza.
Per la cartellonistica e le insegne, è stato già detto anche in
altre occasioni e si sta lavorando.
Per la promozione, il tavolo che voi avete richiamato è già
stato avviato proprio sul piano pratico: abbiamo incontrato i
Sindaci della Mont Émilius che hanno evidenziato le problematiche
che giustamente ha ricordato il collega Bianchi e hanno prodotto
lavori e iniziative. Il problema è effettivamente la manutenzione,
il mantenimento in sicurezza della ciclabile. Abbiamo avviato,
attraverso riviste specializzate e trasmissioni che sono andate e
andranno in onda sui canali principali nazionali, azioni per
promuovere proprio i nostri percorsi.
Per quanto riguarda la via Francigena, affrontarla con la bici
in certi tratti diventa un pochino difficile, mentre con il Cammino
Balteo 380 chilometri saranno a disposizione dei valdostani, dei
turisti con percorsi che toccheranno anche i castelli che lei ha
richiamato. C'è stato uno specifico progetto, dove sono stati
investiti mi sembra 1 milione di euro, che va a ricercare e a
valorizzare i nostri castelli, tutti i luoghi dove si possono
effettuare anche riunioni, proprio per vendere questo prodotto. Il
Cammino Balteo avrà un suo sito, un suo piano di
marketing
,
per la via Francigena abbiamo chi se ne occupa. Il tutto, come è
stato ricordato dal collega Chatrian, deve essere in un unico
contenitore che è la promozione della Valle d'Aosta. Su questo si
sta lavorando e speriamo di arrivare al risultato in breve
tempo.
Presidente
- La parola alla consigliera Minelli per la
replica.
Minelli (IC) -
Voglio ringraziare l'assessore Borrello e
l'assessore Restano per le precisazioni che ci hanno fornito e
tutti i colleghi che mi pare di capire sosterranno questa
mozione.
Aggiungo soltanto due cose. Siamo consapevoli, e ci è stato
ricordato in Aula, che non partiamo dal nulla, che molto è stato
già fatto, però quello che noi volevamo rimarcare - lo ribadisco
anche in questa fase di replica - è proprio che è necessario ciò
che è stato sottolineato: una regia complessiva, in modo da evitare
che ci sia anche in futuro la costruzione di singoli tratti
proposti dai vari Comuni del fondovalle, ma che si arrivi piuttosto
alla definizione di un percorso unitario.
Sicuramente è importante riuscire ad arrivare con le
e-bike
o con le
mountain bike
sui colli, però io
credo che se fosse completato questo tratto di cento chilometri e
anche di più, arrivando fino alla Skyway, costituirebbe un'offerta
che incontrerebbe il favore di molte persone, anche di chi non ha
le capacità per arrivare ai punti più alti della nostra Valle.
Prendo comunque atto con piacere e ringrazio della disponibilità
da parte di tutti a ritenere questo un progetto importante e spero
che ci sarà in futuro la volontà e anche la parte operativa per
portarlo a termine.
Presidente -
Non ci sono altri interventi, metto in
votazione la mozione.
La votazione è aperta.
Esito della votazione:
Presenti, votanti e favorevoli: 32
Il Consiglio approva all'unanimità.
Dichiaro chiusi i lavori della seduta mattutina.
La seduta termina ore 13:09.
