Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Calamità naturali


Resoconto integrale del dibattito dell'aula
Oggetto del Consiglio n. 290 del 16 dicembre 1998 - Resoconto
SÉANCE DU 16 DÉCEMBRE 1998 (MATIN)
OGGETTO N. 290/XI Iniziative per prevenire i rischi derivanti da
calamità naturali e per garantire la conseguente sicurezza a
sciatori ed automobilisti. (Interrogazione)
Interrogazione Constatato che negli ultimi anni, durante le
stagioni invernale e primaverile, si sono purtroppo verificati
sinistri, in alcuni casi assai gravi, determinati dalla caduta di
valanghe;
Ritenuto importante curare gli aspetti preventivi, per garantire
la massima sicurezza possibile agli sciatori, agli automobilisti e
a tutti coloro che possono essere danneggiati dalle calamità
naturali;
i sottoscritti Consiglieri regionali
Interrogano
l'Assessore competente per sapere quali provvedimenti ed
iniziative saranno adottati al fine di garantire la massima
sicurezza possibile.
F.to: Curtaz - Beneforti - Squarzino Secondina
Président La parole à l'Assesseur au territoire, à
l'environnement et aux ouvrages publics, Vallet.
Vallet (UV) Ringrazio i Consiglieri che hanno presentato
quest'interrogazione perché mi danno modo di illustrare in
quest'Assemblea l'ampia e completa attività che i servizi
dell'Amministrazione e l'Amministrazione nel suo complesso svolgono
in questo campo.
Il problema valanghe in un territorio montano come quello
valdostano è certamente molto sentito, la Regione ha dedicato,
dedica attualmente e dedicherà in futuro una sempre maggiore
attenzione al fine di garantire per quanto possibile, di fronte a
questo problema complesso e anche enigmatico, una sempre maggiore
sicurezza a quanti vivono e a quanti frequentano la Valle
d'Aosta.
Vorrei intanto ricordare, come primo dato, la mole enorme di
lavori che la Regione programma e attiva per migliorare la
sicurezza viabile delle sue strade e dei centri abitati mediante la
costruzione di opere paravalanghe, siano essi gallerie, deviatori o
difese attive, posa di ponti da neve. Questi interventi, uniti a
quelli più in generale volti al controllo dei fenomeni naturali,
frane e alluvioni, costituiscono una priorità per l'Amministrazione
regionale in quanto volti a tutelare il proprio territorio e
l'incolumità dei suoi abitanti.
Altro aspetto preventivo importante da evidenziare è quanto nel
tempo l'Amministrazione ha messo in atto dal punto di vista
legislativo in questo settore.
La Regione infatti con precise norme urbanistiche ha
disciplinato la propria attività edificatoria che, pur
modificandosi nel tempo, ha sempre tenuto in considerazione
l'aspetto rischio valanghe così pure ha disciplinato nel campo
della pratica dello sci la questione delle responsabilità sulla
sicurezza dei comprensori sciistici individuando nel gestore degli
impianti la figura che decide sull'agibilità o meno di una pista in
caso di potenziale rischio valanghivo.
Vorrei ricordare anche la funzione di coordinamento esercitata
dal Presidente della Giunta nella sua qualità di Prefetto nel
nominare le varie commissioni valanghe che operano perifericamente
nelle località dove il problema è più evidenziato e si esprimono
ogni qualvolta il rischio sia elevato.
L'Amministrazione poi segue e sostiene associazioni ed enti che
operano nel soccorso. Credo valga la pena di ricordare per tutti il
soccorso alpino e le sue attività espletate sia in sede di
soccorso, ma anche e soprattutto in sede di prevenzione dei
fenomeni valanghivi e direttamente e partecipando all'attività
addestrativa di altri enti che operano nel settore.
A quest'attività si affianca l'opera dell'Ufficio valanghe della
direzione bacini montani dell'Assessorato del territorio, ambiente
e opere pubbliche che nel periodo invernale attraverso il proprio
bollettino informa coloro che frequentano o vivono in Valle circa
le condizioni del manto nevoso e sul possibile rischio di
valanghe.
Come più volte ricordato anche recentemente in quest'aula,
rispondendo ad un'altra iniziativa sul tema, il bollettino valanghe
viene redatto sulla scorta di dati meteorologici e nivometrici che
provengono da osservatori e da stazioni automatiche dislocate sul
territorio. Esso viene opportunamente pubblicizzato attraverso
varie forme: fax, bollettini radiofonici, televideo, sito internet
e costituisce un prezioso strumento di aiuto alla decisione per chi
frequenta la montagna. Esso viene redatto sulla base di criteri
convenzionali, uguali per tutte le regioni dell'arco alpino che,
proprio per affrontare con coerenza in modo razionale i problemi
che interessano la neve e le valanghe, si sono associati da circa
15 anni nella AINEVA che ho l'onore in questa fase di
presiedere.
Credo valga la pena, prima di concludere, di ricordare
l'attività puntuale di studio e di verifica rispetto a fenomeni più
puntuali e contingenti; ne ricordo uno per tutti, citando il
monitoraggio del Seracco sulle Grandes Jorasses nell'inverno del
1996.
Da quanto sopra brevemente esposto credo emerga in piena
evidenza l'enorme attività che la Regione esplica riguardo al
problema valanghe. Malgrado ciò, essendo la tematica delle valanghe
molto complessa e per certi versi enigmatica anche imprevedibile,
credo di poter dire che la Regione continuerà a porre per il futuro
la massima attenzione in questo campo, massima attenzione rispetto
alle conoscenze scientifiche nel settore che di anno in anno si
manifestano anche mediante il potenziamento delle strutture e il
continuo aggiornamento del personale.
Président La parole au Conseiller Curtaz.
Curtaz (PVA-cU) Mi dichiaro soddisfatto delle risposte che mi ha
dato l'Assessore. Mi permetto di prendere spunto dalle osservazioni
dell'Assessore per dare alcuni suggerimenti ulteriori, se mi è
permesso, rispetto a questa materia di cui non sono esperto, ma che
come cittadino raccoglie il mio interesse.
A me sembra che in riferimento all'accenno dei bollettini
dell'Ufficio valanghe sarebbe forse utile che questi bollettini
siano più frequenti rispetto a quanti sono attualmente, che siano
anche più semplici e più comprensibili perché viene spesso
utilizzata una terminologia per addetti ai lavori che può trarre in
inganno le persone che li sentono. La frequenza è importante perché
se la cadenze sono troppo ampie, si rischia di non avere il polso
della situazione, direi quasi giorno per giorno.
Una seconda osservazione che faccio, anche se mi rendo conto che
si va a toccare un tasto dolente, ho l'impressione che a volte, per
ragioni anche comprensibili di carattere turistico, questi
comunicati finiscano per essere un pochino blandi perché si ha
paura di preoccupare la gente, si ha paura di chiudere le strade.
Secondo me invece bisognerebbe fare un'opera di educazione nei
confronti della popolazione locale e anche dei turisti educandoli a
rispettare i pericoli della montagna e quindi a dire loro la verità
anche se a volte può essere spiacevole. Ritengo che in questo campo
qualcosa di più si possa ancora fare.
Una terza osservazione che faccio riguarda l'esigenza che
qualcuno avverte di una legge che disciplini interamente la
problematica delle valanghe, leggi che esistono in altri paesi e
forse anche in altre regioni italiane, pertanto sarebbe il caso di
meditare se non sia opportuno un testo unico riguardante tutta la
disciplina del settore.
Un'ultima osservazione: credo che un'opera di prevenzione che
già viene fatta, lo riconosco, ma che potrebbe essere ancora più
incisiva, è quella relativa al monitoraggio. È utile la
realizzazione di paravalanghe e la realizzazione di quei
marchingegni tecnici - mi sembra si chiamino gasex - che hanno dato
buona prova tecnica delle loro qualità tecnologiche perché con
delle vibrazioni fanno in modo che la neve non si attacchi in
pendii particolarmente esposti e quindi non si corra il rischio di
valanghe.
Mi sono permesso di dare al Governo regionale questi
suggerimenti perché credo che per una completa opera di prevenzione
si debba sempre prestare la massima attenzione.
