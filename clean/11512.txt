Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2587 del 2 ottobre 1991 - Resoconto
OGGETTO N. 2587/IX Approvazione di perizia suppletiva e di
variante, di atto di sottomissione, di nuovi prezzi, di concessione
di proroga, di atto di transazione e della liquidazione della somma
in esso convenuta, relativi ai lavori di costruzione della
biblioteca regionale (ex Hospice de Charité) in comune di
Aosta.
Presidente
Do lettura della delibera in
oggetto:
Deliberazione Il Consiglio regionale
- richiamata la propria deliberazione n. 3477/VIII del 3
febbraio 1988;
- visto il parere della III Commissione consiliare
permanente;
delibera
1°) di approvare la perizia suppletiva e di variante allegata,
relativa ai lavori di costruzione della Biblioteca regionale
(recupero funzionale dell'ex Hospice de Charité) per un importo di
spesa previsto in lire 2.443.559.688
(duemiliardiquattrocentoquarantatremilionicinque-centocinquantanovemilaseicentoottantotto);
2°) di approvare l'atto di sottomissione sottoscritto in data 24
giugno 1991 e l'esecuzione dei nuovi lavori agli stessi patti,
prezzi e condizioni, praticati per l'esecuzione dei lavori
principali e ai nuovi prezzi all'uopo concordati per un importo di
spesa di lire 2.443.559.688 al netto del ribasso d'asta del 2,50
per cento;
3°) di approvare la spesa di lire 2.443.559.688 elevata a lire
2.541.302.076
(duemiliardicinquecentoquarantunomilionitrecentodue-milazerosettantasei)
per I.V.A. al 4 per cento rinviandone l'impegno a successivo
provvedimento deliberativo, ------- dando atto, che lo stesso in
funzione della disponibilità, graverà sul Bilancio regionale per il
corrente esercizio finanziario o su quello dell'anno
successivo;
4°) di affidare l'esecuzione dei lavori previsti nella perizia
al Raggruppamento di Imprese, Capogruppo C.E.VAL. S.p.A. con sede
in Aosta, aggiudicatario ed esecutore dei lavori principali;
5°) di approvare i sottoelencati nuovi prezzi unitari in base ai
quali, sotto la deduzione del pattuito ribasso d'asta del 2,50 per
cento, saranno pagate le opere non previste nell'Elenco Prezzi
principale dei lavori di costruzione della Biblioteca
regionale;
6°) di approvare l'atto di transazione, a tacitazione totale
delle riserve a tutto il V° S.A.L. sottoscritto in data 21 giugno
1991 tra l'Assessorato dei Lavori Pubblici ed il Raggruppamento
aggiudica-tario, comportante il riconoscimento della somma
forfettaria onnicom-prensiva di lire 765.000.000
(settecentosessantacinquemilioni) oltre a lire 30.600.000
(trentamilioniseicentomila) per I.V.A. al 4 per cento per un totale
di lire 795.600.000
(settecentonovantacinquemilioni-seicentomila);
7°) di approvare la liquidazione della suddetta somma di lire
795.600.000 e di ordinare l'emissione del relativo mandato di
pagamento con imputazione al Capitolo 35040 del Bilancio regionale
per l'esercizio finanziario in corso "Spese per la costruzione
della Biblioteca regionale" (recupero funzionale dell'ex Hospice de
Charité), fondo impegnato con deliberazione di Giunta n° 5765 del
14 giugno 1991, stabilendo che il fondo stesso per la parte
eccedente su quanto disponibile per ribasso d'asta e pertanto per
lire 539.662.500
(cinquecentotrentanovemilioniseicento-sessantaduemilacinquecento)
sarà reintegrato con successivo provvedimento deliberativo di
impegno di spesa nel bilancio di previsione della Regione per
l'anno 1992;
8°) di concedere al Raggruppamento una proroga di giorni 570
(cinquecentosettanta) alla data di ultimazione dei lavori, di cui
240 (duecentoquaranta) per effetto dell'esecuzione dei lavori
suppletivi e di variante della perizia in oggetto e 330
(trecentotrenta) per i ritardi verificatisi e conseguenti ai lavori
effettuati dalla Soprintendenza per i Beni Culturali ed
Ambientali.
Presidente
Ha chiesto di parlare l'Assessore dei
Lavori Pubblici Martin, ne ha facoltà.
Martin (ADP)
Colleghi Consiglieri, questa proposta
di deliberazione mi pare molto chiara nelle sue premesse, viene
fatta un po' tutta la storia, fin dall'aggiudicazione dei lavori di
questa biblioteca avvenuta il 22 luglio 1988, e comunque questa
proposta di deliberazione ha lo scopo di sanare una situazione che
si era venuta a creare con l'impresa costruttrice in seguito ai
continui fermi di cantiere, dovuti ai ritrovamenti di reperti
archeologici, in seguito a varianti che, in accordo con la
Sovrintendenza, si sono studiate per salvaguardare alcuni
importanti ritrovamenti fatti (cito per tutti il Muro Romano che è
stato scoperto durante la costruzione di questa biblioteca),
varianti regolarmente autorizzate dal comune di Aosta.
Ho detto che vi sono state durante questi tre anni numerose
interruzioni, dovute appunto agli scavi che la Sovrintendenza stava
effettuando, e c'è stato anche un certo rallentamento ai lavori,
pur senza interruzioni complete, dovute al fatto che in cantiere
oltre all'impresa c'erano anche dei tecnici della Sovrintendenza
che seguivano i lavori.
Tutto questo contenzioso che si è creato fin dall'inizio con
l'impresa appaltatrice, che probabilmente non è colpa di nessuno,
nel senso che il luogo in cui stiamo costruendo questa biblioteca è
un luogo abbastanza particolare, ha fatto sì che fin dall'inizio
l'impresa registrasse nella propria contabilità delle riserve.
Riserve che al quinto stato di avanzamento dei lavori da parte
dell'impresa sono state quantificate in circa tre miliardi di
lire.
Per dirimere questa questione, in data 1 giugno 1990, la Giunta
regionale decise di affidare all'ing. Maione di Aosta e al Dott.
Casale di Bologna l'incarico di collaudo in corso d'opera, ossia di
costituire una commissione che decidesse il da farsi e soprattutto
rendesse noto a quanto potevano ammontare i danni subiti
dall'impresa.
Questa commissione, in accordo con la direzione dei lavori e con
i tecnici dell'Assessorato dei Lavori pubblici, ha redatto una
perizia ed ha stimato i danni subiti dall'impresa per questi
ritardi e per questo fermo cantiere in lire 765 milioni.
La proposta di deliberazione oggi vuole sanare questa
situazione, approvando questa transazione di 765 milioni, e nel
contempo approvare una perizia suppletiva che si è resa necessaria
in seguito al ritrovamento di questi reperti archeologici.
Le cose più importanti che ricordo sono lo spostamento di un
ascensore, che era proprio piazzato sul muro romano, ed altre cose
che sono comunque tutte citate nella proposta di deliberazione.
E' una variante che ammonta a circa 2,443 miliardi, per cui il
costo totale dell'opera dai 10 miliardi 237 milioni di lire
iniziali dovrebbe, se non ci saranno altri inconvenienti in corso
d'opera, che non mi sento di escludere visto il luogo dove ci
troviamo ad operare, passare a lire 13,5 miliardi circa.
In conseguenza di numerose interruzioni per quello che citavo
poc'anzi, si sono allungati anche i tempi di esecuzione, e se, come
si spera, non ci saranno altre interruzioni, i lavori dovrebbero
essere ultimati per la fine del prossimo anno.
Questo è quanto dovevo dire al Consiglio, sperando che si possa
approvare questa proposta di deliberazione per far sì che i lavori
possano procedere il più celermente possibile, e quindi al più
presto si possa utilizzare questa biblioteca regionale.
Presidente
E' aperta la discussione generale.
Ha chiesto di parlare il Consigliere Riccarand, ne ha
facoltà.
Riccarand (VA)
Per dichiarazione di voto su questa
perizia suppletiva. La nostra valutazione su questa opera, sulla
scelta in cui è stato deciso di localizzare questo intervento, è
una valutazione negativa; l'avevamo già espressa in passato, ci
sembra uno sbaglio andare a costruire un'opera di quelle dimensioni
su una struttura come le Mura Romane, ci sembra motivata
l'opposizione e la critica che è stata espressa da cittadini e
associazioni rispetto a questa scelta.
Anche questa perizia suppletiva e di variante di fatto non
risolve i problemi perché potrà in parte forse permettere di
salvare una visibilità su un tratto di Mura Romane particolarmente
belle che sono state messe alla luce, ma la fruibilità e la visione
complessiva di un tratto molto importante delle Mura Romane sono
compromesse per sempre.
Non ci sentiamo di condividere l'impostazione di questi lavori e
la loro prosecuzione in questi termini, quindi il voto sarà un voto
contrario alla deliberazione.
Presidente
Pongo in votazione la delibera in
oggetto:
Esito della votazione
Presenti: 33
Votanti: 33
Favorevoli: 32
Contrari: 1
Il Consiglio approva
