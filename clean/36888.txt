Classificazione
ASSISTENZA SANITARIA E OSPEDALIERA



Oggetto del Consiglio n. 790 del 22 ottobre 2014 - Resoconto
OGGETTO N. 790/XIV - Interrogazione: "Iniziative per superare
le criticità relative ai tempi di attesa per le visite
specialistiche ambulatoriali e per gli esami strumentali".
Président
- La parole à l'Assesseur Fosson.
Fosson (UV) -
Grazie.
Ritorno volentieri su un problema centrale, già discusso nel
precedente Consiglio, ma dico che ritorno volentieri anche per far
vedere che su questo problema stiamo lavorando.
Abbiamo costruito questo Osservatorio sui tempi di attesa,
soprattutto per la presenza qualificata di associazioni di
volontariato per esempio sul territorio, che ha animato una
discussione importante. L'Osservatorio si è riunito, ho sbagliato,
Consigliera Fontana, la riunione di Nus era di ieri, il 21, invece
l'Osservatorio si è riunito il 14, cioè prima dell'interpellanza e
si può poi vedere il verbale di questa riunione. È la terza volta
quest'anno che si riunisce, ha esaminato quei dati e tutta questa
problematica, e direi che questa volta, con l'aiuto del nuovo
Direttore sanitario - che ha una grossa esperienza in merito -
forse qualche elemento ulteriore è stato dato. Non si può, e
l'abbiamo già detto l'altra volta, rincorrere la domanda aumentando
l'offerta, ma bisogna lavorare in tempi magari non brevi su alcune
cose. L'altro giorno, però, per comunicare l'evoluzione sono state
fatte delle precisazioni importanti: che vedendo tutti i dati dei
tempi di attesa c'è qualcosa di non corretto, nel senso che molti
tempi di attesa non sono per la prima visita, ma sono per il
controllo, per cui bisogna separare i tempi del controllo che viene
dato dopo un anno, anno e mezzo dai tempi della prima visita,
perché il controllo non può essere a 30 giorni, non ha senso, e c'è
un po' di confusione nella raccolta dei dati, quindi faremo una
separazione su questo. Sono state confermate e di nuovo ribadite, e
in tal senso sarà fatta una circolare ai medici di famiglia, le
priorità, definendo le priorità urgenti con dei criteri
particolari: se è definita "urgente" dal medico curante deve essere
espletata nelle 72 ore, differibile in 30 giorni per la prima
visita e in 60 per gli accertamenti.
E poi abbiamo discusso, come ho già detto una volta, della
preparazione delle linee guida, soprattutto in Radiologia, che sono
state ultimate per alcuni percorsi fondamentali, ma che devono
essere validate, nel senso che noi presentiamo delle linee guida ma
devono essere accessibili e possibili per gli altri attori, per cui
ci sono riunioni con gli specialisti e riunioni con i medici di
famiglia. Direi che soprattutto il problema delle liste d'attesa è
nella nostra Radiologia, che è una radiologia straordinaria, che fa
delle cose di
élite
soprattutto nella radiologia
interventistica, sia sul fegato che sul sistema circolatorio, però
ha dei tempi di attesa un po' lunghi per altre prestazioni.
Analizzando nell'Osservatorio tutti questi dati, è ricomparsa
un'inappropriatezza su alcune prestazioni importanti, li cito
perché lei capisca cosa voglia dire; per esempio l'ecografia della
tiroide era a 90 giorni, quando tutti i dati ci dicono che non
serve monitorare un'evoluzione di un gozzo facendo una radiografia,
per cui è un esame che purtroppo non serve e su questo, come le ho
detto, stiamo già lavorando. Direi che rispetto all'anno scorso lo
screening
mammario invece è rientrato completamente nei
tempi prescritti, ed era una nostra priorità.
La domanda sua un po' provocatoria è giusta se si usa l'LPA per
l'abbattimento delle liste d'attesa. Dal 2014 questo non avviene
più, perché l'LPA viene utilizzata soprattutto per il sistema delle
urgenze, ma ne parleremo con l'organizzazione del sistema delle
urgenze e speriamo di utilizzare meno LPA che in passato. E questo
voleva dire che forse noi con l'LPA ci pagavamo un po'
l'inappropriatezza, ecco, e questo è un dato di fatto. Rimane, in
tutto questo percorso delle linee guida, quello che ci dicevamo già
l'altra volta: la responsabilità del singolo prescrittore; è una
sua responsabilità professionale per cui, per assurdo, può
succedere che il prescrittore non rispetti la linea guida, e noi su
questo dobbiamo operare un convincimento perché non abbiamo altre
armi. Ci stiamo lavorando, e queste che ho detto sono delle
evoluzioni che non daranno dei risultati nei 2-3 giorni, ma sono le
uniche che porteranno il fenomeno in ambiti di appropriatezza e
quindi di correttezza. Grazie.
Président -
Pour la réplique, la parole au Conseiller
Fabbri.
Fabbri (UVP) -
Merci Monsieur le Président. Grazie Signor
Assessore della sua risposta.
Quello dei tempi di attesa è sempre sicuramente un tema molto
complesso e non può né vuole essere un metro di giudizio univoco
per analizzare e giudicare negativamente la qualità dei servizi
sanitari. Anzi, abbiamo appreso proprio in questi giorni - mi pare
ieri sia stato pubblicato sui giornali - il riconoscimento della
bontà dei servizi sanitari ospedalieri della nostra regione, che ci
collocano ai primi posti nazionali, e di questo, qui, in Consiglio,
pubblicamente vogliamo ringraziare tutti gli operatori che operano
appunto e che concorrono in questa qualità della nostra sanità.
Però è inevitabile che il tema dei tempi di attesa torni
ricorrentemente come simbolo a livello dell'utenza e dei cittadini,
come simbolo dicevo di poca efficienza e di lentezza nelle
richieste. Non è qui opportuno fare l'elenco di ciò che potrebbe
essere migliorato, è sufficiente appunto scorrere le tabelle dei
tempi di attesa per evidenziare i vari sforamenti dei tempi
previsti delle quattro classi di priorità di cui lei faceva prima
cenno.
Mi fa piacere che in realtà questi tempi di attesa proprio per
il meccanismo dei 30-60 giorni possa essere, in realtà, migliore di
quello che è stato pubblicato sul sito (da quello che ho capito
dalla sua risposta). Comunque resta il fatto che il cittadino deve
sentirsi dare la risposta più rapida possibile ai suoi problemi
sanitari, che sappiamo benissimo essere, per la persona, per tutti
noi, piuttosto ansiogeni. Forse un aiuto potrebbe arrivare nel fare
in modo che il cittadino, l'utente, percepisca meglio qual è
l'urgenza della sua richiesta, l'urgenza dell'esame o della visita
che richiede, e qui ritorniamo sul tema dell'appropriatezza della
prescrizione (quello che lei appunto accennava prima), e
naturalmente anche sul ruolo fondamentale del confronto tra i
medici prescrittori e specialisti, e quindi sul consecutivo
importantissimo ruolo del medico che si confronta con il suo
paziente. Ecco perché questo iter di comunicazione tra gli
specialisti, i medici di base, e io direi anche i pazienti stessi,
dev'essere molto importante. E qui infatti si può giocare un
importante anello della catena che porta poi all'alleggerimento di
queste richieste di visite e quindi dei tempi di attesa, cioè si
tratta di applicare quella che è un'educazione sanitaria a tutti i
livelli, a livello sia degli operatori che anche di coloro che
usufruiscono del servizio. A questo proposito, l'atto di
organizzazione aziendale sarà, io penso, uno strumento per poter
intervenire sotto questo punto di vista per migliorare quelli che
sono i rapporti di questa catena che dicevo, e finalmente per
riuscire a capire quelle che sono le linee guida da applicare per
l'appropriatezza delle prescrizioni. Grazie.
Presidente -
Punto 7 all'ordine del giorno.
