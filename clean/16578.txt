Classificazione
ARTIGIANATO


Resoconto integrale del dibattito dell'aula
Oggetto del Consiglio n. 2978 del 25 febbraio 1998 - Resoconto
SEDUTA POMERIDIANA DEL 25 FEBBRAIO 1998
OGGETTO N. 2978/X Campagna pubblicitaria dell'IVAT.
(Interpellanza)
Interpellanza Vista la legge regionale 1985, n. 10 avente per
oggetto "Istituzione dell'Institut valdôtain de l'artisanat
typique" e successive modificazioni;
Vista la campagna pubblicitaria effettuata dall'IVAT nel corso
dei mesi di luglio ed agosto 1997;
Considerato che sui dépliants pubblicitari appariva un messaggio
discriminatorio verso tutti i commercianti valdostani che vendono
artigianato tipico, poiché tale messaggio affermava che "solo nei
punti vendita IVAT si possono acquistare i più bei prodotti
artigianali della Valle d'Aosta";
il sottoscritto Consigliere regionale
Interpella
l'Assessore competente per conoscere:
1) quali sono i motivi che hanno spinto l'IVAT a promuovere una
campagna pubblicitaria così lesiva degli interessi degli altri
artigiani e commercianti del settore, millantando inesistenti
esclusività dei migliori prodotti tipici valdostani;
2) a quanto ammonta la spesa sostenuta dall'IVAT per la campagna
pubblicitaria in oggetto e se tale spesa viene finanziata, ai sensi
dell'articolo 9 della legge regionale n. 10/1985, con stanziamenti
di fondi da parte della Regione, con i proventi della sua attività,
con erogazioni di enti pubblici e di privati o con le rendite
patrimoniali;
3) quali sono i provvedimenti che intende assumere
l'Amministrazione regionale per ristabilire, in nome del principio
dell'equità, pari opportunità tra l'IVAT e le parti lese
dall'iniziativa sopra citata per quanto concerne la vendita di
prodotti tipici valdostani.
F.to: Linty
Président La parole au Conseiller Linty.
Linty (LNPIAP) Quest'interpellanza parte da un manifesto che era
stato affisso nella scorsa estate nella nostra Regione laddove si
diceva che solo nei punti vendita IVAT si possono acquistare i più
bei prodotti artigianali della Valle d'Aosta.
Senza voler sindacare sulla rete di acquisizione dei beni da
parte dell'IVAT e quindi del controllo della qualità, va però
ricordato che nella nostra Regione sono molti i commercianti che
vendono beni tipici, beni artigianali, quindi il fatto che l'IVAT
faccia una pubblicità discriminatoria nei confronti degli altri
commercianti e soprattutto non veritiera - perché la qualità dei
prodotti artigianali della Valle d'Aosta è sotto gli occhi di
tutti, ci sono dei commercianti che hanno degli ottimi prodotti - e
il fatto che la Regione svolge un ruolo determinante all'interno di
IVAT ci spinge a chiedere quali sono i motivi che hanno spinto
l'IVAT a promuovere questo tipo di campagna pubblicitaria, quanti
soldi sono stati spesi per questa campagna pubblicitaria e quali
sono stati i rapporti che l'Amministrazione regionale ha inteso
assumere nei confronti dell'Istituto.
Président La parole à l'Assesseur à l'industrie, à l'artisanat
et à l'énergie, Mafrica.
Mafrica (GV-PDS-SV) Trovo quest'interpellanza un po' curiosa,
vale a dire noi abbiamo un Istituto che ha il compito di promuovere
e commercializzare i prodotti dell'artigianato tipico, ha il
compito, attraverso una commissione tecnica, di apporre un marchio
ai prodotti dell'artigianato tipico di qualità, fa una campagna per
promuovere la vendita di oggetti di artigianato marchiati da una
commissione a ciò preposta e si invoca qui il principio di
concorrenza sleale. Se fosse stato un altro negozio, un
supermercato, lo avrei capito, ma qui stiamo parlando dell'ente che
ha le due funzioni di tutelare, promuovere, commercializzare i
prodotti dell'artigianato valdostano e, attraverso una commissione,
di apporre un marchio ai prodotti ritenuti di qualità.
Dice Linty che qui si avanza un'esclusività della qualità che
forse non corrisponde al vero. Io credo che individuare nella
formula usata nei manifesti, che dice che solo nei punti IVAT si
possono acquistare dei prodotti artigianali della Valle d'Aosta,
una concorrenza sleale sia eccessivo perché sicuramente i prodotti
in vendita nei negozi IVAT, proprio per i compiti che ha l'IVAT,
per il fatto di essere passati attraverso una commissione tecnica
che li ha esaminati, hanno queste caratteristiche. Il fatto che
sicuramente le abbiano non esclude che anche altrove possano
esserci prodotti che hanno le stesse caratteristiche, d'altronde
l'artigiano può portare alla Commissione qualità dell'IVAT il
proprio prodotto, far apporre il marchio e venderlo direttamente
lui oppure cederlo ad un terzo venditore.
Però mi pare eccessiva la preoccupazione in questo senso perché
stiamo parlando di un ente strumentale senza fini di lucro che ha
il compito di promuovere l'artigianato di tradizione nella nostra
Regione.
Chiede Linty se come Regione abbiamo tirato le orecchie a questi
signori o se intendiamo fare qualcosa. Io credo che siamo dovuti
intervenire con un dibattito approfondito in commissioni del
Consiglio regionale per il motivo opposto, perché l'IVAT aveva
un'insufficiente capacità di vendita dei propri prodotti e abbiamo
approvato come Consiglio regionale una legge per favorire la
capacità di commercializzazione dell'IVAT rispetto a questo
settore.
Ora credo che già intervenire nei confronti di un ente che ha
dei suoi compiti, che ha un suo Consiglio di amministrazione, sia
sempre un po' delicato, ma noi siamo intervenuti proprio perché non
c'era un monopolio opprimente da parte dell'IVAT nella vendita di
questi prodotti, c'era semmai una difficoltà a svolgere in modo
significativo questo compito.
Le spese per questo tipo di interventi, per rispondere anche al
resto delle domande, derivano da un'iniziativa che nel ?95 il
Consiglio di amministrazione dell'IVAT ha approvato. Ha promosso un
bando di gara, ha interpellato 18 agenzie di pubblicità e studi
grafici della Valle d'Aosta e del Piemonte e ha impostato una
campagna biennale proprio per rilanciare la propria immagine e il
marchio IVAT. Sono stati spesi 150 milioni nel corso del ?96 e 150
milioni nel corso del ?97 proprio ai fini di rendere più efficace
l'iniziativa della promozione dei prodotti dell'artigianato tipico
della nostra Regione. Questi fondi sono stati attinti al bilancio
dell'IVAT in cui confluiscono sia i fondi regionali che i proventi
delle vendite.
Rispetto a questi fondi faccio presente che nel ?97 il
contributo regionale era sceso da 850 milioni a 750 milioni e che
comunque quest'iniziativa è servita anche a riproporre il problema
del ruolo dell'IVAT, problema che è stato affrontato attraverso
un'analisi tecnica dell'andamento delle vendite e dei conferimenti
e attraverso una successiva modifica della legge istitutiva
dell'IVAT.
Président La parole au Conseiller Linty.
Linty (LNPIAP) Spero che l'Assessore Mafrica non diventi mai
garante dell'"antitrust" perché, se i suoi concetti sono questi, mi
devo dire piuttosto preoccupato e vengo subito a spiegare
perché.
Mi chiedo come si fa a dire che non è stata fatta concorrenza
sleale quando questi 300 milioni - poi mi andrò a leggere i conti
dell'IVAT e voglio vedere se questi 300 milioni sono rientrati nei
ricavi delle vendite e quindi se la campagna pubblicitaria ha
raggiunto gli scopi per i quali è stata fatta - sono serviti a
lanciare un messaggio, si sa che la pubblicità è fatta di messaggi,
ma mi chiedo come si fa a sostenere che non si ledono gli interessi
degli altri commercianti quando si dice che solo nei punti vendita
IVAT si possono acquistare i più bei prodotti artigianali della
Valle d'Aosta. Non c'è scritto che solo nei punti vendita IVAT ci
sono i prodotti marchiati, questo è un altro discorso perché la
legge dice che devono avere un marchio di qualità, ma allora
scriviamo così, invece no perché messo così è troppo
generalizzato.
E la cosa è ben più grave per due motivi. Il primo è che
l'Istituto che fa questo tipo di pubblicità è finanziato con soldi
pubblici, forse ci dimentichiamo un po' troppo spesso che nel
titolo I del nostro bilancio entrano dei bei soldini da parte dei
commercianti di tasse pagate. Allora, che il commerciante debba
pagare le tasse perché poi queste vadano a finanziare delle
campagne pubblicitarie contro di lui, mi pare che una reazione di
fronte a questi fatti sia più che comprensibile. Con questo non
voglio togliere i meriti o i demeriti dell'IVAT nel
commercializzare il prodotto tipico valdostano però, il
ragionamento secondo cui solo presso i punti di vendita IVAT ci
sono i prodotti più belli mi sa un po' di sovietico "old style",
cioè di mercato chiuso allora, scriviamo che i beni artigianali
possono essere venduti solo dall'IVAT e a quel punto l'IVAT può
fare quello che vuole. Però non posso accettare che mi si dica che
non sono stati lesi con quest'iniziativa degli interessi legittimi
degli altri commercianti dei prodotti tipici.
