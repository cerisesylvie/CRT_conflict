Classificazione
FINANZA REGIONALE E LOCALE
Partecipazioni azionarie regionali
INFORMAZIONE
Sistema informativo



Oggetto del Consiglio n. 3414 del 20 marzo 2024 - Resoconto
OGGETTO N. 3414/XVI - Interrogazione: "Informazioni
riguardanti il personale e gli organi di rappresentanza politica
della società IN.VA. S.p.A.".
Bertin (Presidente) -
Punto n. 9. Risponde il Presidente
della Regione.
Testolin (UV) -
L'interrogante, il consigliere Aggravi,
chiede "se alla luce della normativa di riferimento oggi vigente,
un esponente eletto presso uno degli organi di rappresentanza
politica degli enti azionisti delle società partecipate possa
diventare titolare di rapporti lavorativi o incarichi
successivamente al decorrere del proprio mandato". Posto che non
sussiste un divieto generalizzato di assunzione di un esponente
politico eletto presso uno degli organi di rappresentanza degli
enti azionisti della società, successivamente al decorrere del
mandato IN.VA. verifica in concreto se ricorra o meno la
fattispecie del cosiddetto "
pantouflage
", come disciplinato
dall'articolo 53 del decreto legislativo 165/2001, ovvero ulteriori
ipotesi di incompatibilità o inconferibilità di cui al decreto
legislativo 39/2013 applicando le proprie procedure interne.
Nel secondo quesito si chiede: "se ad oggi risultino presenti
casistiche di questo tipo presso la società partecipata". La
società conferma che attualmente vi sono alcune casistiche che sono
state trattate con le modalità appena citate.
Terzo quesito: "quale sia l'attuale politica adottata dalla
società partecipata, ovvero quali procedure vengano attivate nel
caso in cui, nell'ambito di selezione di personale, siano presenti
candidature presentate da parenti di persone già in forza presso la
medesima". IN.VA. comunica che, nel caso emergano relazioni
parentali, le procedure di selezione prevedano la messa in totale
sicurezza dell'iter selettivo. Ricordato che la previsione di un
divieto di partecipazione alle selezioni da parte di parenti di
dipendenti di IN.VA. sarebbe illegittimo, ogni membro di
commissione e membro esperto coinvolti nella selezione, una volta
letti i nominativi dei candidati, è tenuto ad autocertificare
l'insussistenza di situazioni di conflitto d'interesse e di
incompatibilità. Inoltre negli avvisi di selezione pubblicati dalla
società vengono individuati i necessari requisiti personali e
professionali che i candidati devono possedere. Viene altresì
chiesto ai candidati di dichiarare la sussistenza di eventuali
legami di parentela con dipendenti di IN.VA. al fine di poter
attivare le necessarie misure previste nelle procedure adottate per
garantire la massima trasparenza e imparzialità delle selezioni. La
società è inoltre soggetta alle attività di verifica da parte dei
propri organi di controllo quali il Responsabile della prevenzione
della corruzione e l'organismo di vigilanza istituiti a norma di
legge, che vigilano sull'applicazione del modello di
organizzazione, gestione e controllo adottato ai sensi del decreto
legislativo 231/2001 e della legge 190/2012 e normative a essa
collegate.
IN.VA., per completezza d'informazione, comunica che ad oggi non
sussistono casistiche di soggetti assunti in dispregio al divieto
del
pantouflage
o dalle norme in materia di inconferibilità,
incompatibilità o conflitto di interessi. Nel caso dovessero
verificarsi tali fattispecie, il Direttore generale ne sarebbe
informato dalla Responsabile del personale, che a sua volta
informerebbe tempestivamente il Responsabile della prevenzione
della corruzione e l'organismo di vigilanza.
Presidente -
Ha chiesto la parola il consigliere Aggravi
per la replica, ne ha facoltà.
Aggravi (RV) -
Questo tipo d'interrogazione è sempre
molto delicato, perché si finisce poi per fare o trovare dei nomi e
dei cognomi. Io so benissimo che elementi di questo tipo sono su un
filo del rasoio: quello dell'opportunità rispetto al conflitto
d'interesse, però io mi chiedo due cose: la prima, perché un
Consigliere che fa un accesso agli atti e chiede in maniera
specifica determinati documenti si sente rispondere che c'è la
disponibilità da parte dell'azienda di organizzare un incontro con
un referente, che, guarda caso, poi nel periodo successivo, non è
disponibile per motivazione sua, magari è un caso e non voglio
essere malizioso, ma soprattutto io mi chiedo: ma perché accadono
situazioni di questo genere? Perché una persona o più persone, che
hanno delle responsabilità di natura politica all'interno di
determinati organi, finiscono in situazioni di questo genere?
Ripeto: io prendo atto della risposta, chiederò la possibilità
di avere la risposta scritta perché voglio leggermela molto bene,
perché il
pantouflage
spesso si ragiona
ex post
, non
nelle situazioni
ex ante
, ma comunque voglio leggermela,
andrò a fondo e mi chiedo ancora una volta perché bisogna finire in
situazioni di questo genere, perché una persona che è seduta nel
massimo organo di rappresentanza politica, così l'ho voluto dire
per delicatezza, finisce per essere assunto da una società di cui
l'ente è socio. Ma è possibile? Io magari mi faccio troppe remore,
però oggettivamente queste cose in altre situazioni hanno altri
nomi e io questa volta dirò che non ci sarà un'altra
interrogazione. Se a fronte della valutazione che farò dei
documenti, quando sarà possibile, troverò qualcosa, andrò in altre
sedi, e mi spiace dirlo, però oggettivamente non è il caso.
Per quanto riguarda la terza domanda, io mi auguro che la messa
in sicurezza - mi sono giustamente appuntato questo passaggio - sia
stata sicura, messa più che in sicurezza, perché io mi chiedo
davvero perché si rischia davvero di debordare in un perimetro
pericoloso per che cosa poi? Le occasioni ci sono, è vero, siamo
una realtà piccola, di possibilità ce ne sono, perché bisogna
rischiare questo? I buoi sono fuggiti dalla stalla, io non lo so,
ognuno si crea una posizione, ma perché in questo momento? Perché
soprattutto quando si hanno ruoli di responsabilità e di
rappresentanza di questo tipo. Forse ci sono delle forze politiche
in aula che sanno quello che sto dicendo, altri no, infatti sono
stato generico, Presidente, però oggettivamente questi sono casi
davvero assurdi che rischiano di finire per generare altro tipo di
problemi e, ripeto, io ho un modo di affrontare queste cose forse
anche troppo delicato, però non è il caso e sono stupito perché il
caso che ho in mente e che, per riservatezza, non dico, tra
l'altro, è di una persona che ritenevo che avesse un pochettino più
di sale in zucca su queste situazioni, invece, secondo me, è
qualcosa di davvero inopportuno, per non dire altro.
