Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 560 del 28 ottobre 1982 - Resoconto
OGGETTO N. 560/VII - COPERTURA DEL POSTO DI CAPO SERVIZIO
BIBLIOTECHE DELL'AMMINISTRAZIONE REGIONALE -
(Interpellanza).
PRESIDENTE:
Do lettura dell'interpellanza presentata dai
Consiglieri Cout, Mafrica e Carral.
INTERPELLANZA
CONSIDERATO che il Tribunale Amministrativo regionale ha
annullato la deliberazione di Giunta che affidava la reggenza
dell'incarico di caposervizio biblioteche a persona sprovvista dei
titoli richiesti, nonostante che già con una precedente sentenza il
TAR avesse annullato il provvedimento con cui si conferiva lo
stesso incarico alla stessa persona;
VERIFICATO che il funzionario che in questi ultimi mesi
reggeva il servizio ha rassegnato le proprie dimissioni;
i sottoscritti Consiglieri regionali, preoccupati che la
discontinuità dell'opera di direzione introduca elementi di
confusione e disagio nel servizio;
INTERPELLANO
la Giunta regionale per sapere:
1)
chi è attualmente incaricato della reggenza del
posto di caposervizio biblioteche;
2)
se non sia giunto il momento, al fine di evitare
continui avvicendamenti e periodi di confusione organizzativa, di
espletare finalmente il concorso già bandito nel 1977 e per cui
erano pervenute regolari domande;
3)
quando si intendano portare in Consiglio le
proposte di modifica alla legge istitutiva del servizio
biblioteche.
PRESIDENTE:
Illustra l'interpellanza il Consigliere Cout,
ne ha facoltà.
COUT - (P.C.I.):
Anche in questo caso non è la prima
volta che trattiamo questo problema. Purtroppo abbiamo dovuto
prendere atto del fatto che per la seconda volta il TAR ha
annullato la deliberazione della Giunta regionale che conferiva un
incarico di reggenza affidato per la seconda volta alla stessa
persona. Il problema, come dicevo, è stato posto altre volte e già
il Presidente della Giunta regionale ha espresso il parere; quindi
saremmo anche noiosi se continuassimo a chiedere le stesse cose.
Pertanto non vorrei toccare questioni inerenti alla legge, anche
perché abbiamo presentato alcune modeste osservazioni sulla stessa
e stiamo attendendo che possano essere recepite; comunque questo lo
vedremo in seguito. Ciò nonostante vorremmo che fin da adesso ci
fosse chiarita la questione dell'incarico di direttore del
servizio, coordinatore del servizio biblioteche. Questa richiesta è
motivata dal fatto che il Presidente, in una precedente risposta,
aveva fatto trapelare l'ipotesi che questo coordinatore avrebbe
potuto essere interessato anche ad altri servizi. Noi però
riteniamo che il coordinatore del servizio biblioteche abbia un
compito piuttosto ampio ed impegnato e che pertanto il suo sia
incarico comunque da mantenere.
In questi ultimi tempi c'è stata infatti una rotazione di
persone per questo incarico e pertanto pensiamo sia necessario,
proprio per risolvere diversi problemi inerenti al servizio
biblioteche, poter espletare finalmente il concorso bandito, mi
sembra, fin dall' 77. Vorremmo a questo proposito, dopo tutte le
vicissitudini che si sono manifestate, conoscere le intenzioni
della Giunta.
PRESIDENTE:
La parola al Presidente della Giunta, ne ha
facoltà.
ANDRIONE - (U.V.):
Alla prima domanda posso rispondere
che per adesso è l'Assessore alla Pubblica Istruzione che coordina
direttamente i servizi. In risposta alla seconda domanda posso dire
che ho la legge già pronta - purtroppo devo partire, quindi
pregherei il Consigliere Cout di passare in ufficio, così potrà
vederla in anteprima visto il suo interesse - e ribadire quanto ho
già detto una volta, che cioè il posto sarà sdoppiato, perché
riteniamo che una certa figura deve rispondere a certe
caratteristiche.
Evidentemente in fase di discussione della legge sei libero di
avere opinioni differenti, il dibattito lo faremo in Consiglio
quando la legge verrà presentata. Quel posto, così configurato
dovrà essere coordinato con altri servizi, dovrà essere sdoppiato e
quello specifico verrà soppresso.
PRESIDENTE:
La parola al Consigliere Cout per la replica,
ne ha facoltà.
COUT - (P.C.I.):
Ringraziamo il Presidente della Giunta
per la risposta. Anch'io ritengo che ognuno di noi sia libero di
avere le proprie opinioni. Ci riserviamo di esaminare con più
attenzione la legge e questo problema in particolare; eventualmente
ci dichiareremo d'accordo o meno sul provvedimento che verrà
preso.
