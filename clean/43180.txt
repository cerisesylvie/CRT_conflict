Classificazione
TRASPORTI E VIABILITÀ
Viabilità



Oggetto del Consiglio n. 608 del 26 maggio 2021 - Resoconto
OGGETTO N. 608/XVI - Interpellanza: "Criteri di revisione
della legge regionale 17/1985 in materia di circolazione di veicoli
a motore sul territorio regionale".
Bertin (Presidente)
- Passiamo pertanto all'interpellanza
iscritta al punto n. 22 dell'ordine del giorno. Per
l'illustrazione, ha chiesto la parola il consigliere Brunod, ne ha
facoltà.
Brunod (LEGA VDA) -
Nell'adunanza del Consiglio regionale
del 7-8-9 aprile 2021 durante la trattazione dell'ordine del giorno
n. 18 relativo al DEFR 2021-2023, presentato dalla collega
Spelgatti e avente per oggetto: "Mappatura percorsi ciclabili",
l'Assessore all'agricoltura e risorse naturali ha sostenuto nel suo
intervento che sia prioritario mettere mano alla legge regionale n.
17 del 22 aprile 1985 (Regolamento di polizia per la circolazione
dei veicoli a motore sul territorio della Regione) relativamente ai
percorsi cicloturistici e, in modo particolare, per quanto riguarda
l'attività con la bici svolta in discesa. Inoltre, se si legge il
comma 7 dell'articolo 2 della legge che ho menzionato si apprende
che "la Giunta regionale, su proposta dell'Assessore regionale
competente in materia di agricoltura e previa illustrazione alla
Commissione consiliare competente, può creare zone ben delimitate
per la pratica di attività motoristiche". Si rileva che nella
formulazione originaria, sempre al comma 7 dell'articolo 2 della
medesima legge regionale, vi era scritto che "per gli sport e le
gite in moto la Giunta regionale potrà, su proposta dell'Assessore
all'agricoltura, foreste e ambiente naturale, sentito il parere
della competente Commissione consiliare, creare zone, ben
delimitate, disciplinate a tale scopo".
Si evidenzia che la questione responsabilità legata ai diversi
percorsi ciclabili è sicuramente un aspetto sul quale sia gli Enti
locali, sia i Presidenti di consorzio chiedono da tempo che venga
messa in campo una soluzione alla problematica. Proprio in
quest'ultimo periodo questo problema è stato molto ribadito,
infatti anche nell'Assemblea del CPEL tenutasi il 18 maggio è stata
messa in rilievo questa grande problematica e all'unanimità tutti i
Sindaci valdostani hanno chiesto delle regole chiare per le strade
poderali. Anche il Presidente del CPEL ha manifestato l'assenza di
una legge sulla montagna: un problema molto importante che è anni
che si trascina ed è molto importante cercare di metterci mano
nonostante sia un tema molto complesso e molto difficile. Infatti
anche in questo articolo di giornale che riporta queste
problematiche si cita nel testo che l'assessore Sapinet ha risposto
che "per le strade poderali si dovrà capire come mettere mano alla
legge n. 17/1985, la norma che va a regolamentare questo tipo di
responsabilità, infatti con l'avvento delle
ibike
le nostre
strade sono sempre più percorse dai turisti". Questo è vero, però è
anche vero che il settore delle ibike è una disciplina molto
importante e strategica che va sì regolamentata per certi aspetti,
ma che non ci deve essere un'azione di limitazione per una
disciplina che può e deve avere grandi potenzialità di crescita,
sviluppo e promozione a livello turistico e sportivo per la nostra
Regione dalle piccole alle grandi località presenti sul nostro
territorio.
Si rileva che il settore del cicloturismo nelle sue varie
formule e specialità è cresciuto molto negli ultimi anni sia in
campo nazionale che internazionale e che la nostra Regione ha delle
grandi potenzialità e qualità che possono essere maggiormente
espresse in un'ottica di una maggiore attrazione e offerta
turistica. Si evidenzia che numerosi addetti del settore e
appassionati al mondo della bici hanno manifestato perplessità e
preoccupazioni in merito alle possibili limitazioni che la
revisione della legge regionale n. 17/1985 può portare allo
sviluppo e promozione di un'attività
outdoor
, che potrebbe
avere per la nostra Regione grandi ricadute nel campo turistico,
sportivo ed economico.
Dopo queste premesse, in questa interpellanza si chiede agli
Assessori competenti di conoscere con quali modalità, criteri e
finalità intendano procedere alla revisione della legge regionale
n. 17/1985; se vi sia l'intenzione di coinvolgere tutti i soggetti
interessati al settore (Enti locali, Presidenti di consorzio,
associazioni e addetti ai lavori legati al mondo della bici) nella
revisione della legge n. 17/1985.
Presidente -
Per la risposta, ha chiesto la parola
l'assessore Sapinet.
Sapinet (UV) -
Grazie collega Brunod per questa
interpellanza che ci porta a riparlare nuovamente di questa legge,
di questa problematica, che è una problematica spinosa, molto
sentita da tutto il territorio, dagli Amministratori locali, da
coloro che si fanno carico di gestire i consorzi di miglioramento
fondiario, dal mondo dello sport che noi conosciamo bene. Ecco che
una revisione di questa legge, il tentativo di mettere un po'
d'ordine è doveroso, non per forza deve essere restringente ma
soprattutto - lo abbiamo detto in varie occasioni - è anche
un'occasione e un'opportunità per andare ad alleggerire e a
supportare i consorzi di miglioramento fondiario, in particolar
modo, che sono coloro che hanno in capo la responsabilità di queste
viabilità. Occorre andare quindi nella direzione di favorire la
convivenza tra le nuove forme di turismo che spesso vengono
praticate anche fuori stagione, che permettono di allungare la
stagione del turismo, una convivenza di queste forme di sport, di
turismo con il territorio e appunto con i consorzi.
La legge n. 17/1985 disciplina, com'è noto, l'argomento per la
polizia di circolazione dei veicoli a motore sul territorio della
Regione. Questa legge si inquadra nella cornice delle normative di
tutela e gestione ambientale nate negli anni Ottanta, normative che
nacquero per iniziare a valorizzare e proteggere le varie
componenti ambientali del nostro territorio. In questo contesto
appunto nasce questa legge: la n. 17, che individua sostanzialmente
due aspetti:
in primis
definisce che, allo scopo di tutelare
l'equilibrio dell'ambiente naturale e di difendere la proprietà e
l'attività agricola - articolo 1 -, è vietata la circolazione dei
veicoli a motori all'infuori delle strade statali, regionali e
comunali carrozzabili e successivamente stabilisce chi e come può
circolare all'infuori di queste individuate nell'eccezione comune
quali poderali. Tendiamo sempre a parlare di strade poderali anche
un po' forse genericamente, però sono strade che hanno mille
sfaccettature relativamente soprattutto alla proprietà privata o al
tracciato di vecchie strade comunali, piste forestali, alle
condizioni anche di percorribilità, al rischio idrogeologico, al
comprensorio che percorrono, all'attrattività turistica e alla
commistione con altre attività turistico-ricettive.
La norma è senz'altro datata, è semplicemente una
regolamentazione alla circolazione finalizzata al perseguimento
degli scopi sopracitati e non disciplina altre questioni come la
proprietà, la responsabilità, manutenzioni, usi promiscui,
sportivi, eccetera, tant'è che, come evidenziato dall'articolo 2,
comma 8, "la circolazione e il parcheggio sono consentiti o
autorizzati fatto salvo il consenso del proprietario o del titolare
di altro diritto o del conduttore", a sottolineare che la norma si
conforma alla disciplina in materia di proprietà e responsabilità
già prevista dal Codice civile o da leggi di settore.
Oltretutto la struttura competente dell'istruttoria finalizzata
al rilascio dell'autorizzazione a percorrere tale viabilità, ai
sensi dell'articolo 2, comma 5, ovvero il Corpo forestale della
Valle d'Aosta, si trova talvolta in difficoltà nell'interpretazione
e lettura del mutato contesto sociale e culturale, sicuramente
evoluto rispetto alla situazione del 1985 quando la norma fu
approvata. Si pensi appunto, come ha citato anche lei, alla
diffusione delle bici a motore elettrico, cioè le
ibike
, di
cui abbiamo già più volte parlato.
Come accennato nella sua interpellanza la questione della
proprietà e soprattutto della conseguente responsabilità da parte
del proprietario gestore è di rilevanza assoluta. Tali tematiche
esorbitano dalla disciplina del regolamento di cui alla legge
regionale n. 17/1985 e vanno approfondite con un approccio globale
che contemperi le esigenze di tutela e gestione ambientale, che
rispetti le esigenze delle attività agricole zootecniche e
recepisca appunto le nuove esigenze relative al mondo dello sport.
Il tema non è soltanto, come forse poteva essere nel 1985, relativo
appunto a questo contesto agricolo e qui risolvibile, parliamo di
trasporti, di turismo, di ambiente e a questo proposito diversi
Assessorati stanno collaborando e si stanno confrontando sulla
questione. Sono inoltre in corso raccolte di informazioni e di
confronto a livello sovra regionale in quanto nessuna Regione ad
oggi ha trovato una soluzione normativa adeguata affidandosi il più
delle volte ad appositi regolamenti. Questa tematica è stata più
volte oggetto ed è attualmente oggetto di confronto da parte degli
Assessori competenti.
Relativamente alla nostra Regione e in seguito a varie
interlocuzioni con l'Assessorato dell'ambiente, è stato concordato
di procedere a un primo studio giuridico, un'azione che andrà
sicuramente ad affiancare quanto citato prima.
Inoltre appunto, durante i vari incontri con le Commissioni
delle politiche agricole, è stata auspicata anche la normazione in
materia dello Stato, un passaggio importante soprattutto per
risolvere i problemi di responsabilità. Questa questione,
nell'ambito dei vari confronti con il Ministero, verrà ovviamente
sollecitata, monitorata e portata avanti anche durante i confronti
con il Senatore.
Questa stessa Assemblea, nel discutere negli scorsi mesi di
diverse interpellanze e interrogazioni sul tema, ha dimostrato un
interesse trasversale sulla questione evidenziando tuttavia la
difficoltà di risoluzione. Una tematica, quella della bicicletta e
della mobilità sostenibile, che riguarda appunto, come detto, gli
Assessorati del turismo, ambiente, risorse naturali e che sarà
affrontata con il giusto percorso congiuntamente alla Commissione
competente.
I Comuni, sia presso il mio Assessorato, sia presso
all'Assessorato del turismo, hanno portato l'esigenza di
conciliazione tra l'attività agricola e lo sviluppo turistico e
devono forzatamente essere i principali attori coinvolti nel
dibattito i consorzi di miglioramento fondiario, che più volte
abbiamo citato, a cui compete la progettazione, la realizzazione e
la gestione delle opere. Saranno coinvolte ovviamente le
associazioni di agricoltori sia frutticole che vitivinicole in base
alla questione dei fitosanitari, sia zootecniche in merito ai
parchi e i bestiami e poi le professioni del turismo che dovranno
avere ovviamente un ruolo da protagonista al tavolo, quindi guide
escursionistiche, maestri di
mountain bike
, accompagnatori
di turismo equestre.
Sarà quindi opportuno, come suggerito, coinvolgere tutte le
componenti interessate, da quelle istituzionali alle associazioni
di categoria e in genere i cosiddetti "
stakeholder
". Il
mondo della bicicletta è solo uno di questi attori, certamente è
importante valorizzare e promuovere ogni aspetto del nostro
ambiente al fine di sfruttare responsabilmente le risorse naturali
e le grandi ricadute economiche che tutto ciò ci può offrire.
Presidente -
Per la replica, ha chiesto la parola il
consigliere Brunod, ne ha facoltà.
Brunod (LEGA VDA) -
Grazie Assessore per la risposta in
merito a questa interpellanza. Come lei ha capito, questa
interpellanza voleva proprio mettere in risalto in modo particolare
le perplessità di tutti coloro che ruotano dietro al mondo della
bici, che mai come in questi ultimi anni ha così grande successo, e
siamo ben felici di questo gran successo perché la Valle d'Aosta si
presta molto bene. Come abbiamo già in più occasioni detto con
diverse iniziative, le perplessità e le paure perché poi
ovviamente, quando si inizia a parlare in questa sede di revisioni,
di modifiche a determinate leggi, poi fuori da quest'aula la gente
parla e le cose si trasformano magari poi in cose che non sono
neanche veritiere, però poi è giusto portare avanti delle
iniziative per chiarire certi aspetti come si è fatto con la
presentazione di questa interpellanza. Sappiamo bene che ci sono
anche delle bellissime Alte Vie con dei percorsi fantastici che si
prestano molto bene a essere frequentati e praticati dalle
bike
,
ibike
,
gravel
e quant'altro e se un
domani venissero poste delle limitazioni, purtroppo andremmo a
perderci una fetta di turismo molto importante che potremmo
valorizzare maggiormente in questo campo.
Quello che noi volevamo anticipare con questa iniziativa quindi
era di fare attenzione che sì da una parte ci va molta attenzione
alla regolamentazione di un settore, come ha detto anche lei, che è
molto complesso, che è complesso a livello nazionale, infatti c'è
questo vuoto normativo... sempre nell'articolo che citavo prima,
anche il presidente Manes diceva che l'invito che loro rinnovano a
lei, Assessore all'agricoltura, è di immaginare, con il potere
legislativo anche della Regione, una legge che sia tarata proprio
sui problemi della montagna della Valle d'Aosta, perché, avendo
queste peculiarità e queste prerogative, occorre cercare le
soluzioni migliori per il nostro aspetto regionale.
Ovviamente, come ha detto lei, è giusto coinvolgere tutti gli
attori interessati, che sono molteplici perché la questione
riguarda, come ho detto prima, agricoltura, ambiente, turismo e
quant'altro. Quando poi parliamo di sinergia, la soluzione ottimale
è poi mettere assieme tutte queste realtà e riuscire a farle
collaborare per trovare il risultato più ottimale per vendere al
meglio a livello nazionale e internazionale l'immagine della Valle
d'Aosta. Questo quindi è quello che noi ci auguriamo. Buon lavoro,
speriamo al più presto perché anche questo sarebbe un segnale di
ripartenza per la Valle d'Aosta.
