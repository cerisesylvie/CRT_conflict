Classificazione
OPERE PUBBLICHE



Oggetto del Consiglio n. 964 del 17 novembre 2004 - Resoconto
OGGETTO N. 964/XII - Revisione complessiva della legge regionale
12/1996 in materia di opere pubbliche. (Interpellanza)
Interpellanza
Premesso:
- che la Legge regionale 12/1996 in materia di opere
pubbliche necessita di una revisione complessiva, sia in
riferimento alle numerose incongruenze sul sistema di
qualificazione alle gare d'appalto, sia a riguardo della generale
lentezza di esecuzione e di ultimazione dei lavori, sia in
relazione all'evolversi delle competenze conseguenti alla riforma
del Titolo V della Costituzione;
- che gli ordini professionali e le imprese del settore
operanti in Valle d'Aosta esortano da tempo una revisione organica
della normativa regionale;
ciò premesso, i sottoscritti Consiglieri regionali
Interpellano
l'Assessore delegato per sapere:
1. quali sono i suoi intendimenti in merito;
2. se è stato predisposto un documento normativo sulla
materia di cui in Premessa:
a) in caso affermativo, quali sono le linee guida e quali
sono le indicazioni provenienti dalle categorie interessate che
sono state accolte;
b) in caso negativo, quali ragioni ne ritardano la
definizione ed entro quando prevede di completarla.
F.to: Tibaldi - Lattanzi - Frassy
Presidente - La parola al Consigliere Tibaldi.
Tibaldi (CdL) - L'edilizia e i lavori pubblici sono uno dei
settori che in questo momento più stanno soffrendo una crisi che
investe l'economia in generale. In Valle d'Aosta, anche se si parla
sovente di "industria", spesso magari non si hanno a riferimento le
situazioni di disagio che vivono in particolare le piccole imprese
e che fanno non poca fatica per cercare di sopravvivere, non solo a
un mercato sempre più aggressivo, ma anche a una burocrazia, sempre
più difficili da applicare alle loro attività.
La premessa è necessaria per introdurre l'oggetto
dell'interpellanza che va a focalizzare la propria attenzione sul
settore dei lavori pubblici nel suo insieme; quindi, quando si
parla di "lavori pubblici", si parla non solo di imprese di
costruzioni, ma anche di professionalità come i progettisti, gli
architetti, gli ingegneri e tutto un indotto che ruota intorno a
questo settore. È un settore che ha un peso sul "PIL" regionale
significativo - quasi il 7%, dato del 2002 -, un settore che conta
circa 2.520 imprese, di cui quasi 2.000 artigiane, e con
un'occupazione che oscilla intorno ai 7.000 addetti. Fino al 2000
c'è stata una crescita più o meno moderata del settore; poi c'è
stato l'evento alluvionale che ha portato anche un benefico effetto
al comparto, nonostante tutta la tragedia intrinseca che conteneva,
effetto che si è protratto fino al 2002; poi, dal 2003 in avanti,
siamo sprofondati in una crisi totale.
Tra le varie richieste che vengono fatte dalle associazioni di
categoria, c'è anche quella di rivedere in maniera organica la
legge quadro regionale sugli appalti, legge n. 12/1996; una
revisione organica che dovrebbe essere in corso d'opera, stante le
informazioni che sono in nostro possesso, perché la Consulta dei
lavori pubblici ha chiesto l'istituzione di un gruppo di lavoro che
riveda la materia, dove sono coinvolte anche le varie associazioni
di categoria e professionali, oltre all'Assessorato regionale, agli
esperti dell'Assessorato, ai sindacati e ad altri
rappresentanti.
È una legge che necessita di revisione, anche perché la riforma
del Titolo V della Costituzione ha imposto dei nuovi indirizzi
costituzionali e, di conseguenza, delle competenze che vanno
approfondite e ripartite fra Stato e Regione. Sappiamo che tra le
varie istanze promosse dalle associazioni numerose sono quelle che
riguardano la possibilità di mantenere un certo livello di
competitività in capo alle imprese valdostane che devono affrontare
- come prevede il libero mercato - la concorrenza di altre imprese
che forniscono servizi, lavori, esecuzione di opere e riescono a
reclutare mano d'opera a prezzi anche più competitivi, e quindi ad
aggiudicarsi delle gare di appalto secondi i canoni legislativi
della legge n. 12, la quale dovrebbe essere quanto prima
rivista.
L'Assessorato, la Giunta, ha incaricato a tal fine anche un
esperto, perché provveda ad armonizzare le norme regionali in
materia di lavori pubblici con anche l'evoluzione legislativa del
settore verificatasi con la legge n. 166/2002, che ha modificato la
n. 109/1994 - la "Merloni" -, anche a seguito di alcune sentenze
della Corte costituzionale che hanno modificato ampiamente la
materia. Ricordiamo inoltre quella sulla qualificazione nazionale
dei soggetti dei lavori pubblici - che è una delle più recenti -,
sulla quale il nostro gruppo consiliare aveva proposto
all'attenzione di questo Consiglio un'interpellanza e una mozione
per semplificare la materia e per permettere un più facile accesso
delle nostre imprese agli appalti.
Dicevo che le associazioni di categoria hanno proposto diverse
istanze, fra le quali si profila l'istituzione di un albo di
imprese valdostane, che sia inteso come banca dati e risorsa per le
informazioni utili a cui attingere in caso di trattativa privata,
urgenza, somma urgenza, cottimi, e per altre istanze, fra cui
l'aumento del valore e dell'importo della cifra da affidare in
cottimo da 200 a 300.000,00 euro; suggerimenti che riguardano la
possibilità di ricorrere sempre al cottimo, includendo le nuove
opere, oppure di introdurre la procedura ristretta semplificata per
lavori fino a 1,5 milioni di euro, con la possibilità di scelta del
criterio di aggiudicazione, mutuando l'esempio da legislazioni
regionali come quella della Provincia autonoma di Trento e della
Regione autonoma del Friuli Venezia Giulia - questa è la più
recente, del 2002 -, che hanno già sperimentato favorevolmente
questa nuova impostazione giuridica, oppure introdurre la
possibilità di ricorrere al criterio dell'offerta economicamente
più vantaggiosa per tutte le procedure di scelta del contraente, e
così via. C'è tutto un elenco di suggerimenti, di consigli
provenienti dalle categorie interessate, che stanno subendo un vero
e proprio disagio che si sta manifestando in maniera grave nella
nostra regione. Basti pensare che le imprese locali iscritte alla
Cassa edile valdostana, dal 1997 ad oggi, sono diminuite del 30%:
questo dato è emblematico e significativo.
Professionisti, imprese, associazioni, artigiani, imprese di
dimensioni maggiori chiedono una revisione organica e rapida della
legge regionale, una legge ormai che, secondo alcuni, è
classificata come peggiore rispetto a quella nazionale, una legge
che deve essere rivista per tenere in adeguata considerazione la
nostra realtà produttiva e che elimini quei fenomeni di distorsione
della concorrenza a cui accennavo prima.
Con un'interpellanza proposta la volta scorsa abbiamo puntato il
dito su un'altra debolezza della legge n. 12 in materia di
incarichi professionali, dove si sta verificando che per gli
importi di progettazione sopra soglia, ovvero sopra i 200.000,00
euro di servizio, c'è una situazione di sfavore che stanno subendo
i professionisti valdostani nei confronti di grossi studi
professionali provenienti dall'esterno, i quali si aggiudicano i
bandi e diventano beneficiari di iniziative progettuali importanti,
a scapito delle nostre professionalità locali, che vengono
trascurate. Ciò avviene ai sensi di una legge - ci dice l'Assessore
- e giustamente la legge deve essere applicata, ma, dal 1996 ad
oggi, oltre all'evoluzione del mercato, alla modalità di concorrere
per aggiudicarsi gli appalti di lavori pubblici, c'è stata questa
evoluzione normativa che non può essere trascinata per così tanto
tempo! Da qui, la nostra interpellanza, che chiede quali sono gli
intendimenti dell'Assessore in merito e se è stato predisposto dopo
un congruo tempo di lavoro un documento normativo sulla materia.
Chiediamo lumi all'Assessore, se ci sono delle linee guida e se le
indicazioni provenienti dalle associazioni testé ricordate, in
parte, sono state anche recepite.
Presidente - La parola all'Assessore al territorio, ambiente e
opere pubbliche, Cerise.
Cerise (UV) - Dai contenuti dell'illustrazione mi pare di capire
che il Consigliere Tibaldi è informato sullo stato di avanzamento
dei lavori; per cui, a parte le domande, le risposte sono quelle
che si è già dato.
Abbiamo istituito - conformemente a quello che prevede
l'articolo 23 della legge n. 12 - un gruppo di lavoro per avviare
la procedura di modifica integrale della legge n. 12: questo è
avvenuto nel mese di marzo, quando si è costituito questo gruppo di
lavoro, dove sono presenti un rappresentante degli ordini e dei
collegi professionali della Valle d'Aosta, un rappresentante
dell'associazione di categoria (Assedile, Confartigianato e
associazioni artigiane della Valle d'Aosta), un rappresentante
dell'Associazione valdostana degli industriali, un rappresentante
delle organizzazioni sindacali della Valle d'Aosta, un
rappresentante degli enti locali della Valle d'Aosta e un
rappresentante dell'Amministrazione regionale e, giustamente - come
è stato ricordato - anche un consulente incaricato di seguire gli
aspetti legali. Il fatto di aver richiamato questi rappresentanti
non vuole essere un'elencazione noiosa, ma fa capire come il gruppo
di lavoro è articolato e vede la rappresentanza di tutti gli attori
di questo settore.
Il gruppo di lavoro ha tenuto, ad oggi, 15 sedute, ad alcune
delle quali ho partecipato personalmente, ed avrebbe virtualmente
concluso proprio alla fine di ottobre il mandato. Le maggiori
sollecitazioni per una revisione della legge sono venute piuttosto
dai soggetti esecutori dei lavori e non tanto dai professionisti,
come poi si può rilevare anche dai verbali. Le linee guida emerse
durante il lavoro del gruppo tecnico - che aveva già, in un primo
tempo, sulla base di un incontro fatto con il sottoscritto,
cominciato a delineare il percorso - riprendono le indicazioni
proposte dalle imprese e riguardano la qualificazione nelle gare di
appalto, le procedure di affidamento dei lavori e la disciplina del
subappalto. Tutte le possibilità richiamate dal Consigliere Tibaldi
sono state prese in considerazione e là, dove queste sono rese
compatibili con la normativa comunitaria e nazionale, si sono
introdotti dei meccanismi che danno questo tipo di possibilità.
Gli ordini professionali, invece, hanno evidenziato
l'opportunità di un sostanziale mantenimento del quadro normativo e
sui servizi di ingegneria, salvo l'introduzione di migliorie nei
capitolati e nei bandi di progettazione, perché così come sono
congegnati possono dare luogo a delle distorsioni, come
l'affidamento a studi multidisciplinari provenienti da fuori, che
sono notoriamente più attrezzati anche da un punto di vista
curriculare rispetto ai nostri; quindi chiedevano una modifica dei
disciplinari piuttosto che degli impianti legislativi. Bisogna dire
che la legge n. 12 non entra nel dettaglio e nella disciplina della
norma per quanto riguarda gli affidamenti sopra soglia, ma rinvia
alla legge dello Stato.
Le organizzazioni sindacali hanno indicato, come obiettivi
principali, la tutela dei lavoratori nei cantieri edili anche dal
punto di vista previdenziale, assicurativo e retributivo e hanno
sollecitato di rivedere la normativa sotto l'aspetto della lotta al
lavoro nero e un rigoroso controllo del subappalto. Abbiamo cercato
di interpretare, naturalmente a volte si trattava di conciliare non
dico delle esigenze opposte, ma fra di loro non collimanti; però,
con un po' di buona volontà, si è trovata una via di uscita, si è
arrivati a definire delle ipotesi di norme che, in linea di
massima, hanno, se non accontentato al 100% tutti gli attori,
quanto meno un certo grado di soddisfazione è stato ottenuto.
Per quanto riguarda le incongruenze sul sistema di
qualificazione presenti nella normativa regionale, devo ricordare
che dopo la sospensione dell'efficacia dell'albo regionale di
preselezione delle imprese seguita alla sentenza, la materia è
stata disciplinata solo marginalmente. Il sistema di qualificazione
nelle gare di appalto fa in effetti riferimento alla norma
nazionale (DPR n. 34/2000) e si fonda sul possesso dei requisiti
tecnico-economici e finanziari da parte delle imprese esecutrici
dei lavori, che viene dimostrato attraverso l'attestazione di
qualificazione "SOA", per importi di lavori superiori a 150.000,00
euro e con la produzione di idonea documentazione per importi
inferiori a detta soglia.
Siccome la revisione della legge n. 12, adesso che è stata
conclusa da un punto di vista delle ipotesi di lavoro e delle
norme, deve essere ancora sottoposta ad un'analisi da un punto di
vista della tecnica legislativa e di una verifica di compatibilità
della legge che vada al di là del contributo del consulente, per
avere la certezza che sia presentabile, prima, in Giunta e, poi,
alle commissioni in maniera conforme, si è pensato di adottare
nella "legge Omnibus" una qualificazione ulteriormente semplificata
rispetto a quella nazionale, prevedendo la possibilità per le
imprese di eseguire lavori fino a 75.000,00 euro, qualificandosi
con la sola iscrizione alla Camera di commercio: questa è una
risposta temporanea, che viene ripresa dalla legge n. 12.
Nell'interpellanza si fa riferimento alla lentezza di esecuzione
di ultimazione dei lavori; devo dire che non credo che questi
problemi siano ascrivibili alle disposizioni della legge vigente,
ma siano da imputare ad altre problematiche, quali, ad esempio:
l'opportunità e la necessità di apportare modifiche al progetto,
carenze organizzative dell'appaltatore, intempestività decisionale
della direzione dei lavori. A questo riguardo ricordo che ho
diramato da poco una lettera indirizzata a tutti i direttori dei
lavori, sollecitandoli al rispetto dei termini e alle tempistiche e
anche a mettere tutta la diligenza possibile nel far rispettare una
corretta esecuzione dei lavori.
Rispetto alle attese che sono state manifestate dal Consigliere
Tibaldi, lo posso in parte rassicurare dicendo che nel testo di
legge che arriverà alle commissioni si ritrovano, e che comunque
poi si aprirà un dibattito.
Presidente - La parola al Consigliere Tibaldi.
Tibaldi (CdL) - Ho avuto una iniziale preoccupazione nel sentire
l'Assessore dire che le mie premesse erano da considerare come
risposta all'interpellanza, perché se c'è una coincidenza fra la
mia introduzione e la sua risposta, la sua risposta a questo
problema, da un punto di vista amministrativo, è piuttosto
scarna.
Le premesse e l'introduzione hanno fotografato una situazione
esistente sulla base del mercato e di un'impostazione giuridica
oggi consolidata, ma che necessita di revisione. Ci fa piacere
sapere, da questo punto di vista, che la revisione sia conclusa;
prendiamo per buone le sue affermazioni, Assessore, e che ora serva
solo una verifica di conformità giuridica complessiva prima di
portarla all'esame degli organi competenti.
Ci fa piacere sapere che buona parte delle osservazioni avanzate
dalle associazioni siano state recepite, anche se lei poi, nella
disamina, ha fatto cenno solo ad alcune di esse; senz'altro quella
sulla qualificazione delle gare di appalto è di importanza
notevole, perché è una delle chiavi di volta dell'impalcatura di
questo sistema che ha ingessato la possibilità di accesso a
numerose piccole imprese.
Prendiamo atto - con meno soddisfazione - che un primo
"taccone", anche se lei la chiama "risposta temporanea", a questa
situazione legislativa da modificare venga apportato dalla "legge
Omnibus", che accompagnerà la finanziaria 2005; è vero che questa è
una norma che va a semplificare l'affidamento dei lavori pubblici
di importo pari o inferiore a 75.000,00 euro, ma è altrettanto vero
che la revisione richiesta di questa legge non è temporanea e non è
"a tacconi": è una revisione organica della materia che investe
tutta l'impostazione legislativa finora adottata. La "legge
Omnibus" prevede 2 articoli che vanno a modificare la legge n. 12
in due punti e sono gli articoli 23 e 45. Si tratta di interventi
necessari e fatti con tempestività, ma sono slegati da un lavoro di
revisione che dovrebbe essere quanto prima portato all'esame nel
suo complesso.
Prendiamo atto delle recenti disposizioni che lei ha dato ai
direttori dei lavori per l'esecuzione nei termini dei lavori
pubblici; anche qui - se questo è il segnale -, ben venga, e che si
passi finalmente dalle parole ai fatti! Vogliamo solo ricordare che
i tempi per agire e per modificare questa legge sono stati
sollecitati fin dall'inizio di questa legislatura; l'Assessore
ricorderà meglio di me che uno dei punti del programma di
maggioranza è quello della revisione della legge n. 12 e che, di
conseguenza, alla luce degli impegni che avete preso anche nei
confronti della comunità valdostana - nella fattispecie, del
settore dell'edilizia -, è bene ricordare che è già trascorso quasi
1 anno e 1/2!
Confidiamo che questo lavoro quanto prima approdi prima da voi
e, poi, in Consiglio, per intervenire in maniera complessiva su
questa delicata materia, anche perché occorre ridare speranza e
fiducia soprattutto a una categoria oggi fortemente frustrata da
una situazione che non promette prospettive rosee. Visto che è uno
dei pilastri della nostra economia e questo pilastro è costituito
da tanti mattoncini che sono le piccole imprese edili, è bene non
trascurare questo comparto, ma dare delle risposte sollecite e, a
queste risposte, i primi ad essere chiamati in causa siete voi,
come Giunta, e poi, noi, come Consiglio!
