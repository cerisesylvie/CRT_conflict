Classificazione
LAVORO
Politica del lavoro
SANITÀ VETERINARIA E ZOOTECNIA
Zootecnia


Resoconto integrale del dibattito dell'aula
Oggetto del Consiglio n. 1352 del 7 giugno 2000 - Resoconto
OGGETTO N. 1352/XI Situazione occupazionale, economica e
finanziaria della Centrale Laitière. (Interrogazione)
Interrogazione Venuti a conoscenza dei problemi di carenza di
personale lamentati da alcuni dipendenti della "Centrale Laitière
d’Aoste" che sarebbero costretti, per esigenze
produttive, a sobbarcarsi numerose ore di lavoro
straordinario;
Preso atto che l’azienda sta discutendo con le
organizzazioni sindacali di categoria il rinnovo del contratto
integrativo che presenterebbe alcune incongruenze, una fra tutte la
previsione del cosiddetto "premio di produzione" basato su
parametri definiti irraggiungibili, tenuto conto
dell’odierna capacità produttiva e
dell’attuale andamento di mercato dei prodotti della
"Centrale";
Considerato che da diverso tempo la dirigenza della "Centrale"
aveva dichiarato l’avvio di una forte espansione
commerciale;
Preoccupati per il futuro della "Centrale" che, viste le
premesse, sembra evidenziare alcune critiche carenze di gestione,
sia dal punto di vista economico-commerciale sia occupazionale,
carenze queste, confermate anche da diversi produttori che
conferiscono il latte alla Centrale;
Considerata altresì l’importanza del ruolo della
Centrale Laitière nell’immagine economica agricola e
turistica della Valle d’Aosta;
i sottoscritti Consiglieri regionali
Interrogano
la Giunta regionale per conoscere:
1) quante sono attualmente le unità lavorative in forza, se è a
conoscenza delle motivazioni per le quali alla "Centrale Laitière
d’Aoste" si stanno verificando dei problemi di
carenza di personale, e se è a conoscenza della volontà da parte
dell’azienda di provvedere al più presto alle
assunzioni di nuovi dipendenti, al fine di consentire il rispetto
dell’orario di lavoro definito dalle organizzazioni
sindacali di categoria;
2) qual è attualmente la reale situazione economica-finanziaria
della "Centrale Laitière", indicando tra l’altro i
fatturati del 1998 e del 1999 e l’andamento del
primo trimestre del 2000;
3) la situazione delle vendite dei prodotti della "Centrale",
indicando le prospettive economiche e le eventuali nuove linee di
lavoro previste per il futuro;
4) il costo dettagliato della distribuzione e del reparto
vendite.
F.to: Lanièce - Lattanzi
Président
La parole à l'Assesseur à l'agriculture et aux
ressources naturelles, Perrin.
Perrin (UV)
Cercherò di rispondere puntualmente alle
richieste fattemi.
Quante sono attualmente le unità lavorative in forza alla
Centrale: la Centrale Laitière ha un numero di dipendenti al primo
giugno di 20 persone, compreso l'ultimo assunto che assumerà il
ruolo di addetto al controllo qualità.
Mi si chiede se ci siano problemi di carenza di personale; non
risulta che esistano problemi di carenza numerica di personale,
mentre esistono problemi di utilizzo degli addetti nei periodi di
picco stagionale dell'attività. La Centrale ha infatti delle
esigenze di flessibilità oraria, che si scontrano a volte con le
esigenze dei dipendenti.
Ricordo che l'azienda opera con un orario di lavoro di 36 ore la
settimana, distribuite su 6 giorni, in genere per turni di 6 ore
continuative, orario che di per sé è inadeguato ai picchi
stagionali e giornalieri di attività, soprattutto in
produzione.
Per ovviare a questa difficoltà, l'azienda dichiara di aver
posto in atto ad iniziare dagli addetti alle vendite delle attività
formative, tendenti ad accrescere il livello professionale, e
quindi accrescere il livello di flessibilità.
Per quanto riguarda assunzioni di nuovi dipendenti, come ho
detto, è stato recentemente assunto un addetto al controllo
qualità; nuove esigenze potrebbero interessare il reparto
commerciale e il confezionamento prodotti, mentre il reparto
produttivo non necessita di nuovi inserimenti neppure a medio
periodo.
Quanto al rispetto dell'orario di lavoro, dopo gli interventi di
riorganizzazione delle mansioni nei primi mesi del 2000, si sono
ridotte le ore di straordinario prestate dai dipendenti, in
particolare quelli che operano nel reparto produttivo.
Attualmente gran parte dei dipendenti opera nel pieno rispetto
dell'orario di lavoro, se non in casi eccezionali, mentre una parte
del personale di ufficio e dei magazzini viene gravata di alcune
ore straordinarie durante il mese, sempre comunque nei limiti
stabiliti dalle norme di legge.
Premio di produzione: ad integrazione di quanto ho riferito,
aggiungo che in data 31 maggio è stato siglato un accordo per la
corresponsione di un premio di produzione per l'anno 2000 ai
dipendenti. Vengono pertanto introdotti nell'azienda per la prima
volta dei parametri di obiettivo accolti dai dipendenti.
Nei prossimi giorni proseguiranno gli incontri, per apportare le
opportune variazioni al contratto integrativo aziendale che è in
vigore dal 1994. In questa sede saranno poi esaminate anche le
problematiche legate ad orari, mansioni, organigramma, oggetto nel
recente passato di tensioni e di incomprensioni.
Per quanto riguarda la situazione economica e finanziaria della
Centrale, dall'esame dei dati fornitici si evidenzia una buona
espansione commerciale, l'incremento del fatturato nei primi tre
mesi del 2000 è pari al 35 percento circa, pari a circa 400
milioni.
Ma i progressi evidenti sul fatturato sono erosi da altrettanti
importanti incrementi di costo. In primo luogo si sono resi
necessari investimenti in risorse umane e finanziarie per sostenere
la crescita commerciale, difatti il 35 percento in più ha creato
delle necessità per organizzare il settore commerciale; questi
investimenti sono stati sostenuti ricorrendo esclusivamente a mezzi
dell'azienda, anche perché sono mancate le auspicate sinergie con
le altre aziende del settore.
Inoltre si registra un incremento dei costi variabili delle
vendite solo in parte compensato dalla prevista riduzione dei costi
fissi di distribuzione.
In tutto il 1999 ma soprattutto nei primi mesi del 2000, cresce
ulteriormente il costo unitario della materia prima, che migliora
sotto l'aspetto qualitativo - infatti c'è un premio nel pagamento
del latte di qualità - ma la cui forbice di prezzo rispetto al
mercato si amplia ulteriormente.
Il costo del lavoro cresce anch'esso di circa l'11 percento nei
primi mesi del 2000, a conferma che non vi è stata una diminuzione
degli impegni nei confronti delle maestranze.
Peraltro l'azienda ha già consistentemente tagliato negli ultimi
tre esercizi le risorse destinate a fasi essenziali, quali la
comunicazione e la pubblicità, le fiere, le manifestazioni, le
sponsorizzazioni, ma queste già in passato globalmente assumevano
un'importanza complessivamente trascurabile.
L'azienda deve necessariamente continuare ad operare per
accrescere i volumi di prodotto trasformato, infatti appare
evidente che il mercato è particolarmente recettivo nei confronti
dei nostri prodotti, cioè quelli più qualificati, e questo si
ottiene solo grazie al progressivo e costante allargamento anche
geografico della distribuzione.
Questa fase è necessaria per ridurre percentualmente il costo di
struttura, incrementando il grado di utilizzo degli impianti e la
produttività della mano d'opera.
Comunque il fatturato necessario al raggiungimento di un punto
di pareggio si assesterebbe su 13-15 miliardi, oggi siamo a 7
miliardi e qualcosa, raggiungibile in un periodo di alcuni anni
senza ulteriori investimenti sostanziali per impianti ed
attrezzature, in quanto la Centrale è molto ben attrezzata.
Il punto di pareggio richiederebbe comunque fatturati ancora
molto superiori e questo presupporrebbe anche un potenziamento
degli impianti e un maggior livello di utilizzo di mano d'opera,
quindi con dei costi maggiori.
Quanto ai fatturati dell'ultimo triennio, nel 1998 è stato di
6,5 miliardi, nel 1999 è stato di 7,1 miliardi e nei primi tre mesi
del 2000 il fatturato ha raggiunto la cifra di 2 miliardi circa con
una proiezione annua che va intorno agli 8 miliardi di lire.
Della situazione delle vendite ho già avuto modo di parlare
rispondendo ad una precedente interrogazione; rispetto al
corrispondente periodo del 1999 nel primo trimestre 2000
l'incremento del fatturato lordo, compreso latte crudo in cisterna,
è del più 26 percento.
Il costo di distribuzione dei prodotti, escluso il personale,
ammonta nel 1999 a 717 milioni di lire circa, pari a poco più del
10 percento del fatturato totale. Il costo di consegna e
distribuzione dei prodotti in Valle d'Aosta è superiore a quello
per consegne fuori regione, in quanto il costo è variabile in
funzione dei quantitativi e delle distanze, ed oscilla da 200 a 450
lire/kg.
Costo reparto vendite del personale: nel 1999 il reparto
comprendeva tre addetti, un dirigente responsabile commerciale, un
impiegato addetto allo sviluppo vendite fuori Valle e un
marchandiser/sostituto per le vendite in regione, che assumeva
saltuariamente anche funzioni assimilabili a quelle di capo area,
cioè un ispettore delle vendite.
A partire dal 1° aprile, il responsabile commerciale ha
terminato la sua attività e non è stato sostituito; pertanto il
reparto coordinato dalla direzione e dall'impiegata addetta alle
vendite fuori Valle vede in questo momento solo due dipendenti
impegnati.
Nel 1999 il costo stimato del reparto vendite relativo al
personale ammonta a circa 300 milioni di lire; per il 2000 il costo
si dovrebbe ridurre di circa 100 milioni?
(interruzione del Consigliere Lanièce, fuori
microfono)
? in proiezione? L'azienda ha avuto nel 1999 3,4 miliardi di
perdite.
Président
La parole au Conseiller Lanièce.
Lanièce (Aut)
Prendiamo atto della risposta che ci ha
fornito l'Assessore; questo intervento lo faccio anche a nome del
collega che ha firmato l'iniziativa.
Due considerazioni: la prima, per quanto riguarda l'aspetto
occupazionale, che era uno dei due punti su cui verteva la nostra
interrogazione. Della risposta fornitaci dall'Assessore possiamo
dichiararci in parte soddisfatti, perché alla luce dei problemi
presenti alla fine dell'anno scorso almeno in questi giorni è stato
siglato l'accordo sul premio di produzione, anche se ovviamente non
siamo a conoscenza di quali sono i parametri in base ai quali è
stato firmato questo premio di produzione. Avevamo sottolineato
questo aspetto perché i responsabili dei sindacati avevano messo in
evidenza il fatto che con l'azienda non si riusciva ad avere un
buon rapporto: infatti c'erano un po' di contrasti soprattutto per
quanto riguardava il premio di produzione e anche per le ore di
straordinario.
Abbiamo notato dalla risposta che permangono ancora alcune
situazioni di difficoltà per quanto riguarda l'orario di lavoro e
le ore straordinarie, però l'accordo sul premio di produzione è
stato siglato in questi giorni e quindi questo rappresenta un
aspetto parzialmente positivo.
Per quanto riguarda il secondo aspetto e cioè quello
economico-gestionale, non possiamo che essere completamente
insoddisfatti e molto preoccupati. La Centrale del latte dimostra
di essere come una nave che sta andando contro la scogliera e non
vediamo nessun tentativo per cercare di far cambiare la direzione
che questa nave ha intrapreso. Dai dati emersi mi sembra che
abbiamo un fatturato che aumenta del 6-7 percento, attualmente
siamo arrivati a 8 miliardi di fatturato contro una perdita che
aumenta quasi del 34-35 percento, visto che siamo arrivati a 3,5
miliardi di perdita, mentre lo scorso anno eravamo a 2,6
miliardi.
Siamo molto preoccupati, anche alla luce di tutte le iniziative
che sono state fatte e delle dichiarazioni rese dall'Assessore, in
modo particolare faccio riferimento all'ultima delibera, quella del
12 luglio 1999, la n. 2322, riguardante l'approvazione delle linee
programmatiche nel settore lattiero-caseario, nella quale erano
emerse alcune indicazioni, sottoscritte da tutti i responsabili del
comparto lattiero-caseario, fra cui anche i rappresentanti della
Centrale, dove si concordavano alcuni indirizzi fondamentali, e
dove si ammetteva, in pratica, che l'Amministrazione regionale
doveva porsi come ente di coordinamento, di programmazione e di
controllo, riassumendo e assegnando ad ogni organizzazione che
opera nel comparto il proprio specifico ruolo. Erano stati indicati
alcuni passaggi importanti in modo particolare per la Centrale,
puntando proprio sull'attività della distribuzione, sull'attività
commerciale.
Ora abbiamo appena sentito che dal 1° aprile di quest'anno
l'addetto all'area commerciale non c'è più, e anche qui c'è un
controsenso: dobbiamo puntare sulla distribuzione e sulla
commercializzazione dei prodotti della Centrale, e il direttore
dell'area commerciale non esiste più dal 1° aprile di quest'anno.
Quindi anche questa è una situazione un po' particolare.
Inoltre, facendo riferimento anche alle dichiarazioni che erano
state rese, all'interrogazione presentata dal collega Curtaz, dallo
stesso Amministratore della Centrale, si annunciava un
miglioramento della situazione perché si stavano mettendo in essere
delle strategie per abbattere i costi fissi. Infatti, si diceva che
i costi di commercializzazione e trasporto latte potevano essere
trasformati in variabili, affidandone le funzioni a terzi.
Abbiamo appena sentito che abbiamo un incremento dei costi
variabili, che non è compensato dalla diminuzione di quei costi
fissi che si volevano sostituire con questa scelta strategica.
Rileviamo dei controsensi enormi e quindi rivolgiamo
all'Assessore l'invito di porre la massima attenzione su questo
problema; ovviamente non vogliamo dare la colpa a nessuno, però
l'Assessore, visto che ha dimostrato di essere competente in questo
settore, ha l'obbligo di mettersi attorno a un tavolo e di dare
delle indicazioni, di far cambiare rotta a questa nave che sta
andando diritto contro la scogliera.
Si parla di punto di pareggio, e oggi sentiamo che il punto di
pareggio è di 13 miliardi; nel 1997 ad una precedente mia
interrogazione il punto di pareggio era stimato a 9,5 miliardi;
quindi nel giro di tre anni abbiamo già aumentato sensibilmente il
punto di pareggio, senza tener conto delle indicazioni che erano
contenute addirittura nella precedente delibera del 19 febbraio
1993, sempre in merito alle linee programmatiche, dove si diceva
che per quanto riguarda il mercato interno il potenziale del
mercato era di circa 15 milioni di litri di latte.
Attualmente la raccolta è potenzialmente di 3,8 milioni di litri
ed è ovvio che ci troviamo di fronte ad un punto molto distante da
quello ottimale. Quindi siamo preoccupati e invitiamo l'Assessore a
effettuare degli incontri al più presto, per cercare di dare quegli
indirizzi e quel coordinamento che sono indicati nella
delibera.
Dobbiamo cambiare al più presto, altrimenti la Centrale avrà
purtroppo "una vita breve".
Président
Je regrette, collègue Lattanzi, de ne pas
pouvoir vous donner la parole, puisque votre collègue Lanièce a
entièrement épuisé le temps à disposition.
