Classificazione
LAVORO



Oggetto del Consiglio n. 1088 del 19 gennaio 2005 - Resoconto
OGGETTO N. 1088/XII - Disegno di legge: "Disposizioni in materia
di anticipazione dei trattamenti di cassa integrazione guadagni
straordinaria e di integrazione salariale a seguito della stipula
di contratti di solidarietà".
Articolo 1
(Anticipazione del trattamento di integrazione
salariale)
1. Al fine di sovvenire alle imprese che procedono
all'anticipazione delle integrazioni salariali e di assicurare la
continuità del reddito dei lavoratori in caso di sospensione o di
riduzione dell'attività produttiva, la Giunta regionale è
autorizzata a costituire presso la Finanziaria regionale Valle
d'Aosta - Società per azioni (Finaosta SpA) un apposito fondo per
l'erogazione di anticipazioni sul trattamento di integrazione
salariale, in tutti i casi in cui sia consentito il ricorso alla
cassa integrazione guadagni straordinaria ovvero all'integrazione
salariale a seguito della stipula di contratti di solidarietà, con
riferimento alle unità aziendali ubicate in Valle d'Aosta delle
imprese in cui sono occupati i lavoratori interessati alla
sospensione o alla riduzione dell'attività lavorativa.
Articolo 2
(Condizioni per l'erogazione di anticipazioni sul trattamento
di integrazione salariale)
1. L'impresa interessata ad attivare il procedimento per
l'erogazione di anticipazioni sul trattamento di integrazione
salariale inoltra alla struttura regionale competente in materia di
politiche del lavoro, di seguito denominata struttura competente,
apposita domanda corredata del verbale di esame congiunto della
situazione aziendale e dei pareri resi ai sensi del decreto del
Presidente della Repubblica 10 giugno 2000, n. 218 (Regolamento
recante norme per la semplificazione del procedimento per la
concessione del trattamento di cassa integrazione guadagni
straordinaria e di integrazione salariale a seguito della stipula
di contratti di solidarietà, ai sensi dell'articolo 20 della L. 15
marzo 1997, n. 59 - allegato 1, numeri 90 e 91), e di copia
dell'istanza inviata al Ministero del lavoro e delle politiche
sociali ai sensi degli articoli 2 e 3 della legge 23 luglio 1991,
n. 223 (Norme in materia di cassa integrazione, mobilità,
trattamenti di disoccupazione, attuazione di direttive della
Comunità europea, avviamento al lavoro ed altre disposizioni in
materia di mercato del lavoro), e successive modificazioni.
2. Le imprese forniscono altresì specifica indicazione dei
trattamenti spettanti, a titolo di integrazione salariale, a
ciascuno dei lavoratori interessati dalla sospensione o dalla
riduzione dell'attività lavorativa.
3. Qualora ricorrano, in base alla normativa vigente, casi in
cui sia consentita la sospensione dei lavoratori prima
dell'effettuazione dell'esame congiunto della situazione aziendale,
l'impresa, oppure il curatore, il liquidatore o il commissario, può
inoltrare la domanda di anticipazione di cui al comma 1 anche prima
dell'espletamento dell'esame congiunto, fornendo adeguata
motivazione che giustifichi l'avvenuta sospensione.
4. L'impresa che abbia stipulato contratti di solidarietà in
base alla normativa vigente inoltra alla struttura competente
apposita domanda corredata della documentazione richiesta ai fini
della concessione delle integrazioni salariali previste in caso di
stipula di detti contratti, e comunque idonea a consentire
l'individuazione dei lavoratori aventi diritto alle integrazioni e
della misura delle stesse, nonché della comunicazione relativa alla
verifica dei presupposti di legge effettuata dalla competente
direzione provinciale del lavoro.
5. Le domande di anticipazione contengono espresso impegno
delle imprese richiedenti di procedere al rimborso di quanto ad
esse pervenga a seguito del pagamento dell'integrazione salariale
da parte dell'Istituto nazionale della previdenza sociale (INPS),
anche qualora le imprese si avvalgano del conguaglio tra contributi
altrimenti dovuti ed integrazioni.
6. Nelle domande è altresì espresso l'impegno delle imprese
richiedenti a:
a) rimborsare la differenza tra le misure dei trattamenti
salariali da esse indicate e quelle effettivamente riconosciute
dall'INPS;
b) rimborsare le somme anticipate nel caso in cui l'istanza
di trattamento di integrazione salariale non sia accolta;
c) pagare ai lavoratori l'importo corrispondente al
trattamento di integrazione salariale nel periodo di paga relativo
al mese in cui ricevono l'anticipazione richiesta.
Articolo 3
(Concessione ed erogazione delle anticipazioni)
1. Le anticipazioni sul trattamento di integrazione salariale
sono concesse, entro quindici giorni dalla presentazione delle
domande di cui all'articolo 2, con provvedimento del dirigente
della struttura competente.
2. Le anticipazioni, comprensive dell'eventuale ritenuta
sindacale, sono concesse per un periodo non superiore a dodici
mesi. Nel caso in cui all'atto della presentazione della domanda di
anticipazione non sia già quantificata la misura del trattamento di
integrazione salariale, l'anticipazione è concessa in misura non
superiore a 750 euro mensili, al netto degli oneri di
legge.
3. Le anticipazioni sono erogate da Finaosta SpA, anche
avvalendosi delle banche che con essa stipulino apposite
convenzioni.
Articolo 4
(Mandato irrevocabile a riscuotere)
1. Nei casi in cui l'impresa richieda il pagamento diretto da
parte dell'INPS del trattamento di integrazione salariale ai
lavoratori, ai fini della concessione delle anticipazioni di cui
alla presente legge ciascun lavoratore avente diritto ha l'obbligo
di rilasciare a Finaosta SpA o alla banca erogatrice mandato
irrevocabile a riscuotere le somme erogate dall'INPS, con
riferimento al periodo in cui ha beneficiato delle
anticipazioni.
Articolo 5
(Casi di esclusione dalle anticipazioni)
1. Le anticipazioni di cui alla presente legge non possono
essere concesse ai lavoratori aventi diritto al trattamento di
integrazione salariale che rifiutino di essere avviati ad un
progetto individuale di inserimento nel mercato del lavoro ovvero
ad un corso di formazione o di riqualificazione o non lo
frequentino regolarmente ovvero non accettino l'offerta di un
lavoro a tempo determinato o indeterminato, con inquadramento in un
livello retributivo non inferiore al 15 per cento rispetto a quello
delle mansioni di provenienza, quando le attività lavorative, di
formazione o di riqualificazione, si svolgono in un luogo che non
dista più di trenta chilometri dal luogo di residenza del
lavoratore.
2. Le disposizioni di cui al comma 1 non si applicano, ad
esclusione di quelle relative alle iniziative di formazione
professionale, ai lavoratori aventi diritto al trattamento di
integrazione salariale a seguito di un processo di
ristrutturazione, riorganizzazione o riconversione
aziendale.
Articolo 6
(Imprese in condizioni particolari)
1. Le anticipazioni possono essere concesse anche ad imprese
che si trovino nelle condizioni di cui all'articolo 3 della l.
223/1991, previo ottenimento, in ogni caso, dell'autorizzazione
alla prededuzione dall'attivo fallimentare di quanto ricevuto a
titolo di anticipazione.
2. In caso di procedure di liquidazione a seguito di
scioglimento dell'impresa, la prosecuzione o la concessione delle
anticipazioni è subordinata al rilascio da parte della medesima di
idonee garanzie per l'integrale recupero del credito sorto
successivamente alla data di scioglimento; tali garanzie non sono
necessarie in caso di anticipazioni corrisposte direttamente ai
lavoratori.
Articolo 7
(Anticipazioni di crediti di lavoro ai dipendenti di imprese
in condizioni particolari)
1. Ai lavoratori che si trovino nelle condizioni previste
dall'articolo 2, comma 1, del decreto legislativo 27 gennaio 1992,
n. 80 (Attuazione della direttiva 80/987/CEE in materia di tutela
dei lavoratori subordinati in caso di insolvenza del datore di
lavoro), possono essere concesse anticipazioni sulle somme da
erogarsi da parte dell'INPS a liquidazione di crediti di lavoro non
corrisposti dal datore di lavoro e maturati presso unità aziendali
ubicate in Valle d'Aosta.
2. Le anticipazioni sono a carico del fondo costituito ai
sensi dell'articolo 1.
3. Il lavoratore interessato all'erogazione delle
anticipazioni inoltra alla struttura competente apposita istanza,
corredata della domanda e della relativa documentazione presentata
alla sede INPS territorialmente competente.
4. Le anticipazioni sui crediti di lavoro sono concesse e
sono erogate, rispettivamente, con le modalità previste
dall'articolo 3, commi 1 e 3.
5. Il lavoratore ha l'obbligo di rilasciare a Finaosta SpA o
alla banca erogatrice mandato irrevocabile a riscuotere le somme
erogate dall'INPS, con riferimento al periodo in cui ha beneficiato
delle anticipazioni.
Articolo 8
(Disposizioni finanziarie)
1. L'onere derivante dall'applicazione della presente legge è
determinato in euro 1.520.000 per l'anno 2005 e in euro 20.000 per
l'anno 2006.
2. L'onere di cui al comma 1 trova copertura, per l'anno
2005, per euro 20.000 nello stato di previsione della spesa del
bilancio della Regione per l'anno finanziario 2005 nell'obiettivo
programmatico 2.2.2.16. (Interventi nel settore della politica del
lavoro), mediante la riduzione di pari importo dello stanziamento
iscritto al capitolo 69000 (Fondo globale per il finanziamento di
spese correnti) dell'obiettivo programmatico 3.1. (Fondi globali) a
valere sull'accantonamento previsto dall'allegato n. 1 al bilancio
di previsione della Regione per l'anno 2005 codice A.5.
(Anticipazione del trattamento di Cassa integrazione salariale
straordinaria ai lavoratori aventi diritto) e per euro 1.500.000
mediante trasferimento della relativa somma dai fondi esistenti
presso la gestione speciale di Finaosta SpA. Per l'anno 2006,
l'onere di cui al comma 1 trova copertura nello stato di previsione
della spesa del bilancio pluriennale della Regione per gli anni
2005/2007 nell'obiettivo programmatico 2.2.2.16. (Interventi nel
settore della politica del lavoro), mediante la riduzione di pari
importo dello stanziamento iscritto al capitolo 69000 (Fondo
globale per il finanziamento di spese correnti) dell'obiettivo
programmatico 3.1. (Fondi globali) a valere sull'accantonamento
previsto dall'allegato n. 1 al bilancio di previsione della Regione
per l'anno 2005 codice A.5. (Anticipazione del trattamento di Cassa
integrazione salariale straordinaria ai lavoratori aventi
diritto).
3. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di bilancio
e finanze, le occorrenti variazioni di bilancio.
Articolo 9
(Disposizioni transitorie e finali)
1. Le disposizioni di cui alla presente legge si applicano
altresì alle imprese che, alla data di entrata in vigore della
presente legge, abbiano già presentato domanda di accesso alla
cassa integrazione guadagni straordinaria o all'integrazione
salariale a seguito della stipula di contratti di solidarietà e che
non abbiano ancora ottenuto il relativo decreto di
concessione.
2. La Giunta regionale, con deliberazione da adottare entro
quindici giorni dalla data di entrata in vigore della presente
legge, definisce:
a) le modalità di costituzione e di funzionamento del fondo
di cui all'articolo 1;
b) i casi, correlati a situazioni particolari riferite allo
stato delle imprese richiedenti, nei quali è consentito il
pagamento diretto ai lavoratori del trattamento di integrazione
salariale anche al di fuori dei casi di cui all'articolo 4.
Articolo 10
(Dichiarazione d'urgenza)
1. La presente legge è dichiarata urgente ai sensi
dell'articolo 31, comma terzo, dello Statuto speciale per la Valle
d'Aosta ed entrerà in vigore il giorno successivo a quello della
sua pubblicazione nel Bollettino ufficiale della Regione.
Presidente - Vi ricordo che discutiamo sul nuovo testo
predisposto dalla II e IV Commissione.
La parola al relatore, Consigliere Fiou.
Fiou (GV-DS-PSE) - Come abbiamo visto oggi lungamente, il
settore produttivo industriale valdostano si trova a fare i conti
con alcuni casi di crisi aziendali. Questa situazione costringe
alcune imprese a fare ricorso alla cassa integrazione guadagni
straordinaria per sopperire, almeno temporaneamente, al mancato
reddito dei lavoratori coinvolti in tali processi di crisi. Le
procedure relative all'accesso a tale beneficio richiedono però
sovente tempi lunghi, aggravando ulteriormente il disagio degli
interessati.
Il disegno di legge in discussione intende proporre una
soluzione atta a ridurre tali tempi di erogazione, garantendo una
più accettabile continuità di reddito a realtà sociali che
generalmente vivono di solo stipendio.
In premessa, ritengo utile chiarire il contesto, abbastanza
complesso, in cui si inserisce questa proposta. Due sono gli
istituti che vanno sotto il nome di "cassa integrazione guadagni" e
che rispondono rispettivamente a esigenze specifiche diverse:
- la cassa integrazione guadagni ordinaria, la quale può essere
utilizzata da aziende con cicli produttivi stagionali o
temporaneamente interrotti da eventi straordinari (ad esempio è
stato il caso dell'alluvione). Tale istituto poggia su un fondo
gestito dall'INPS e finanziato con il contributo delle imprese (è
una sorta di fondo di solidarietà). In occasione di accesso al
beneficio, l'azienda interessata, essendo in continuità di rapporto
occupazionale, anticipa ai lavoratori l'indennità e poi si rivale
sull'INPS al momento di versare i contributi. Può succedere che in
occasione di una sospensione di attività produttiva l'azienda entri
in crisi, allora questa rientra nelle condizioni di accesso alla
cassa integrazione guadagni straordinaria;
- la cassa integrazione guadagni straordinaria è interessata da
problematiche più complesse e risponde ad esigenze di aziende
interessate da crisi strutturali, da fallimento, da liquidazione
coatta amministrativa o da sottoposizione all'amministrazione
straordinaria. A sostegno di questo istituto sono previsti appositi
finanziamenti statali, quindi l'intervento ha logiche e funzioni e
attori diverse da quanto interviene per la cassa integrazione
guadagni ordinaria. La cassa integrazione guadagni straordinaria
prevede anche, per l'accesso al beneficio, una procedura più lunga
e più complessa. La domanda, dopo la stipulazione di un accordo
sindacale, va inoltrata al Ministero del lavoro e della previdenza
sociale e, nel caso in cui l'azienda in crisi debba affrontare un
programma di riorganizzazione, di ristrutturazione o di conversione
deve allegare alla stessa quanto intende attuare, con riferimento
anche alle eventuali misure previste per fronteggiare le
conseguenze sul piano sociale.
Il Ministero, a conclusione di un procedimento amministrativo
che dura diversi mesi, con apposito decreto autorizza la sede INPS
territorialmente competente a erogare i benefici. Anche le aziende
sottoposte a programmi di trasformazione, ma non in crisi
finanziaria, anticipano normalmente ai lavoratori l'indennità di
cassa integrazione guadagni straordinaria, rivalendosi poi
sull'INPS al momento del versamento dei contributi.
Nel caso di aziende in difficoltà economiche, e quindi non in
condizioni di anticipare l'indennità, questa viene, a fine
procedura, versata direttamente dall'INPS ad ogni singolo
lavoratore, con i ritardi che la procedura stessa comporta. Il
versamento diretto dell'indennità al lavoratore da parte dell'INPS,
e sempre a termine di tutto l'iter amministrativo, è previsto anche
nel caso delle aziende fallite o sottoposte a liquidazione coatta o
ad amministrazione straordinaria. Per queste aziende la domanda per
l'accesso alla cassa integrazione guadagni straordinaria viene
presentata dal curatore o dal liquidatore o dal commissario, i
quali hanno anche il compito di calcolare le singole posizioni
stipendiali, cosa che richiede ad essi per ovvi motivi, tempi
normalmente più lunghi che non alle aziende, ritardando così
ulteriormente la conclusione dell'iter amministrativo.
Nel caso di scioglimento del rapporto di lavoro alla cassa
integrazione guadagni straordinaria può seguire come ulteriore
ammortizzatore sociale l'istituto della mobilità. Come ho accennato
all'inizio, il disegno di legge in discussione intende ridurre il
disagio dei lavoratori coinvolti dalle situazioni delle crisi
aziendali, proponendo di garantire l'anticipazione della cassa
integrazione guadagni straordinaria anche nei casi di imprese in
difficoltà finanziarie o in situazioni fallimentari, attraverso
strumenti normativi e finanziari della Regione. A tal fine si
autorizza la Giunta a costituire presso la "Finaosta S.p.a." un
apposito fondo per l'erogazione di anticipazioni sul trattamento di
integrazione salariale. Gli interventi vengono consentiti in tutti
i casi in cui sia consentito il ricorso alla cassa integrazione
guadagni straordinaria. Le domande sono compito delle aziende
interessate le quali si fanno carico anche dell'operatività
dell'anticipazione. Nel caso di aziende non più operative
l'anticipazione è disposta direttamente al lavoratore.
Per sopperire ai ritardi nella definizione delle singole
posizioni stipendiali su cui calcolare l'indennità di cassa
integrazione guadagni straordinaria nei casi di aziende non più
operative, è prevista un'anticipazione forfettaria massima di 750
euro. È prevista la possibilità di anticipazione anche su altre
somme che l'INPS deve erogare a liquidazione di crediti di lavoro
non corrisposti dal datore di lavoro e maturati presso unità
aziendali ubicate in Valle d'Aosta. Il disegno di legge prevede poi
i criteri di accesso ai benefici, le procedure e le disposizioni
finanziarie.
Come precisato da alcuni colleghi al momento dell'iscrizione del
disegno di legge all'ordine del giorno, le Commissioni II e IV
hanno operato per mettere a punto un testo che potesse accogliere
gli aspetti positivi delle 3 proposte della Giunta, del gruppo
"Stella Alpina" e del gruppo "Arcobaleno" insieme ad alcune
sollecitazioni delle organizzazioni sindacali audite nel corso dei
lavori. Va preso atto anche del contributo collaborativo in questa
fase dell'Assessore competente.
Alcuni temi hanno impegnato maggiormente i commissari perché di
maggiore impatto politico o tecnico; fra questi, le Commissioni
hanno ritenuto di non recepire la richiesta di allargare l'impegno
regionale per l'anticipazione anche alla cassa integrazione
guadagni ordinaria e alla mobilità, perché meno motivata dai tempi
delle procedure o difficile da realizzare sul piano tecnico, o
inopportuna sul piano politico. Si è anche limitato ai soli casi
obbligati il pagamento diretto dell'anticipazione ai lavoratori,
per non deresponsabilizzare le aziende rispetto al loro ruolo
sociale e per non invadere con un eccesso di legislazione uno
spazio di contrattazione che deve essere riservato ad aziende e
sindacati.
I commissari hanno anche garantito il loro interessamento
riguardo le sollecitazioni, non recepibili in questo disegno di
legge, a considerare gli interventi oggetto dell'articolato come
parte di un sistema di risposte più complessivo da costruire e che
affronti i problemi irrisolti di chi non ha neppure la possibilità
di avvalersi di diritti garantiti, anche se limitati, come quello
della cassa integrazione guadagni o di coloro che vivono con
apprensione condizioni di precarietà del rapporto di lavoro.
Presidente - Dichiaro aperto il dibattito generale.
La parola al Consigliere Curtaz.
Curtaz (Arc-VA) - Fin da questa mattina è stato opportunamente
chiarito che il testo oggi in discussione è stato predisposto
congiuntamente dalle Commissioni II e IV, che lo hanno discusso e
votato unanimemente.
È un fatto importante sottolineare come, da un confronto
politico serio, su tre iniziative si sia giunti ad una soluzione
condivisa che non costituisce un compromesso al ribasso, ma, al
contrario, una soluzione che ha recepito alcune importanti
indicazioni provenienti da tutti i gruppi politici e alcune
significative proposte provenienti dalle organizzazioni sindacali.
Voglio sottolineare questo, perché in ordine all'iniziativa
dell'anticipazione della cassa integrazione guadagni straordinaria
erano stati presentati all'attenzione del Consiglio tre testi di
legge. Cronologicamente il primo testo presentato è stato quello
della "Stella Alpina", poi il disegno di legge del Governo
regionale e, infine, il nostro, che era stato preceduto da una
legge di iniziativa popolare. Abbiamo raccolto le firme necessarie
per il giudizio di ammissibilità durante il periodo festivo -
iniziativa che andava nel senso di sollecitare questo Consiglio ad
una soluzione - proprio perché crediamo che sia non solo opportuno,
ma necessario che tutti i gruppi politici presenti si facciano
carico della responsabilità di garantire a molte famiglie in
difficoltà un primo sostentamento, quindi un'anticipazione di quei
soldi a cui i lavoratori hanno diritto, ma che arriveranno con
qualche ritardo.
Oggi la Regione, con questo testo di legge, predispone uno
strumento per anticipare alle famiglie dei lavoratori quelle
risorse finanziarie necessarie a vivere, in attesa che questi soldi
vengano erogati dagli enti competenti. Obiettivo totalmente
condivisibile e c'è da essere fieri che su un argomento di tale
delicatezza tutte le forze politiche, assumendo la responsabilità
del proprio ruolo in questa Regione, abbiano operato per una
soluzione condivisa.
Il testo che viene in aula ha anche accolto delle importanti
proposte provenienti dalle organizzazioni sindacali, dalle forze
sociali. Faccio due esempi: la commissione ha accolto, anche con il
consenso del Governo regionale, l'indicazione di ampliare il
periodo per la concessione di questa anticipazione, portandolo dai
9 mesi, termine contenuto nel disegno di legge della Giunta, a 12
mesi; un secondo esempio è quello di aver portato la misura
dell'anticipazione da 600 euro mensili a 750 euro mensili, anche
qui sulla base di una precisa indicazione venuta dal mondo
sindacale.
Per quanto riguarda il nostro gruppo, una importante novità si è
avuta in riferimento a quello che dal nostro punto di vista era
l'elemento caratterizzante della nostra proposta. La nostra legge
si differenziava da quella della Giunta su un punto: mentre la
Giunta, con il suo disegno di legge, prevedeva che l'anticipazione
avvenisse a favore dell'impresa che ne facesse richiesta, per poi
essere l'anticipazione ridistribuita dall'impresa ai lavoratori,
noi prevedevamo un meccanismo di erogazione diretta ai
lavoratori... Perché? Per una serie di ragioni abbastanza
intuibili, non solo di principio, ma anche perché avevamo il timore
che nelle more del pagamento delle somme che fossero state
richieste dall'impresa, questa potesse imbattersi in dichiarazioni
di fallimento o in altre iniziative concorsuali oppure essere
oggetto di fatti illeciti, che finissero per complicare
l'erogazione della somma e la possibilità che la stessa
raggiungesse le tasche del lavoratore. Su questo punto della nostra
proposta, che a nostro giudizio era qualificante, la risposta della
commissione e del Governo regionale che ha proposto una soluzione
di compromesso è accettabile, perché si è stabilito con un
emendamento all'articolo 9 che, in casi particolari, attraverso una
deliberazione della Giunta, sarà possibile il pagamento diretto ai
lavoratori del trattamento di integrazione salariale. Ci sembra che
con questo emendamento si colmi una lacuna contenuta nel disegno di
legge governativo.
In sostanza, un giudizio positivo per il metodo, per la
convergenza, per il senso di responsabilità manifestato da tutte le
forze politiche e dal Governo regionale in particolare. Certo,
crediamo che una verifica dell'efficacia e dell'applicazione della
legge vada fatta. Crediamo che dopo un periodo di 5-6 mesi
occorrerà valutare come questa legge ha funzionato e intanto
bisognerà, fin da subito, monitorare l'utilizzo della normativa in
corso di approvazione, anche per valutarne le eventuali criticità e
proporre dei rimedi, così come oggi non dobbiamo accontentarci, in
riferimento a questo tipo di problematiche, alla legge che
approveremo stasera, ma dovremo approfondire le possibilità di
estendere un meccanismo analogo per i lavoratori in mobilità per
ciò che riguarda la possibilità di anticipazione della cassa di
integrazione ordinaria; quanto meno lavoriamo con lo stesso metodo
che abbiamo scelto di utilizzare in II e IV Commissione, per
verificare se c'è la possibilità di estendere il meccanismo ad
altre categorie di lavoratori in difficoltà.
Una osservazione di chiusura. Dichiarata la nostra soddisfazione
rispetto a questo testo di legge, possiamo dire di aver risolto
molti dei problemi che sono stati oggi evidenziati? Assolutamente
no! Diremmo anzi che questa legge non deve essere uno "specchietto
per le allodole". È una legge che viene incontro ad una esigenza
fortissima di molte famiglie, ma è una legge che non risolve
neppure uno dei problemi da noi evidenziati, perché è una legge che
opera sulle conseguenze, mentre dovremmo, con gli strumenti che
abbiamo oggi individuato, agire sulle cause; quindi rimangono in
piedi tutti i problemi della disoccupazione, dell'inoccupazione dei
giovani, del precariato. Credo che una riflessione su questo punto
oggi è iniziata, ma andrà approfondita, perché una delle regioni
più ricche d'Italia e d'Europa deve essere in grado di affrontare
seriamente questi problemi e risolverli. Non è ammissibile che in
una regione con un livello di vita alto ci siano delle sacche di
povertà che si stanno estendendo drammaticamente ed è giusto che
l'ente pubblico si faccia carico, la Regione si assuma la
responsabilità di dare una risposta alle persone che sono in
maggiore difficoltà.
Si dà atto che dalle ore 21,08 presiede il Vicepresidente
Nicco.
Presidente - La parola al Consigliere Comé.
Comé (SA) - Il mio intervento non sarà lungo, anche perché ho
avuto da parte del collega Curtaz un riconoscimento della validità
della proposta della "Stella Alpina", perché dice che sarà
importante quanto prima rivedere le proposte ed estendere l'analisi
su quella platea di lavoratori che oggi, pur essendo toccati dagli
ammortizzatori sociali, non sono stati considerati. Le motivazioni
delle modifiche che sono state apportate sono state poi spiegate
dal Consigliere Curtaz.
La "Stella Alpina" però, all'atto dell'approvazione del bilancio
di previsione 2005, ribadendo il difficile momento del settore
industriale, aveva già allora ipotizzato politiche di sostegno al
lavoro, individuando risposte che rispondevano a necessità
imminenti e altre che rispondevano a soluzioni di medio e lungo
termine. Allora avevamo proposto di istituire, per le risposte
immediate, un fondo di anticipazione senza interessi per tutti quei
lavoratori che, a causa di situazioni particolari aziendali, si
trovavano inseriti nelle liste dei cassaintegrati o della mobilità.
La proposta era quella di cercare di anticipare gli ammortizzatori
sociali fornendo con immediatezza la liquidità necessaria alle
spese familiari; quindi, con senso di dovere, abbiamo espletato la
funzione principale del consigliere regionale: quella di svolgere
le competenze legislative e, come gruppo, abbiamo presentato una
proposta un mese fa in merito a tale argomento.
Ci è spiaciuto constatare che, da una parte, qualcuno abbia male
interpretato la nostra iniziativa, considerandola di "pura immagine
politica", dimenticandosi il fatto che la "Stella Alpina"
quest'anno ha presentato numerose iniziative legislative, sempre
con lo spirito propositivo, guardando alle esigenze dei Valdostani,
e che tale argomento già prima espresso era stato enunciato dal
gruppo oltre 2 mesi fa. Inoltre, ci ha sorpreso che un settimanale
locale abbia ripreso la nostra iniziativa come un "buonismo" di
Natale e che si sia dimenticato pochi giorni dopo della "calza
della Befana".
Tornando a questo testo, la "Stella Alpina" esprime
soddisfazione perché, grazie all'iscrizione delle 3 leggi
presentate in commissione, si è potuto affrontare un dibattito
costruttivo e corretto da parte di tutte le forze politiche e
dell'Assessore. Questo dibattito ha fatto sì che, a seguito di
emendamenti presentati o enunciati da tutte le forze politiche, si
sia arrivati a un testo concordato e votato all'unanimità.
La "Stella Alpina", oggi, per senso di responsabilità e di
solidarietà, per una questione di urgenza, darà voto favorevole a
questo testo, ma rimane della convinzione che sia importante
riprendere quanto prima un'analisi su tutti gli ammortizzatori
sociali, quindi di nuovo sulla cassa integrazione ordinaria e sulla
mobilità; fra l'altro, in commissione, abbiamo sentito da diverse
organizzazioni sindacali che avevano richiesto una particolare
attenzione anche per questi tipi di lavoratori. Avevamo quindi
presentato questa proposta analizzando una categoria ben più ampia
di lavoratori e la nostra proposta era di un rapporto diretto fra
Regione e lavoratori.
Con l'auspicio che quanto prima si riprenda quindi la
discussione per esaminare con un'analisi ben dettagliata, con tutte
le possibilità che si possono affrontare, invitiamo il Consiglio a
riprendere l'analisi, per verificare se in una regione come la
nostra si possono dare eque retribuzioni ad operai che, per
difficoltà non dipendenti da loro, si trovano in situazioni di
disagio.
Presidente -La parola al Consigliere Tibaldi.
Tibaldi (CdL) - Questo provvedimento che viene votato è il vero
atto concreto che oggi conclude questa lunga giornata di dibattito
e che traduce immediatamente i suoi effetti benefici nei confronti
dei lavoratori.
È un provvedimento che non è strutturale, non rientra nel novero
di quelle iniziative invocate da più parti in questa Assemblea. È
tuttavia un provvedimento che permette urgentemente di tamponare
quell'emergenza che noi auspichiamo sia temporanea e circoscritta,
di aziende e di lavoratori - "in primis" la "Tecdis" - che stanno
subendo una difficile fase di disagio economico-aziendale per
l'azienda, economico familiare per i lavoratori.
Se esiste un problema di carenza di liquidità per le aziende, è
naturale che questa carenza di liquidità, denunciata dagli
imprenditori, richiamata dalla parte politica, si rifletta sui
lavoratori e sulle loro famiglie e se la politica deve dare una
risposta a questa carenza di liquidità delle aziende, è naturale
che debba dare una risposta alla carenza di liquidità delle
famiglie che non percepiscono lo stipendio dei lavoratori occupati
presso le medesime aziende. È con questo approccio che ci siamo
avvicinati all'approvazione di questo provvedimento, per far sì che
situazioni di disagio vengano lenite. L'urgenza e la fretta
talvolta fa "partorire gattini ciechi" e questa fretta ha fatto sì
che anche il disegno di legge più organico come strutturazione,
quello presentato dal Governo regionale, necessitasse di qualche
piccola correzione.
Apprezziamo la disponibilità manifestata dall'Assessore, in sede
di commissione, nel recepire le istanze provenienti dagli organi
sindacali e le diverse suggestioni fatte da tutte le forze
politiche.
Il testo più organico è proprio quello che è stato studiato dal
Governo ed è il testo sul quale si sono innestate le modifiche
suggerite. Gli altri due testi sono stati ritirati; quello della
"Stella Alpina" aveva l'handicap di includere la cassa integrazione
ordinaria, che purtroppo è l'elusione di un prestito all'impresa,
che non poteva essere mantenuto, e d'altronde fissava un criterio
di individuazione del soggetto erogante piuttosto complesso, e se
quel testo fosse andato in approvazione penso che i lavoratori non
avrebbero visto un beneficio anticipato come si proponevano i
redattori del progetto di legge. L'altro disegno di legge ci è
stato presentato nel momento in cui erano già in corso le audizioni
sugli altri due precedenti, quindi non è stato possibile fare un
esame approfondito.
Crediamo che oggi non sia tanto necessario rincorrere la
primogenitura di chi ha presentato il testo di legge; penso sia
molto più importante dare valenza alla sostanza del provvedimento
che, anche se non è un provvedimento strutturale, serve a colmare
un vuoto legislativo che c'era e soprattutto serve a colmare quei
disagi che i lavoratori e le loro famiglie stanno affrontando.
"Tecdis: i soldi non arrivano"
, titolava "La Stampa"
qualche giorno fa,
"i lavoratori attendono gli stipendi di
novembre, non solo, ma anche il trattamento di integrazione
salariale"
. È quindi opportuno che questo provvedimento venga
approvato con i criteri dell'urgenza, venga approvato nella
giornata odierna, giornata dedicata ai problemi dell'impresa e del
lavoro, e naturalmente annunciamo il nostro voto favorevole non
solo al testo come presentato, ma anche all'emendamento che verrà
fra poco illustrato dalla collega Squarzino, a tutela delle
lavoratrici madri, emendamento che anche noi abbiamo sottoscritto
insieme al lavoro che è stato il frutto del lavoro congiunto della
II e IV Commissione, e che oggi stiamo approvando.
Presidente -La parola alla Consigliera Squarzino Secondina.
Squarzino (Arc-VA) - Per presentare l'ultimo parto di un metodo
collaborativo che ha dato dei buoni risultati.
Nelle audizioni con i sindacati era stata presentata una serie
di richieste, fra cui quella avanzata dalla segretaria della "UIL"
relativamente alle lavoratrici madri. In quell'occasione abbiamo
fatto presente all'Assessore, come commissione, questo problema,
chiedendo se era possibile chiedere agli uffici di formalizzare
questo emendamento e portarlo in aula. Ripeto, questo metodo
collaborativo ha dato ancora una volta i suoi frutti, la situazione
è molto semplice: le lavoratrici madri, nell'insieme di tutte le
normative che ci sono, a volte si trovano scoperte per quanto
riguarda la copertura obbligatoria della maternità, nel senso che
hanno diritto a una copertura obbligatoria da parte dell'INPS, ma
se l'azienda non è in grado di anticipare i soldi per la cassa
integrazione, non è in grado di anticiparli neanche per loro.
Con questo disegno di legge, all'articolo 9, là dove si dice che
la Giunta con deliberazione indica i casi correlati a situazioni
particolari in cui è consentito il pagamento diretto al lavoratore,
inserisce fra questi casi particolari anche i casi relativi alla
tutela delle lavoratrici madri.
Si dà atto che dalle ore 21,30 riassume la presidenza il
Presidente Perron.
Presidente - Se nessun altro chiede di intervenire, dichiaro
chiusa la discussione generale.
La parola all'Assessore alle attività produttive e politiche del
lavoro, Ferraris.
Ferraris (GV-DS-PSE) - Per una brevissima replica.
Credo che questo disegno di legge sia stato ampiamente
illustrato e condiviso dai relatori, per cui vorrei solo dire che
questo testo rappresenta un punto di equilibrio fra le possibilità
di sostegno al reddito dell'Amministrazione regionale e le
responsabilità sociali dell'impresa.
Il Consiglio, la Giunta direi, insieme hanno lavorato
coralmente. Il disegno di legge è approdato in Giunta il 30
dicembre, il 19 gennaio è in approvazione; credo che il Consiglio
abbia dato la dimostrazione che quando c'è condivisione rispetto
agli obiettivi, c'è anche una capacità di lavorare in modo
concreto. Questo può essere un precedente positivo per una serie di
altri interventi che dovremo fare in campi collegati al problema
industriale, ma non solo a questo. Era anche un impegno che avevamo
assunto con i lavoratori della "Tecdis", posso dire che coralmente
c'è stata una risposta da parte del Consiglio regionale.
Sono d'accordo con il Consigliere Tibaldi: in casi di questo
genere il problema non è la primogenitura, ma è arrivare in fondo e
rispondere alle esigenze in questo caso dei lavoratori: questo è un
provvedimento che va collegato a un insieme di altre misure. Nel
piano di politica del lavoro ci siamo assunti l'impegno di
promuovere delle iniziative di carattere legislativo per quanto
riguarda la tutela di nuove tipologie di lavoro, il cosiddetto
"lavoro atipico" sotto diversi aspetti: quello della previdenza, la
tutela della malattia e della disoccupazione involontaria. Su
questo terreno stiamo lavorando e mi auguro che ci sia altrettanta
risposta da parte del Consiglio.
Stiamo collaborando con i Parlamentari per quanto riguarda
l'individuazione di soluzioni di ammortizzatori sociali per i
lavoratori del "Billia", cioè i lavoratori del settore alberghiero,
che non godono di questo. Per questo sarà necessario un intervento
a livello parlamentare e volevo informare il Consiglio che la
Giunta e le organizzazioni sindacali stanno lavorando
congiuntamente con i Parlamentari valdostani per trovare delle
soluzioni a livello legislativo nazionale. Con questo ho
concluso.
Presidente - Ricordo che votiamo sul nuovo testo predisposto
dalla II e IV Commissione.
Pongo in votazione l'articolo 1:
Consiglieri presenti, votanti e favorevoli: 33
Il Consiglio approva all'unanimità.
Presidente - Pongo in votazione l'articolo 2:
Consiglieri presenti, votanti e favorevoli: 33
Il Consiglio approva all'unanimità.
Presidente - Pongo in votazione l'articolo 3:
Consiglieri presenti, votanti e favorevoli: 33
Il Consiglio approva all'unanimità.
Presidente - Pongo in votazione l'articolo 4:
Consiglieri presenti, votanti e favorevoli: 33
Il Consiglio approva all'unanimità.
Presidente - Pongo in votazione l'articolo 5:
Consiglieri presenti, votanti e favorevoli: 33
Il Consiglio approva all'unanimità.
Presidente - Pongo in votazione l'articolo 6:
Consiglieri presenti, votanti e favorevoli: 33
Il Consiglio approva all'unanimità.
Presidente - Pongo in votazione l'articolo 7:
Consiglieri presenti, votanti e favorevoli: 33
Il Consiglio approva all'unanimità.
Presidente - Pongo in votazione l'articolo 8:
Consiglieri presenti, votanti e favorevoli: 33
Il Consiglio approva all'unanimità.
Presidente - All'articolo 9 vi è un emendamento che è stato
testé illustrato dalla Consigliera Squarzino; ne do lettura:
Emendamento
"Il punto b) del comma 2 dell'articolo 9 del testo proposto
dalla II e IV Commissioni consiliari è sostituito dal
seguente:
b) I casi, correlati a situazioni particolari riferite allo
stato delle imprese richiedenti oppure alla tutela delle
lavoratrici madri, nei quali è consentito il pagamento diretto ai
lavoratori del trattamento di integrazione salariale anche al di
fuori dei casi di cui all'articolo 4".
Pongo in votazione l'articolo 9 nel testo così emendato:
Articolo 9
(Disposizioni transitorie e finali)
1. Le disposizioni di cui alla presente legge si applicano
altresì alle imprese che, alla data di entrata in vigore della
presente legge, abbiano già presentato domanda di accesso alla
cassa integrazione guadagni straordinaria o all'integrazione
salariale a seguito della stipula di contratti di solidarietà e che
non abbiano ancora ottenuto il relativo decreto di
concessione.
2. La Giunta regionale, con deliberazione da adottare entro
quindici giorni dalla data di entrata in vigore della presente
legge, definisce:
a) le modalità di costituzione e di funzionamento del fondo
di cui all'articolo 1;
b) i casi, correlati a situazioni particolari riferite allo
stato delle imprese richiedenti oppure alla tutela delle
lavoratrici madri, nei quali è consentito il pagamento diretto ai
lavoratori del trattamento di integrazione salariale anche al di
fuori dei casi di cui all'articolo 4.
Consiglieri presenti, votanti e favorevoli: 33
Il Consiglio approva all'unanimità.
Presidente - Pongo in votazione l'articolo 10:
Consiglieri presenti, votanti e favorevoli: 33
Il Consiglio approva all'unanimità.
Presidente - Pongo in votazione la legge nel suo complesso:
Consiglieri presenti, votanti e favorevoli: 33
Il Consiglio approva all'unanimità.
Presidente - Buona serata a tutti voi.
La seduta è tolta.
---
La riunione termina alle 21,36.
