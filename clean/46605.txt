Classificazione
ASSISTENZA SOCIALE



Oggetto del Consiglio n. 3013 del 23 novembre 2023 - Resoconto
OGGETTO N. 3013/XVI - Interpellanza: "Verifica della
possibilità di disapplicare l'ISEE nei casi di accesso a
trattamenti socio-riabilitativi di persone con disabilità".
Bertin (Presidente) -
Punto n. 82. La parola al
consigliere Manfrin, ne ha facoltà.
Manfrin (LEGA VDA) -
Penso che mi risponderà il collega
Marzi e mi auguro che sia a conoscenza della portata
dell'importanza di quanto stiamo per discutere, ovviamente di
quelle che potrebbero essere le potenziali ripercussioni. Il parere
che credo molti di noi o tutti noi colleghi abbiamo ricevuto
rispetto a un notissimo avvocato che si chiama
omissis
è un
parere che arriva da parte dell'Associazione ANGSA, che è
un'Associazione appunto che si occupa di persone con disturbo dello
spettro autistico e che in Valle d'Aosta ha sollevato una questione
molto importante. Abbiamo infatti sollevato più volte in quest'aula
i problemi che l'ANGSA ha portato all'attenzione pubblica ma non
soltanto. Abbiamo evidenziato in quest'aula le criticità che
sottendevano a quel problema, e quali sono? Nello specifico ci
rivolgiamo a coloro che sono ospiti dei centri residenziali che
sono dei centri socio-riabilitativi o semi-residenziali e che
pagano una retta per essere ospiti di questi centri. Ora accade
che, a seguito di un aumento che l'attuale Governo nazionale ha
stabilito per le indennità e le pensioni di accompagnamento delle
persone con disabilità, vengono aumentate le erogazioni alle
famiglie e alle persone con disabilità che sono ospiti in questo
centro e cosa succede? Che sostanzialmente quest'aumento viene
plafonato dalla retta, la bolletta - non so come chiamarla - del
costo mensile che viene fatto loro pagare, cioè io guadagnavo 100
euro e pagavo 100 euro. Il Governo stabilisce che devo guadagnare
130 euro e il centro mi chiede 130 euro. In questo caso,
equivocando la deliberazione che il Governo aveva preso, qualsiasi
Governo, al di là di quello in carica... cioè tu persona con
disabilità con 100 euro non puoi vivere, adeguiamo le tue spese,
adeguiamo quello che tu devi spendere per farti vivere meglio e ti
diamo 30 euro in più. Il centro socio-riabilitativo residenziale o
semi-residenziale dice: "Ieri mi davi 100 euro, questo mese me ne
dai 130", così chi pensava di mettersi almeno in tasca 30 euro in
più per poterli utilizzare non lo può fare. Questo è un controsenso
che si origina da un utilizzo di ISEE diversi. C'è l'ISEE normale e
c'è l'ISEE socio-sanitario, come lei ben sa assessore Marzi, e
questa differenza di utilizzo di ISEE, quello classico, e ISEE
socio-sanitario determina questa differenza, perché il costo della
retta mensile viene calcolato sulla base dell'ISEE normale, ma
siamo l'unica Regione a farlo; siamo l'unica Regione a calcolare la
retta sulla base dell'ISEE normale, perché l'ISEE tiene conto di
qualsiasi entrata o bene io disponga. Se ho una casa, mi viene
conteggiata la casa, se prendo un'indennità di accompagnamento, mi
viene conteggiata l'indennità di accompagnamento e all'aumentare di
una, aumenta conseguentemente anche il mio ISEE.
Mentre per quello che viene stabilito con il DL 42/2016 c'è
l'obbligo di utilizzare l'ISEE socio-sanitario, che è un ISEE che
viene mondato, da cui viene escluso nel conteggio quello che io
percepisco come indennità, perché evidentemente quello mi deve
servire per sostentarmi... e se io quello che mi viene dato per
sostentarmi me lo calcolo nell'ISEE, io sembrerò benestante quando
in realtà benestante non sono. Da qui si origina il problema di
quello che l'ANGSA solleva del Myosotis ma che, come lei ben sa,
Assessore, è un qualcosa che si può applicare ad altre strutture e
ad altre persone con altre patologie ed è potenzialmente foriera di
problemi: ecco perché trovo straordinariamente interessante il
parere che l'avvocato
omissis
ha trasmesso a tutti i
Consiglieri, o perlomeno ai Capigruppo... adesso non ricordo bene a
chi è indirizzata la
mail
.
Ho voluto riprendere quello che è stato riportato da parte
dell'avvocato che dice sostanzialmente: "La mancata applicazione
dell'ISEE socio-sanitario in Valle d'Aosta può dare la possibilità
di ricorso esattamente come è avvenuto in tante altre Regioni",
credo che l'ultima sia l'Emilia Romagna. L'Emilia Romagna applicava
l'ISEE normale e non quello socio-sanitario e, a seguito di
ricorso, è stata condannata a rifondere anche gli arretrati, perché
il calcolo dell'ISEE era sbagliato. Che cosa dice l'avvocato
dell'ANGSA? Adesso vista l'ora e visto anche il poco interesse
rispetto ad alcuni riferimenti normativi... ma cita alcune sentenze
del Consiglio di Stato dove si dispone che "Sono esclusi dal
reddito disponibile di cui all'articolo 5 del decreto-legge 6
dicembre 2011 n. 201 convertito con modificazioni i trattamenti
assistenziali, previdenziali e indennitari, comprese le carte di
debito a qualunque titolo percepite da Amministrazione pubblica in
ragione della condizione di disabilità laddove non rientranti nel
reddito disponibile ai fini dell'Irpef", quindi questa è una
sentenza che riteniamo possa sicuramente chiarire quale utilizzo
che deve essere fatto dell'ISEE. Ovviamente si parla anche
specificamente delle Regioni a Statuto speciale, Regioni e Province
autonome, ma non si può derogare da quello che appunto proprio
l'avvocato
omissis
inserisce nel suo parere e cioè che le
Regioni a Statuto speciale e le Province autonome di Trento e
Bolzano, fermo restando il rispetto dei livelli essenziali delle
prestazioni sociali agevolate a dei criteri unificati per la
valutazione della situazione economica di colore che richiedono di
accedervi, attuano le disposizioni del decreto che abbiamo citato
prima, quindi quel decreto che impone l'utilizzo dell'ISEE
socio-sanitario, attuano disposizioni di cui al presente decreto
nelle forme stabilite dai rispettivi Statuti di autonomia e dalle
relative norme di attuazione.
Con queste due citazioni che le ho fatto, il parere è molto
lungo, articolato e molto interessante leggerlo, ovviamente non ci
sarebbe stata la possibilità di approfondirlo qui, si apre davvero
una voragine rispetto a quello che è stato fatto pagare finora ad
ora a chi usufruisce dei servizi e dei trattamenti
socio-riabilitativi e dei trattamenti socio-sanitari, sia
residenziali che semi-residenziali e, alla luce di questo parere,
ben essendo consci del fatto che se si andasse in contenzioso, il
rischio della Regione - perché noi siamo invece a favore
dell'utilizzo dell'ISEE socio-sanitario, perché riteniamo che si
debba andare nella direzione di favorire le persone con disabilità
e di lasciarle quanti più soldi possibile nelle loro tasche -
sarebbe quello di perdere e di vedersi condannata anche a rifondere
i soldi indebitamente percepiti nel passato, fino a 5 anni
indietro, il che per la Regione significherebbe sicuramente una
grossa criticità.
Con quest'interpellanza, assessore Marzi, le chiediamo se sia
intenzione da parte sua verificare quanto esposto nel parere
trasmesso, immagino le che lei l'abbia già fatto; in caso
affermativo se sia intenzione procedere con la modifica delle
disposizioni che impongono una diminuzione di contributo a fronte
di un aumento del reddito dettato dall'aumento dell'assegno delle
persone con disabilità. Chiedo scusa, c'è un errore di battitura,
me ne sono reso conto adesso.
Presidente -
Ha chiesto la parola l'assessore Marzi, ne
ha facoltà.
Marzi (SA) -
Come già precisato nel corso di precedenti
interventi sul tema, gli uffici sono pienamente a conoscenza delle
disposizioni vigenti e della giurisprudenza richiamate nel parere
legale citato nell'interpellanza, anche perché i rapporti con
l'Associazione sono continuativi. Gli uffici in tal senso stanno
lavorando per apportare le necessarie modifiche alla misura
prevista all'articolo 19 della l.r. 23/2010, relativa ai contributi
per il pagamento diretto in strutture socio-assistenziali,
socio-sanitarie e riabilitative. Le modifiche che saranno apportate
prevederanno l'utilizzo dell'ISEE quale unico strumento per il
calcolo della capacità contributiva degli utenti. Saranno esclusi
al fine del calcolo trattamenti assistenziali, previdenziali e
indennitari a qualunque titolo percepiti da amministrazioni
pubbliche in ragione della condizione di disabilità, nel pieno
rispetto pertanto di quanto richiamato nel parere. Nello specifico,
a titolo di esempio, tra questi trattamenti vi sono le indennità di
accompagnamento e le pensioni di invalidità.
Il Consiglio ha , tra l'altro, approvato lo scorso 5 ottobre la
legge regionale 19, che ha modificato la legge regionale 23/2010.
Tra le modifiche apportate, all'articolo 4 è previsto, quale
strumento di accesso alle varie misure, l'Indicatore Nazionale
della Situazione Economica Equivalente (ISEE) di cui al decreto del
Presidente del Consiglio dei ministri 159/2013, in sostituzione del
IRSEE che era uno strumento previsto a livello regionale.
Al netto di tali previsioni, il confronto con l'Associazione
valdostana autismo è continuo e proficuo. Nel Tavolo tecnico
regionale di coordinamento e monitoraggio, in un'ottica di
collaborazione si esaminano e si valutano tutte le esigenze che via
via vengono manifestate dall'Associazione che rappresenta le
famiglie. L'Associazione stessa riconosce come nella nostra regione
i servizi dedicati alle persone affette da autismo e ai loro
familiari siano all'avanguardia in termini della disciplina, dei
requisiti delle strutture, di risorse destinate agli investimenti e
di attenzione che in generale viene dedicata al tema.
Presidente -
Per la replica, la parola al consigliere
Manfrin.
Manfrin (LEGA VDA) -
Assessore, grosso passo avanti; io
direi che possiamo assolutamente essere felici della sua risposta,
riteniamo che sia una risposta di civiltà, ci auguriamo che venga
applicata presto in maniera da poter migliorare la vita delle
persone con disabilità, ma soprattutto ci auguriamo che questo
venga esteso ovviamente non soltanto a una categoria, ma a tutte.
Se, come lei dice, non c'è un'interlocuzione diretta soltanto ma
c'è la volontà di andare a modificare l'articolo 19 della 23/2010,
direi che la soluzione è sotto gli occhi di tutti. Inutile dire
però, Assessore, che glielo avevamo detto a più riprese e lei aveva
sostenuto che, in realtà, non era come dicevamo noi, che c'era un
calcolo che aumentava, però la tariffa diminuiva. No, è giusto
così, si va nella direzione di modificare l'articolo 19, si va a
recepire quello che viene stabilito a livello nazionale, cioè il
fatto di escludere dall'ISEE e dal calcolo quindi della relativa
retta i trattamenti assistenziali, previdenziali e indennitari,
comprese le carte di debito a qualunque titolo percepite da
Amministrazioni pubbliche in ragione della condizione di disabilità
laddove non rientranti nel reddito disponibile ai fini dell'IRPEF e
direi che con questo molte famiglie e molte persone con disabilità
potranno avere sicuramente una vita migliore.
