Classificazione
MINORANZE ETNICHE E MOVIMENTI MIGRATORI
Movimenti migratori


Resoconto integrale del dibattito dell'aula
Oggetto del Consiglio n. 2497 del 2 aprile 1997 - Resoconto
SEDUTA POMERIDIANA DEL 2 APRILE 1997
OGGETTO N. 2497/X Indisponibilità ad ospitare immigrati albanesi
sul territorio della Valle d'Aosta. (Reiezione di mozione)
Mozione Osservati gli avvenimenti accaduti in questi giorni in
Albania che hanno generato un incontrollato flusso di profughi
sulle coste pugliesi;
Ritenuto che la situazione in Albania si stia normalizzando,
come documentato da vari servizi televisivi e che il flusso dei
profughi avvenga prevalentemente per motivi economici e non per
motivi politici;
Visto che tutti i detenuti nelle carceri sono evasi
approfittando del momentaneo stato di confusione in cui versava lo
stato balcanico;
Preoccupati che parte di questi pericolosi malviventi non siano
riconoscibili, e mischiandosi con i profughi giunti in Puglia
possano rappresentare manovalanza a buon mercato per organizzazioni
criminali;
Vista l'accertata inefficacia della normativa sull'immigrazione
italiana che rende praticamente impossibile l'identificazione e
l'espulsione dei soggetti che si trovino in regime di
clandestinità;
Sentite le affermazioni del Presidente del Consiglio dei
Ministri che intenderebbe trasferire una cospicua parte dei
profughi, dai centri di accoglienza pugliesi e non ancora precisate
destinazioni situate anche al Nord;
Considerato il momento di difficoltà economica e sociale che
attraversa la Valle d'Aosta, con un vistoso calo dei consumi, un
aumento della disoccupazione e una ormai cronica difficoltà per i
giovani valdostani a reperire unità abitative;
il Consiglio regionale della Valle d'Aosta
Impegna
la Giunta regionale a comunicare alle autorità statali preposte,
la propria indisponibilità ad ospitare sul territorio della Valle
d'Aosta immigrati albanesi.
F.to: Linty
Presidente Ha chiesto la parola il Consigliere Linty.
Linty (LNPIAP) Credo che in questi giorni si sia scritto tutto e
il contrario di tutto sui giornali, quindi chi ha seguito le
cronache che arrivavano dall'Albania si sarà potuto fare un'idea in
proposito.
Questa mozione però è da osservare in un contesto che a mio modo
di vedere è molto importante, e che è quello europeo.
Dico questo per due motivi sostanziali: il primo perché
dall'Unione Europea vi è un silenzio assoluto sulla materia e la
cosa mi fa pensare che sia un silenzio voluto, perché nel momento
in cui l'Unione Europea prende posizione o riconosce ufficialmente
una guerra civile in Albania, si deve poi sobbarcare gli oneri che
vengono generati dai profughi. Invece così stanno tutti in
silenzio, pertanto l'onere se lo deve sobbarcare per intero lo
Stato italiano.
Il secondo punto, che riguarda sempre l'Unione Europea, è quel
famoso trattato di Schengen. È un trattato che vede tutte le
nazioni facenti parte dell'Unione Europea, esclusa solo l'Italia,
far parte di una libera circolazione sul territorio europeo di
diversi cittadini.
Questo perché l'Italia non ha una sufficiente legge
sull'immigrazione, una legge che possa garantire un'individuazione
dei soggetti che si presentano alle nostre frontiere e una
giustificazione dei motivi per i quali stanno sul territorio
nazionale.
I commenti sono stati i più disparati. C'è chi parla di guerra
civile in Albania; forse trovare una definizione esatta di guerra
civile è molto difficile, per quanto ne so io quando c'è una guerra
civile di solito le armi sono puntate ad altezza d'uomo, non si
spara in aria. Quindi il rifugiato politico da guerra civile, per
il proponente, non esiste.
L'Albania ha sicuramente dei problemi economici e da questo
punto di vista penso che tutti ne conveniamo. Ma mi chiedo se in
tutte le nazioni dove ci sono problemi economici, la gente prende
le barche e viene in Italia cosa succede?
Quindi, se da una parte si chiede maggiore rigore per l'entrata
di immigrati in Italia, in questo caso chiamati profughi - io
aggiungo: economici e non politici -, dall'altra parte credo che
sia doveroso un intervento per garantire a queste persone una vita
decorosa nella loro nazione con il loro popolo, sul loro
territorio. È questa l'azione che deve fare la pubblica
amministrazione, non certo quella di creare questi campi; a tale
proposito ricordo che gli ultimi dati parlano di 13.260 Albanesi
sbarcati a Brindisi, quindi è sicuramente una presenza che desta
qualche problema.
Veniamo a noi. Vi sono stati distribuiti due paragrafi in più,
che non c'erano quando è stata presentata la mozione, perché non
era ancora stata fatta la riunione del 26 marzo, dalla quale emerge
che in una nota la Presidenza della Giunta comunica che in Valle
d'Aosta non esistono strutture disponibili ad accogliere i profughi
albanesi, e cita anche - ed è questo il rafforzativo e il
significato più grande che ha la mozione - che il Ministero degli
interni, pur chiedendo la disponibilità della Regione ad accogliere
i profughi, non ha previsto nessuna assegnazione alla Valle
d'Aosta.
Non voglio entrare nelle teste dei funzionari o del Ministro
dell'interno, se dicono che non hanno previsto nessuna assegnazione
alla Valle d'Aosta potrei anche in parte fidarmi, però credo che
sia giusto che questo Consiglio regionale, nella fattispecie la
Giunta regionale, comunichi al Ministero degli interni che non
esistono strutture idonee all'accoglienza degli Albanesi per i
motivi che sono evidenziati in questo sondaggio fatto sul
territorio valdostano, e comunichi la sua indisponibilità ad
ospitare sul proprio territorio immigrati albanesi.
Contestualmente in questa mozione - che, così come tutte le
altre, è passibile di emendamenti e di modifiche - potrebbe
eventualmente impegnarsi per fare ciò che dicevo poc'anzi, cioè per
cercare di ridare a questo popolo una nazione dove poter vivere
decorosamente.
Questa è in sintesi l'illustrazione di questa mozione. Mi
riservo di intervenire successivamente.
Presidente È aperta la discussione generale.
Ha chiesto la parola il Consigliere Chiarello.
Chiarello (RC) Questo è uno dei problemi più difficili su cui
dire qualcosa.
Una delle cose più facili è dire che qui non abbiamo posto, che
se li tengano giù in Meridione dove c'è anche il posto. E il
problema si risolve così.
Penso che, come ha detto nelle sue affermazioni Linty, il
problema si doveva risolvere un po' prima, in Albania, però
l'Europa a cui facciamo tanto riferimento, se si toccano le banche,
allora si muove, se si toccano invece un po' di disperati, non si
muove.
Non voglio dire che la Valle d'Aosta debba mettere a
disposizione qualcosa, però non credo neanche che, se dovesse
essere solidale con altre regioni per accogliere momentaneamente
delle persone, non abbia le disponibilità; d'altra parte si sono
trovate disponibilità in campeggi del Friuli, dell'Emilia Romagna,
e via dicendo. Non sapevo di quest'affermazione della Giunta, per
cui non c'è in Valle una struttura idonea ad accogliere profughi
albanesi, perché con la stessa ottica con cui gli immigrati
albanesi sono stati ospitati in campeggi, si può provvedere anche
qui.
Con questo non voglio dire che gli Albanesi debbano rimanere
qui, tuttavia devono pur rimanere in Italia per il tempo previsto
dalle normali leggi dell'accoglienza! Il Consigliere Linty dice che
in Albania non sparavano ad altezza d'uomo; voglio ricordare che
queste persone rischiano, pur di fuggire, la vita in mare, e
qualcuno è anche morto in mare, qualcuno dei nostri politici ci ha
giocati dicendo che lui li avrebbe affondati, poi, caso strano, il
giorno dopo la nave è affondata; ebbene, fossi al posto di quel
politico mi vergognerei di essere al mondo, non di essere in
Italia!
Comunque mi sembra egoista dire che qui non abbiamo posto; è una
cosa che ho già sentito da esponenti del partito di Linty in più
occasioni, ho visto anche l'esponente maggiore dell'opposizione
andare con una maglia sportiva a Bari, finché qualcuno gli ha detto
che i Presidenti di regioni che appartengono al Polo non li
accettano, per cui se li deve tenere il Meridione. Ma siccome al
sud lavoro non ne hanno, e anche se sono ventimila in più lavoro
non ne hanno lo stesso, tanto vale tenerli lì e così risolvere il
problema!
Con questo non voglio dire che si debba per forza offrire
ospitalità, però anche dire che in Valle d'Aosta non esistono
strutture disponibili ad accogliere i profughi albanesi mi sembra
una cosa troppo facile. Anzi condanno quest'affermazione della
Giunta, che non conoscevo, ma che mi sembra abbastanza grave!
Presidente Ha chiesto la parola il Presidente della Giunta,
Viérin Dino.
Viérin D. (UV) Le problème soulevé par la présentation de cette
motion est un problème grave et complexe qui peut certainement être
examiné sur deux plans. Il y a le plan général, où sans doute l'on
peut parler à juste titre de tragédie qui s'est déclenchée à la
suite d'une prétendue guerre civile en Albanie, mais surtout en
raison des conditions socio-économiques de ce pays. Tragédie qui
engendre en tout cas plusieurs responsabilités et qui touche
différents problèmes.
Il y a une responsabilité de l'Union européenne en tant que
telle, mais aussi les politiques concernant l'immigration au sein
de cette Union également sont touchées; on ne peut savoir
exactement s'il s'agit de réfugiés politiques ou d'immigrés
clandestins ou d'immigration à des fins pécuniaires avec collusion
avec les différentes "mafia" italiennes, et il y a également
matière à réflexion sur les politiques de solidarité qui sont
menées en faveur de ceux qui dans le temps étaient appelés pays en
voie de développement, ou sur la signification des actions
humanitaires. Donc c'est un thème sur lequel on peut exprimer
aujourd'hui des considérations, des jugements, mais où l'on ne peut
porter en tout cas d'avis définitif.
Ce que j'espère c'est que de toute façon cette tragédie pourra
faire réfléchir les différents pays et notamment ceux de l'Union
Européenne quant à la nécessité de trouver une cohésion vis-à-vis
des problèmes de politique internationale qui se déclenchent aux
frontières de cette même Union.
Le deuxième plan est lié par contre à la présence, voulue ou non
voulue, d'un nombre considérable d'Albanais sur le territoire
italien et notamment dans les Pouilles; dès le 15 mars une cellule
centrale avait été constituée au sein du Cabinet du Ministère de
l'intérieur en raison de la crise albanaise et selon les
déclarations qui ont été exprimées lors de la Conférence
Etat-Régions du 20 mars, des structures d'accueil avaient été
prévues pour 3500 personnes. C'est le nombre d'Albanais qui a mis
en crise ce même système.
Depuis lors les directives en matière de contrôle et d'accueil
se sont succédé et toutes les associations et organisations ont été
invitées à prendre contact et à concerter avec leurs préfectures
respectives les éventuelles initiatives.
Le 20 mars par ailleurs la Conférence des Présidents des régions
a adopté à l'unanimité des directives que je voudrais rappeler - il
s'agit de 8 points - parce qu'elles définissent la ligne politique
qui, par la suite, a été suivie même par ce Gouvernement. Les
points sont les suivants:
"Delibera i seguenti punti:
- esprime solidarietà nei confronti delle regioni impegnate
nell'immediato a fronteggiare l'enorme flusso di profughi
provenienti dall'Albania, in primo luogo la Regione Puglia che ha
dovuto finora subire le conseguenze più pesanti;
- respinge il principio della territorializzazione del flusso
migratorio, che essendo diretto verso l'Italia e non specificamente
verso le zone costiere adriatiche, va equamente distribuito
sull'intero territorio nazionale;
- chiede al Governo precise garanzie per quanto attiene il
controllo della spesa, che va considerata a carico dello Stato e
che le regioni possono impegnarsi esclusivamente ad anticipare;
- sollecita il Governo a coinvolgere le regioni e gli enti
locali nei processi decisionali relativi alle misure che si
intendono adottare per fronteggiare l'emergenza, tenuto conto degli
effetti che essa produce sul tessuto economico e produttivo a
livello locale, ben al di là dei meri aspetti di ordine pubblico a
cui sembra esclusivamente ispirarsi l'atteggiamento dell'Esecutivo
nazionale;
- chiede altresì al Governo di farsi carico di rappresentare
nelle sedi opportune l'assoluta necessità di un coinvolgimento
diretto dell'Unione Europea, del Consiglio d'Europa e
dell'Organizzazione delle Nazioni Unite per fronteggiare e trovare
soluzioni durature ad un problema che non può essere considerato di
esclusiva pertinenza dell'Italia;
- rivolge all'Esecutivo, al Governo una richiesta di chiarimento
in merito ai rapporti fra l'Italia e il Governo albanese, anche al
fine di procedere ad una precisa definizione dello status giuridico
degli Albanesi che stanno giungendo nel territorio italiano, onde
scongiurare equivoci che possano incentivare fenomeni di
immigrazione clandestina di massa anche da altri paesi che si
affacciano sul Mediterraneo;
- auspica l'accelerazione dell'iter relativo alla legge
nazionale sull'immigrazione clandestina;
- chiede la costituzione di un tavolo di concertazione tra Stato
e regioni, al fine di valutare le problematiche relative alla
attività di accoglienza".
En application de ces directives et également à la demande
précise du Ministère de l'intérieur, formulée le 21 mars, la
Présidence du Gouvernement a tenu le 26 mars une réunion à ce
sujet.
Entre temps l'USL a mis sur pied un groupe chargé de
l'organisation des interventions en matière de santé publique,
susceptibles de s'avérer nécessaires dans le cas d'un afflux de
population étrangère sur notre territoire.
La réunion du 26 mars s'est tenue sous l'égide du Cabinet de la
Présidence du Gouvernement valdôtain et y ont participé des
représentants de la Questure, des Carabiniers, de la Brigade
financière, des autorités militaires, de l'USL, de l'Association
des syndics, de la Caritas, du Comité régional de la Croix Rouge,
du Centre des immigrés de la Commune d'Aoste, de la Protection
civile et de l'Assessorat de la santé. A l'ordre du jour il y avait
le repérage de structures fixes et d'aires équipées, ou bien de
terrains susceptibles d'accueillir des campements ainsi que de
solutions éventuelles de gestion.
Après un examen attentif et détaillé de la situation locale tous
les représentants de ces forces - et donc ce n'est pas une
déclaration du Gouvernement, il y a eu un communiqué de presse du
Gouvernement, qui relatait les décisions prises à l'unanimité au
cours de cette réunion - ont pris acte qu'il n'existe pas sur le
territoire valdôtain de macrostructure qui soit en mesure de
recevoir une masse d'Albanais.
Les participants à la réunion ont fait en tout cas montre d'une
disponibilité générale et ont avancé différentes propositions quant
aux modalités d'intervention en faveur de l'Albanie et de ses
réfugiés. Ils ont décidé de procéder à une vérification ciblée des
possibilités d'accueil dans des structures publiques et privées, au
cas où la situation d'urgence se prolongeait et la Vallée d'Aoste
serait insérée dans le projet accueil Albanie.
C'est ce que nous avons communiqué le jour suivant: "È stato
deciso di effettuare un'indagine sull'intero territorio regionale,
finalizzata ad individuare strutture fisse ricettive private -
alberghi, campi, parrocchie - disposte ad ospitare temporaneamente
singoli nuclei omogenei, profughi ed espatriati albanesi,
riservandosi ulteriori notizie al riguardo non appena esperite
relative indagini di settore". Après avoir constaté qu'il n'existe
pas sur notre territoire de structure qui soit en mesure
d'accueillir les Albanais, nous avons lancé cette campagne de
disponibilité d'autres structures et nous avons à cet égard envoyé
une communication aux différents responsables des associations qui
sont présentes à l'intérieur de la Vallée d'Aoste et sur la base de
ces réponses nous donnerons la disponibilité dans le cas où nous
serions sollicités dans cette direction.
Avec ces précisions je ne pense pas pouvoir accepter la motion
qui a été présentée par M. Linty. Nous avons, il est vrai, déjà
donné une réponse, mais ce n'est pas sur la base d'une non volonté
d'accueil ou d'une non disponibilité, mais sur la base d'une
vérification des conditions pour pouvoir accueillir d'ores et déjà
des Albanais.
Donc une première vérification a été faite et a donné des
résultats, et sur la base de cette vérification on a déjà fourni
une réponse. Mais par ailleurs nous avons manifesté notre
disponibilité à recevoir sur la base des données qui nous seront
communiquées, et nous ne pouvons pas, du point de vue du principe,
accepter une motion qui nous demande de déclarer que le
Gouvernement, et partant, la Vallée d'Aoste ne sont pas disposés à
exprimer concrètement leur solidarité et, sur la base des adhésions
volontaires de la part d'organes publics ou de particuliers
d'accueillir un quota éventuel d'Albanais, qui nous serait envoyé
par la coordination mise en place dans le cadre de ce projet
accueil Albanie.
C'est la position que nous avons adoptée et que j'ai voulu vous
exprimer, et c'est la raison pour laquelle nous ne pouvons pas
accepter la motion dans la formulation qui nous a été soumise par
M. Linty.
Président Pour compléter l'information, je tiens à rappeler que
ce Conseil régional le 15 mars 1991 avait déjà voté une
délibération pour l'accueil d'Albanais dans la Région Vallée
d'Aoste. Je tiens également à rappeler qu'un Conseiller, que je ne
vais pas nommer ici, avait fait manifestes dans tout le Piémont
pour dire: "Albanesi, no grazie".
La parole au Conseiller Linty.
Linty (LNPIAP) Parto dall'ultima precisazione fatta dal
Presidente del Consiglio, perché ho vissuto a quel tempo in maniera
forse non diretta, diciamo indiretta, lo smistamento degli
Albanesi. Ricordo che il Presidente della Giunta chiese a tutti i
comuni della Valle d'Aosta di farsi carico di un determinato numero
di profughi albanesi, e - lavorando in comunità montana - avevamo
coordinato a livello di comunità montana questo smistamento.
Credo che le situazioni comunque non siano paragonabili; a
distanza di 6 anni ci troviamo ad affrontare più o meno lo stesso
problema con condizioni e disponibilità totalmente differenti.
Per venire a quanto comunicato dal Presidente della Giunta, è
vero che la cosa si può distinguere su due livelli: il piano
generale rimane comunque sempre quello di più ampio respiro perché
diventa difficile dare una definizione di guerra civile; io ho dato
un'interpretazione del tutto personale di cosa intendo per guerra
civile, non credo che esista un codice che la definisca in maniera
analitica.
Il problema però si pone - ed è stato anche citato all'interno
di questa mozione nelle premesse - per la condizione nella quale ci
troviamo oggi. Con questo non voglio fare il pessimista e dire che
in Valle d'Aosta va tutto male, assolutamente; però anche dal punto
di vista occupazionale ci troviamo con dei seri problemi, che
dobbiamo affrontare ad ogni seduta del Consiglio regionale; abbiamo
problemi a livello abitativo; pertanto credo che sia
controproducente per il Popolo valdostano in questo momento
arrivare a dare alloggio a profughi albanesi, che ripeto non sono
giustificati dal punto di vista politico, lo sono molto di più dal
punto di vista economico.
Ripeto però la domanda che ho fatto prima: se le crisi
economiche del Mediterraneo spingono queste persone indigenti ad
imbarcarsi per mare per arrivare sulle coste italiane, con una
Unione Europea che fa di nuovo finta di non vedere, cosa facciamo?
Tocca sempre a noi?
Il problema è molto sentito. Ho un concetto molto personale
della solidarietà: ritengo che la solidarietà sia quanto ognuno di
noi può dare, non sia solidarietà quella di attingere da fondi
pubblici, perché questo credo che lo sappiano fare tutti. Se si
aprono i cassetti dove ci sono i soldi delle tasse pagate dai
contribuenti, e se si prendono e si danno non importa a chi, penso
che questo non costi nessun sacrificio da parte di chi elargisce
questi soldi o da parte di chi deve coordinare determinate cose. I
sacrifici però li sentono i contribuenti o coloro che si trovano a
dover convivere, adesso mi viene in mente quel paesino della
Toscana di non più di 200 abitanti, che si è visto arrivare in casa
300 albanesi. Quindi se di solidarietà verso le altre regioni si
parla, la intenderei proprio verso questi paesi che si sono visti
affibbiare dall'alto questa presenza.
Non voglio discutere poi del destino di parte di questi albanesi
(e so perfettamente con quanto sto per dire mi sottoporrò a
raffiche di "dagli al razzista"): mi risulta che anche nella nostra
regione questi si siano resi rei di furti, di sfruttamento della
prostituzione, e anche questo secondo me è un aspetto da valutare,
perché finché chi viene accolto accetta le regole civili che la
società che lo accoglie gli impone, è un discorso. Ma pretendere di
chiedere l'alloggio, di chiedere il vitto ad un altro Stato e poi
andare a comportarsi come ci si comporta regolarmente a casa
propria, questa mi sembra una violazione dei diritti del popolo che
ospita!
Questa Conferenza dei Presidenti delle Regioni vedo che ha
esaminato diversi punti della questione, però sempre a sostegno di
questa mozione io dico che ormai ci stiamo abituando in questo
Stato a vedere definitive le cose provvisorie. Vengono emessi dei
decreti d'urgenza con cui si assegna un termine temporale a tutti i
problemi, poi regolarmente questi problemi diventano stabili, cioè
i decreti vengono trasformati in legge e rendono il provvedimento
definitivo. Perché se fossimo una nazione in grado di poter
prevedere i tempi in maniera precisa con provvedimenti legislativi
precisi e certi, sicuramente anche il tenore dei discorsi fatti e
scritti sarebbe diverso.
Credo che invece questo flusso spropositato di albanesi
costituisca quanto meno un problema e la mozione prende atto della
situazione che esiste oggi in Valle d'Aosta, una regione molto
piccola, che ha forse meno problemi di altre regioni, però è
notizia di poche settimane fa che a Saint-Vincent un Albanese è
stato arrestato per sfruttamento della prostituzione, e quindi una
regione dove per certi versi è anche molto facile portare avanti
determinati traffici. È una sorta di mettere le mani avanti, di
preservare la nostra regione da eventuale criminalità.
Non so chi di voi ha visto il rimpatrio forzato ad opera
dell'esercito dei 250 evasi da un carcere di Valona: consegnati dai
militari italiani alla Polizia albanese, questa li ha messi dentro
un prato e ha dato loro il via, anche perché le carceri sono ormai
distrutte. Secondo me queste sono cose che devono far riflettere,
perché queste persone o per terra o per mare in Italia tenteranno
di tornarci e credo che sia doveroso per un'istituzione come la
nostra preservare la comunità valdostana - che di problemi ne ha
già - da altri che potrebbero arrivare.
Per questo motivo mantengo la mozione peraltro così come da me
emendata:
Emendamento
Nella premessa, tra il penultimo e l'ultimo paragrafo
aggiungere:
"Atteso che in Valle d'Aosta non esistono strutture disponibili
ad accogliere i profughi albanesi, così come comunicato dalla
Giunta regionale in data 26 marzo 1997;
Rilevato come il Ministero degli Interni dello Stato italiano
abbia richiesto la disponibilità della Regione ad accogliere i
profughi, pur non prevedendo alcuna assegnazione alla Valle
d'Aosta;"
Presidente Speravo, collega Linty, che chiedesse di ritirare
questa mozione o almeno di modificarla nel senso di ospitare sul
territorio immigrati albanesi criminali.
Questo Consiglio già nel ?91, ripeto, aveva accolto una delibera
in cui si diceva: "Atteso che nelle ultime settimane si è
verificato il massiccio arrivo in Italia di cittadini albanesi,
esuli dal paese di origine, in relazione alla precaria situazione
politica e civile di quel paese, considerato...", eccetera, e da
questa partiva per intervenire a favore degli Albanesi.
Ha chiesto la parola il Consigliere Lanivi.
Lanivi (PVA) Sarò brevissimo. Anche se in apparenza questa
mozione può apparire lontana come problema, perché tutto sommato le
coste pugliesi sono molto lontane dalla nostra regione - circa 12
ore di macchina - e anche se apparentemente il problema ci tocca
pochissimo perché non siamo stati investiti dall'obbligo di
ospitare cittadini albanesi, questo deliberato è vergognoso.
Bisogna dirlo con molta chiarezza, io non ho paura di dirlo, anche
se la moda attuale è di considerare questa gente come dei
delinquenti.
Mi complimento con il Presidente del Consiglio, perché si
richiama ad una tradizione, ad un fondamento vero e sostanziale
della cultura valdostana, che è la cultura dell'ospitalità. Allora,
approvare una mozione che dice: "Il Consiglio regionale della Valle
d'Aosta impegna la Giunta a comunicare alle autorità statali
preposte la propria indisponibilità ad ospitare sul territorio
della Valle immigrati albanesi" sarebbe per me una vergogna
storica.
Per cui ringrazio il Presidente del Consiglio regionale di aver
ricordato che la Regione Valle d'Aosta non solo ha ospitato un
piccolo numero di Albanesi, ma ospita centinaia di Africani, e che
la popolazione valdostana ha saputo ospitare in montagna, in
silenzio, e in una situazione di grande convivenza civile. Questo
fa onore alla Valle d'Aosta!
Per quanto riguarda gli Albanesi voglio fare due considerazioni.
Se l'India avesse dichiarato l'indisponibilità ad ospitare gli
Albanesi, non avrebbe avuto Suor Teresa di Calcutta; voglio
ricordare che Madre Teresa di Calcutta è albanese. Considerare dei
fatti delinquenziali o dei fenomeni criminali albanesi che esistono
e considerarci privi di questi mali sarebbe ridicolo! Mi guarderei
bene, in quanto rappresentante di una regione a Statuto speciale,
di ragionare con quello che ci vogliono far credere e far vedere;
mi richiamo piuttosto all'unico segnale coerente e costante in
questa fase, che è stato quello del Papa.
Abbiamo avuto degli esempi penosi di un teatrino meschino e
povero dell'intera classe politica italiana, e questo dobbiamo
dirlo con forza: ribaltamenti di posizioni e di atteggiamenti, di
criminalizzazione assurda, dimenticando un semplice fatto: che chi
abbandona la terra molto probabilmente non ha piacere di
abbandonarla, ma sarà pur sempre un fatto doloroso, e che, al di là
dei criminali, ma su questo forse non possiamo ergerci a giudici
supremi, si tratta di persone, di uomini, donne e bambini.
Dire che la Giunta regionale deve comunicare la propria
indisponibilità, ma se qualche famiglia valdostana, come è successo
quando sono stati adottati bambini negri perché è di moda, o
brasiliani perché è di moda, o tailandesi perché è di moda, volesse
avere un bambino albanese, per esempio? Non glielo dovremmo
consentire? Faccio una domanda provocatoria.
Allora riconduciamoci alla realtà dei fenomeni: è giusto avere
le strutture, se non si hanno non si può ospitare, ma il testo
della mozione, Linty, è brutto in questi "ritenuto", "visto",
"detenuti", "visti i criminali"... ma visto che cosa? Sono dei
disperati, c'è un paese in una situazione tragica, se la dovranno
sistemare loro la loro situazione, non saremo certamente noi,
possiamo però dare un contributo!
Riprendendo anche quanto ha detto Chiarello, c'è un
atteggiamento mentale su cui dobbiamo riflettere. È tragico il
destino non dell'Italia, ma dell'Europa intera: si assume la veste
di un paese che con le armi - perché finirà così - intende
contrapporsi o non aprirsi alle realtà che premono sui confini, che
si chiamano l'Europa dell'Est con dietro la grande realtà russa e a
sud la realtà africana.
Non sono certo io a dare soluzioni, ma secondo me ergere muri e
metterci le sentinelle armate su queste mura è una posizione
sbagliata che vedrà nel tempo l'Europa perdente. Non voglio certo
sposare le tesi politiche di un partito né farne una questione
politica, però l'Europa non si fa certamente con o solo con gli
accordi e le regole fissate soprattutto dai sistemi bancari. Queste
produrranno disoccupazione, se interessa loro produrre
disoccupazione, o assumere atteggiamenti che non corrispondono alla
sostanza della cultura né europea né valdostana.
Fino a prova contraria, e ritorno alla Valle d'Aosta, la nostra
regione è stata una terra accogliente, malgrado tutte le
stupidaggini che sono state dette su questo argomento, e deve
rivendicare la Valle d'Aosta questa sua gloria culturale e non
certamente accodarsi a mode effimere, perché come qualche mese fa
ci dichiaravano tutti buoni perché abbiamo partecipato a iniziative
umanitarie (costruzione dell'asilo in Africa, fornire stampelle a
chi non ne ha, ecc.) facciamo tutte cose buone e quindi siamo
buoni, poi improvvisamente abbiamo individuato il nemico e il
nemico è costituito dagli albanesi, e si dice sono tutti
delinquenti, e se la nave è affondata, è stata una disgrazia, ma va
bene così! Nel sottofondo mentale si può arrivare fino a questi
punti.
Allora il compito di un politico è di utilizzare o cercare di
far crescere il meglio che c'è nella persona, non di utilizzare dei
bassi istinti, che non conducono da nessuna parte!
Concludo ringraziando ancora il Presidente del Consiglio per
avere avuto il coraggio - perché oggi è un coraggio - di dire che
la Valle d'Aosta ha ospitato degli albanesi e che il problema sarà
di strutture, quindi un problema molto reale, ma non di una
dichiarata chiusura e indisponibilità rispetto a questa gente, che
ripeto sono persone, non sono né numeri, né fantasmi, né personaggi
di spettacoli televisivi più o meno decenti.
Presidente Ha chiesto la parola il Vicepresidente Aloisi.
Aloisi (RV) Ringrazio il Consigliere Lanivi alle cui
considerazioni ho poco da aggiungere, se non quella di continuare
nella linearità comportamentale che questa regione ha sempre avuto
con forme, modi diversi e tempi nel percorso storico.
Credo che solidarietà e tolleranza debbano essere una costante
del nostro cammino, una costante che va al di là dei momenti di
facciata o dei momenti contingenti o delle opportunità politiche da
cogliere.
Per un attimo cerco di dimenticare che sia avvenuta una
tragedia, per richiamare tutta una serie di fenomeni culturali che
in questi ultimi anni hanno accompagnato il dibattito nel nostro
Paese. Sono stati momenti di difficile comprensione e di difficile
interpretazione, dove spesso si è dimenticato che il Popolo
italiano in altre circostanze ha avuto solidarietà, accoglienza e
tolleranza dai Paesi europei, e non solo europei. Vorrei ricordare
solo la parentesi del fascismo, che ha visto tanti Italiani avere
accoglienza in paesi là dove forse le condizioni economiche non
erano nemmeno tanto floride.
Uno di questi paesi alla caduta del fascismo che ha accolto
circa 25mila italiani che andavano dall'Italia oltre il Canale
d'Otranto è stata proprio l'Albania. Ogni famiglia albanese, e non
avevano ricchezze, ha tanti italiani perseguitati dal fascismo e
dal nazismo. È forse una ricorrenza storica che quando cadono i
regimi spesso si verificano le fughe e nel ?91 è iniziato questo
percorso difficile, complicato, per certi aspetti da "tragedia",
che ha colpito parte di questo popolo e che ha trovato naturale uno
sbarco nel nostro paese.
Sono d'accordo con Lanivi quando sostiene che non bisogna
ricadere nei luoghi comuni, che tutti sono delinquenti o che tutti
sono criminali; esiste anche della gente che non è più in
condizioni minime da poter vivere civilmente e nella sicurezza e
che ha dignità umana da vendere.
In questo momento abbiamo assistito al teatrino: c'è stato il
teatrino della Lega, c'è stato il teatrino di Forza Italia, del suo
leader, che forse avrebbe fatto bene a farsi accompagnare anche da
Gasparri o da Storace, che in materia d'intolleranza qualcosa
ancora la insegnano e la insegnano in modo virulento! C'è stato
avanspettacolo.
E non si può accettare nemmeno il modo in cui certa Sinistra si
sia trovata impreparata proprio nel ragionamento culturale, come se
un Albanese di oggi valesse meno di un Vietnamita di ieri. Credo
che su certi valori, su certe esigenze, su certe considerazioni, si
debba essere chiari e lineari sempre nello stesso modo ieri come
oggi.
Allora, se posso riassumere oggi una mia posizione, direi che
oggi non si può stare né con la Lega, né con il Polo, né con
l'Ulivo, ma con la Chiesa, che in silenzio ha accolto e ha fatto
sempre opere di solidarietà e di carità, conscia che al centro di
tutto viene prima l'uomo con il rispetto che gli è dovuto.
Presidente Ha chiesto la parola il Consigliere Ferraris.
Ferraris (GV-PDS-SV) Credo anch'io che di fronte a questa che è
una vera e propria tragedia dell'Albania si debba cercare di
ragionare con alcuni elementi di equilibrio.
Siamo un paese di 50 milioni di abitanti, io non credo che
possiamo considerare un'invasione il fatto che arrivino in questo
paese 13mila persone. Invece vediamo che si è scatenata una crisi
psicologica, e Linty per certi versi ha interpretato questi
sentimenti nel senso che i problemi dell'occupazione e della casa
sembrano discendere dagli Albanesi, mentre sappiamo benissimo che i
nostri problemi sono sicuramente altri, ma non sono sicuramente una
conseguenza della venuta di queste povere e disgraziate
persone.
Abbiamo visto emergere dei sentimenti negativi: sindaci che
rifiutano accoglienza, si scavano fossati, si invocano leggi
marziali, si chiedono campi di concentramento, e qui concordo con
chi dice che in effetti hanno brillato tutte le parti politiche in
questa situazione, perché i sindaci della Lega hanno fatto la loro
parte, ma sicuramente anche i sindaci del Centro-Sinistra in alcuni
casi non si sono tirati indietro.
Non penso che sia necessario giungere a conversioni, come mi è
parso di capire nell'ultimo intervento di un consigliere laico che
oggi ha scoperto la Chiesa, credo però che, mantenendosi
all'interno di un pensiero laico, si debba tenere conto come questo
pensiero abbia una tradizione di solidarietà e di accoglienza che
assolutamente non va sottaciuta.
Non possiamo seguire chi dice che vanno ributtati in mare gli
Albanesi; forse questa è una cultura alla quale appartiene la
Pivetti, che ha fatto parte anche di un movimento in passato a cui
Linty continua ad appartenere. Dobbiamo invece a mio avviso fare
ragionamenti diversi.
"Tocca sempre a noi", è stato detto. A questo riguardo vanno
stabiliti alcuni elementi di chiarezza. La Germania federale ha
sopportato 7 milioni di immigrati, fra i quali c'erano Tedeschi
dell'Est vero, c'erano Slovacchi, c'erano Turchi ma c'erano anche
Italiani. L'Austria ha ospitato 120mila Bosniaci, il Lussemburgo,
che ha una superficie pari a quella della Valle d'Aosta ma una
popolazione quadrupla, ha accolto 12mila Bosniaci. E poi si
potrebbe continuare con la Francia e altri paesi extraeuropei.
Ora l'Europa vive in un momento di particolare delicatezza,
l'egemonia culturale ed economica che aveva in passato non c'è più,
però credo che sicuramente non sia questa la strada, quella di
andare a costruire muri, quella di andare a trovare un diverso in
una popolazione che abita a 70 chilometri da noi, perché questo è
il dato.
Il tratto di mare fra Puglia e Albania è di 70 chilometri ed è
sorprendente fra l'altro che questi sentimenti ostili nei confronti
dei Pugliesi si sentano più al nord. Fortunatamente la Valle
d'Aosta, anche per gli interventi che sono stati fatti e per gli
atti che sono stati compiuti, si è mantenuta al di fuori di questo
coro, però direi che al nord si sentono più queste preoccupazioni
che là dove gli Albanesi sono sbarcati.
Questo per dire che questo tipo di mozione indubbiamente è
inaccettabile, ma anche intrinsecamente contraddittoria per come è
scritta. Se si dice che in Albania la situazione si sta
normalizzando, vuol dire che il flusso di immigrati praticamente è
cessato, quindi non si capisce l'allarmismo che viene fuori. Così
come quando si dice che non si sa quali saranno le destinazioni a
nord, in cui verranno inviati gli Albanesi, e contemporaneamente si
dice che in queste destinazioni non è prevista la Valle d'Aosta,
credo che anche qui ci sia qualche elemento di contraddittorietà
formale.
È chiaro che poi la parte impegnativa è assolutamente
inaccettabile, lo hanno detto altri e non sto a ripeterlo, per cui
credo che sarebbe una cosa positiva per questo Consiglio se questa
mozione venisse ritirata.
Presidente Ha chiesto la parola il Consigliere Secondina
Squarzino.
Squarzino (VA) A questa mozione noi sicuramente voteremo contro
per una serie di motivi che sono già stati detti precedentemente. È
chiaramente offensivo l'impegno che qui viene indicato, è un'offesa
che colpisce ogni persona che vive in questa regione, lo si è già
ricordato prima ma vorrei ribadire come la Regione Valle d'Aosta
non si sia mai sottratta al dovere dell'ospitalità, più che dovere
direi a questo suo valore di ospitalità nei confronti di tutti
coloro che di volta in volta sono venuti qui per lavorare e per
vivere, sia della nostra stessa lingua e cultura, sia di lingua e
cultura diversa. Credo che in pochi posti ci sia questa capacità di
far dialogare fra di loro le persone, che hanno una storia e una
tradizione diversa.
Questa è una regione in cui la società civile già si è attivata
rispetto al dramma dell'Albania. Tutti abbiamo potuto leggere che
la Caritas ha aperto un conto, a cui stanno già pervenendo delle
offerte, e queste saranno direttamente consegnate alla Caritas,
quindi ad altri cittadini, dell'Albania, fra l'altro attraverso le
diocesi con cui le diocesi del Piemonte e della Valle d'Aosta sono
gemellate. Quindi c'è una tradizione già comune.
Non dimentichiamo che la stessa regione aveva individuato dei
progetti di aiuti in Albania, che poi per motivi vari non sono
stati realizzati.
Noi riteniamo offensiva, ripeto, questa mozione. Le motivazioni
presentate da Linty sono proprio pretestuose, come pure questa moda
di generalizzare i giudizi su un intero popolo, come se ogni popolo
non fosse formato da persone, ciascuna con una sua dignità; è come
se dicessimo che tutte le donne nigeriane sono delle prostitute,
solo perché alcune di queste lo sono.
Si parla di flusso sproporzionato, sono 13.260 in Italia; se
ogni comune italiano si dichiarasse disponibile ad accoglierne,
ogni comune ne ospiterebbe 1,4, quindi 3 albanesi in 2 comuni.
Questo per dire che effettivamente la loro distribuzione è
irrisoria rispetto alle risorse che questo Paese ha ancora. Così
come non possiamo parlare di debolezza economica della Valle
d'Aosta e di difficoltà nei confronti di questo problema. Basta
vedere i vari indici di qualità della vita in tutti i sensi, per
concludere che noi proprio siamo la regione che meno di altre ha
difficoltà economiche rispetto a problemi di disagi, di
disoccupazione, di abitazione, e via dicendo.
Rimane, certo, il problema grande della tragedia di questa
gente, una tragedia che ha avuto anche un suo momento drammatico il
Venerdì Santo, in cui donne, bambini e uomini sono rimasti sepolti
in quella nave, che è diventa la loro bara, nel canale di Otranto,
e vorrei proprio che oggi da questo Consiglio regionale andasse un
senso di rispetto nei confronti di queste vittime, come già è stato
espresso da chi mi ha preceduto, e che si osservasse un momento di
silenzio rispetto a questa tragedia che si è verificata.
Presidente Ha chiesto la parola il Consigliere Linty.
Linty (LNPIAP) Ho sentito una serie di interventi che, devo
dire, mi stavano convincendo, perché sembravano quelle prediche che
ogni tanto si sentono quasi con le lacrime agli occhi. Ma credo che
qui ci sia un concetto di solidarietà e di concezione della
comunità valdostana che non collima.
Consigliere Squarzino, quando lei dice che questa è un'offesa
che colpisce ogni persona che vive in questa regione, le consiglio
vivamente di girarla un po' di più questa regione e si renderà
sicuramente conto che molte persone di fronte a questa mozione non
si sentono affatto offese, anzi. Quando si parla di non
generalizzare sono pienamente d'accordo, però dicevo prima
nell'illustrazione della mozione che viviamo in una regione molto
piccola e sarebbe interessante ad esempio sapere cosa pensano le
famiglie dei Comuni di Montjovet e di Champdepraz, che hanno subito
il furto delle loro macchine, e tutti questi furti avevano una
targa precisa. Non voglio generalizzare, io cito, poi ognuno trae
le conclusioni che vuole!
Dicevo del concetto di solidarietà: ma, signori miei, se siete
così solidali, fatela voi di tasca vostra la solidarietà, perché
continuate a chiedere ai contribuenti di pagare e poi, con le loro
tasse, nel nome della solidarietà si elargisce agli Albanesi? Gli
Albanesi in Italia costano mezzo miliardo al giorno. Avete tutti
questi sani principi nelle menti? Ma fatela voi! È facile così, è
troppo facile chiedere ai contribuenti i soldi e poi fare la
solidarietà con i loro soldi! Perché non partite nei campi profughi
a dare una mano fisicamente? Lì cambia, eppure quella è la
solidarietà, del vostro, del nostro, è lì che si vede la
solidarietà delle persone, mica ad aprire le casse pubbliche e a
tirare fuori i miliardi come fossero noccioline! Facciamo
attenzione quando si parla di solidarietà, perché viene citata
sempre troppo a sproposito! È facile, mi rendo conto, dobbiamo
essere tutti solidali, dobbiamo aprirci a tutto il mondo, creiamo
una universalità del mondo, abbattiamo le frontiere, a questo punto
non ha più senso nemmeno che ci siano le frontiere, esistono scelte
fatte a livello europeo che valgono su tutto il territorio europeo,
al di là delle banche centrali, fuorché l'Italia.
Oggi ho sentito qui gente che se ne vantava, si vantava del
fatto che l'Italia non fa parte del trattato di Schengen.
Bellissimo, è veramente questo lo spirito europeo che guiderà
questo Paese per quanto rimarrà ancora in piedi?
I riferimenti con il passato. Lo diceva prima il Consigliere
Aloisi, quando cade il potere la gente fugge. Allora dico, se nel
?91 c'è stato quel che c'è stato, quindi un grande esodo di gente
che scappava perché le condizioni erano quelle, sei anni dopo si
ripresenta la stessa situazione, poi magari fra 4 anni si
ripresenta ancora una situazione simile, noi continuiamo a star qui
a guardare e a dire che non si può fare niente? È questo che mi
domando! Sono 6 anni che abbiamo una polveriera a 70 chilometri, e
quando salta per aria una polveriera si sente lo scoppio, ma
soprattutto sapere che c'è una polveriera e non fare nulla, secondo
me questo richiede un serio esame di coscienza!
Quindi io credo di potermi fare interprete, per carità sarà una
minoranza, saranno poche persone, giudicate voi quanto
numericamente può contare questa parte, ma io vi garantisco che
c'è, magari vi preoccuperà, mi dispiace, ma c'è. C'è una parte di
Valdostani che non vuole saperne di accogliere sul loro territorio
gli Albanesi, perché è vero che Valle d'Aosta ha dato lavoro a
tante persone, verissimo, ha dato il lavoro, ha dato la vita civile
a tante persone, e le persone che sono venute in Valle d'Aosta si
sono adeguate a quello che la Valle d'Aosta loro chiedeva nel
passato. A me risulta almeno essere stato così, nel presente non
posso dire lo stesso; basta leggersi qualche pagina di cronaca. Voi
direte che generalizzo. Non generalizzo, cito fatti di cronaca. Poi
ognuno dà al fatto di cronaca l'importanza che ritiene più giusta.
Quindi credo che siano paragoni che in questa sede oggi, 1997, non
stiano in piedi.
Facciamo poi attenzione perché non ho assolutamente detto che
qui le cose vanno tutte male. Ci sono dei problemi, ammessi da
tutti ragionevolmente; quindi mi metto nella condizione di ragazzi
che si trovano non in questa regione in questo momento - del resto
era preventiva questa mozione, non ci troviamo di fronte al
problema reale, era per mettere le mani avanti - e penso, nel caso
di un'ipotetica presenza di Albanesi in Valle d'Aosta, al
sentimento che si sviluppa nell'animo di tanti giovani che
purtroppo sono ancora senza lavoro, che hanno dei seri problemi a
trovare casa. E secondo me non è qualificante per la nostra
istituzione.
Torno a dire, e concludo che, a mio modo di vedere, troppo
spesso si sventaglia questa solidarietà, quasi fosse fatta solo da
qualche forza politica, quasi fosse patrimonio di qualche forza
politica o di qualche religione. Secondo me la solidarietà è quanto
noi siamo in grado di dare e vogliamo dare, non quanto vogliamo
dare con i soldi dei contribuenti, perché è troppo facile fare
così. Per questo ritengo, con lo stesso spirito con cui ho
presentato questa mozione, sulla base di spinte di diverse persone
e non certo per sprazzi del tutto personali, di doverla mantenere
così come emendata, accettando democraticamente il voto che questo
Consiglio darà.
Presidente Possiamo mettere in votazione la mozione.
Ha chiesto la parola il Consigliere Marguerettaz per
dichiarazione di voto.
Marguerettaz (PpVA) Visto che tutte le forze politiche hanno
detto qualcosa, mi limiterò a fare una breve dichiarazione di
voto.
Ha ragione il collega Linty quando dice che c'è una parte della
Valle d'Aosta che senz'altro condivide i contenuti di questa
mozione. Guardo davvero con preoccupazione, come lui stesso ha
anticipato, a questa parte di Valle d'Aosta, perché è una parte che
oggi è indisponibile ad ospitare immigrati albanesi, domani sarà
indisponibile ad ospitare immigrati tout court e dopo domani sarà
indisponibile ancora ad ospitare magari la persona anziana o il
bambino che ha dei problemi all'interno del proprio nucleo
familiare. Cioè è una Valle d'Aosta che non ha più il senso della
solidarietà o per meglio dire è una Valle d'Aosta che sta
scivolando lentamente, almeno questa parte, su una posizione
culturale molto diffusa purtroppo nel mondo occidentale, che è
quella che vede al centro l'uomo, ma nel senso più deleterio del
termine, quindi l'uomo con i suoi propri, individualistici e
inattaccabili interessi, siano essi di alta o di bassa lega (non
c'è un gioco di parole in questo).
Semplicemente quindi per dire che, anche analizzando i contenuti
della mozione, non c'è una frase fra tutte quelle scritte nella
mozione che mi possono far pensare anche ad una semplice
astensione. Se c'è una parte della Valle d'Aosta che è
indisponibile verso questo problema così come io purtroppo penso
verso tutta una serie di altri problemi, io sto dall'altra parte e
finché starò in questo Consiglio, chiaramente a rappresentare
quell'altra parte, la rappresenterò votando contro questa
mozione.
Presidente Ha chiesto la parola il Consigliere Chiarello.
Chiarello (RC) Anch'io per dichiarazione di voto. Probabilmente
Linty si riferiva a qualcuno che ha parlato di solidarietà, io
almeno non ho parlato di solidarietà. Qui si parla di umanità, più
che di solidarietà. Mi è piaciuto quello che ha detto Marguerettaz,
come mi è piaciuto quello che ha detto Lanivi. Noi politici non
dovremmo andare dietro alla società, specialmente quella peggiore;
noi dovremmo essere, come ho letto qualche volta sulla politica, i
maestri di una società. Per carità, non voglio fare il maestro a
nessuno, sarebbe facile in questo momento attaccare i manifesti sui
muri e dire che siamo con quelli che vogliono mandare via gli
Albanesi perché sono tutti delinquenti. Io non me la sento!
Voglio solo dire, Consigliere Linty, che io ho degli avi che
sono andati in America, non erano delinquenti, ma fra quelli che
sono andati in America ci sono i capi mafiosi della mafia italiana;
qui non stiamo neanche discutendo di quella cosa, perché
probabilmente la maggior parte di questi Albanesi torneranno al
loro paese perché tutti siamo legati al nostro paese e se ci sono
le condizioni per poter vivere si resta volentieri al proprio
paese. Quindi stiamo parlando di un' immigrazione momentanea, di
un'emergenza, e mi dispiacerebbe confondere la solidarietà con i
pacchi regalo che puoi mandare, o con quello che ti senti di fare,
con l'umanità.
A differenza di Aloisi, io non richiamo la Chiesa, ricordo però
che la Rivoluzione francese ha insegnato a tutti cosa vuol dire
essere ospitali e accettare anche i diversi. Mi sembra che un
qualsiasi laico, un qualsiasi uomo di buonsenso debba accettare i
diversi. Se la società valdostana in maggioranza non vuole gli
Albanesi, poi non vorrà nessuno che disturbi una certa ricchezza
acquisita; io sto con l'altra parte di società valdostana che vuole
difendere certi diritti e certi doveri.
Presidente Ha chiesto la parola il Consigliere Tibaldi.
Tibaldi (Ind) Penso che questa mozione tocchi un punto di
estrema importanza, anche perché è allarmante e tragica la
situazione che sta vivendo in questo momento il nostro Paese. Alla
data del 2 aprile sono 13mila i profughi - ma saranno senz'altro di
più fra alcuni giorni - che approderanno sulle coste pugliesi e che
dovranno essere collocati, sistemati ed ospitati da parte delle
strutture che esistono sul territorio.
Sinceramente certi interventi che sono stati fatti in quest'aula
mi sembrano carichi di retorica, per alcuni versi patetici, specie
quando fanno riferimento in maniera gratuita alla parola
solidarietà.
Solidarietà, e qui condivido quanto detto da Linty, deve essere
intesa non sempre nel semplice senso che probabilmente intende la
Sinistra sociale, che la solidarietà si fa con i soldi degli altri;
la solidarietà si fa anche impegnando del proprio.
Di questa mozione tuttavia non condivido la forma, perché tende
a generalizzare situazioni che non sono così facilmente
generalizzabili, come quando si fa riferimento agli aspetti di
ordine pubblico e di criminalizzazione tout court di un popolo. Su
questo assolutamente non si può essere d'accordo.
Non si può tuttavia disconoscere che la questione albanese
riguarda l'Italia e di conseguenza anche la Valle d'Aosta in quanto
regione italiana sotto il profilo socio-economico. Abbiamo sentito
anche di recente quali squilibri abbia provocato l'immigrazione -
non solo quella albanese, ma quella di qualunque provenienza -
all'interno dell'Italia e di altri stati europei. È vero quello che
diceva Ferraris che la Germania ha assorbito 7 milioni di
immigrati, fra virgolette, considerando immigrati anche quelli
dell'ex Repubblica democratica tedesca; però è altrettanto vero che
queste situazioni di flusso dal cosiddetto "Sud del mondo" stanno
creando notevoli problemi all'interno di quello che viene
considerato il "Nord del mondo". Questo non vuol dire ragionare
solo in termini egoistici se si cerca di prevenire il fenomeno,
piuttosto che poi curarlo quando il problema esiste all'interno
della nostra società.
Quindi ritengo che non si possa sempre affrontare con facili
interventi demagogici che tendono ad avvilire quelli che sono
comunque problemi reali, esistenti, che vive anche la società
valdostana o che rischierà di vivere e ai quali dovrà adeguarsi,
condannando la mozione tout court.
Chiedo al Consigliere Linty se è disponibile piuttosto ad una
revisione di alcuni termini del dettato, che sono qui stati
sintetizzati nelle premesse e nel dispositivo, pertanto chiedo se è
possibile la sospensione della seduta, oppure in caso contrario mi
asterrò dal votare la mozione.
Si dà atto che, dalle ore 19,39, presiede il Vicepresidente
Aloisi e che, dalle ore 19,45, riassume la presidenza il Presidente
Stévenin.
Presidente Ha chiesto la parola il Consigliere Parisi.
Parisi (RV) Voteremo contro questa mozione anche perché
riteniamo che il problema albanese sia un falso problema, almeno
per quello che è lo spirito della mozione.
D'altra parte non è la prima volta che la Lega o il movimento
che rappresenta il Consigliere Linty assume questi atteggiamenti,
basta andare a vedere cosa è successo al Parlamento di Mantova,
leggere le dichiarazioni fatte dal suo Segretario generale, per
rendersi conto che lui non fa altro che seguire quella che è ormai
una strada verso la quale si è incamminata la Lega dalla sua
nascita. Per cui non mi meraviglio di questa mozione, che è in
linea perfetta con l'atteggiamento che adotta la Lega.
La cosa più preoccupante è invece che si voglia attraverso
questi meccanismi creare un clima di tensione e di scontro, se
vogliamo anche sociale, tra categorie deboli, perché poi è facile
andare a parlare contro l'Albanese o contro l'immigrato in
generale. Credo infatti che la mozione abbia velatamente un
significato molto più vasto di quello che è il discorso riferito al
popolo albanese.
Ma questi atteggiamenti sono gli stessi che già si sono avuti in
passato e sinceramente chi ha subito questa forma di chiusura anche
mentale non è stato contento di quello che è avvenuto in
passato.
Faccio riferimento ai momenti delle prime immigrazioni;
probabilmente lei, Consigliere Linty, non ha avuto questi problemi,
ma io sono un immigrato che è stato accolto in Valle d'Aosta, che
ha dato quello che poteva dare in termini di miglioramento e credo
che la società valdostana sia cresciuta proprio grazie all'apporto
dato da tutti coloro... sì, forse mi sono allargato un po', ma
probabilmente non avete colto il significato di questa mozione.
Credo che il significato di questa mozione vada al di là di
quello che è il discorso strettamente albanese e lo ha detto
chiaramente il Consigliere Linty nel momento in cui ha fatto
riferimento a quella percentuale di Valdostani che lo hanno spinto
a presentare questa mozione, però io credo che sia estremamente
pericoloso andare a fomentare certi scontri, perché poi questo
porterà a uno scontro di carattere non solo culturale, ma anche
sociale.
Quindi mi sono permesso di dire questo, perché ho intravisto in
questa mozione qualcosa che va ben al di là di quello che è il
discorso albanese.
Presidente Colleghi consiglieri, oggi non c'è il collega Perrin
che in Albania si è recato insieme ad un nostro funzionario nel
quadro delle intese dell'AIPLF; con il Liceo linguistico di Scutari
esistono dei collegamenti, nel senso che come Ufficio di Presidenza
ci siamo presi l'impegno di inviare dei libri, perché è un liceo
linguistico francese.
Ma credo che sia possibile anche andare al di là di questo tipo
di solidarietà, così come il collega Lanivi mi ha dato lo spunto,
adottando delle iniziative di solidarietà con questo stesso comune.
Al di là del tema che oggi stiamo affrontando, potremmo, prendendo
i dovuti contatti, agire in questa direzione.
C'era una richiesta di sospensione fatta dal collega Tibaldi,
intesa a modificare il testo; chiederei una sospensione rapida
perché si sono manifestati tutti i gruppi consiliari contro questa
iniziativa, ma se viene richiesta, siccome non l'abbiamo mai
negata, concedo 5 minuti di sospensione.
Si dà atto che la seduta è sospesa dalle ore 19,48 alle ore
19,49.
Presidente Riprendono i lavori. Mi dicono che la sospensione è
stata infruttuosa.
Ha chiesto la parola il Consigliere Linty per dichiarazione di
voto.
Linty (LNPIAP) Voterò favorevolmente a questa mozione. Volevo
solo replicare a chi è intervenuto prima di me in queste
dichiarazioni di voto e ancora in sede di discussione generale.
Dopo aver apprezzato le doti medianiche e preveggenti tipiche di
Michel de Notre-Dame che abbiamo in Consiglio regionale, non sapevo
che Parisi riuscisse a leggere così fra le righe delle mozioni,
dichiaro, riprendendo quanto ha appena detto il Presidente del
Consiglio, che l'Ufficio di Presidenza si è preso l'impegno di
trasmettere libri a questo liceo, di non avere niente in contrario,
come ho detto fin da subito, ad aiutare il popolo albanese in
Albania. Da questa mozione non mi potete dire che si evince questo
concetto.
Per quanto riguarda la questione della generalizzazione, credo
che sia il terzo o il quarto paragrafo che dice: "Visto che tutti i
detenuti nelle carceri sono evasi approfittando del momentaneo
stato di confusione in cui versava lo Stato balcanico;" non ho
detto che tutti gli Albanesi erano detenuti o criminali. E
nell'altro paragrafo si dice: preoccupato, oggi più che mai perché
ho visto che quando rientrano in Albania vengono lasciati liberi
nei prati, quindi ancor più preoccupato. Quindi non me la sento di
cambiare queste cose e riconfermo tutto ciò che ho detto prima,
ricordando anche al Consigliere Chiarello che diceva che sarebbe
facile fare dei manifesti, che non ho fatto nessun manifesto.
Ho portato il problema in quest'aula, senza voler seguire
telefonate o citofonate, perché se avessi dovuto seguire questo non
avrei fatto nulla, dal momento che nessun gruppo consiliare della
Lega, nessun ente ha presentato una mozione di questo genere.
Quindi non è un input, a salvaguardia della mia autonomia
decisionale alla quale tengo.
Riconfermo voto a favore.
Presidente Pongo in votazione la mozione in oggetto:
Mozione Osservati gli avvenimenti accaduti in questi giorni in
Albania che hanno generato un incontrollato flusso di profughi
sulle coste pugliesi;
Ritenuto che la situazione in Albania si stia normalizzando,
come documentato da vari servizi televisivi e che il flusso dei
profughi avvenga prevalentemente per motivi economici e non per
motivi politici;
Visto che tutti i detenuti nelle carceri sono evasi
approfittando del momentaneo stato di confusione in cui versava lo
stato balcanico;
Preoccupati che parte di questi pericolosi malviventi non siano
riconoscibili, e mischiandosi con i profughi giunti in Puglia
possano rappresentare manovalanza a buon mercato per organizzazioni
criminali;
Vista l'accertata inefficacia della normativa sull'immigrazione
italiana che rende praticamente impossibile l'identificazione e
l'espulsione dei soggetti che si trovino in regime di
clandestinità;
Sentite le affermazioni del Presidente del Consiglio dei
Ministri che intenderebbe trasferire una cospicua parte dei
profughi, dai centri di accoglienza pugliesi e non ancora precisate
destinazioni situate anche al Nord;
Considerato il momento di difficoltà economica e sociale che
attraversa la Valle d'Aosta, con un vistoso calo dei consumi, un
aumento della disoccupazione e una ormai cronica difficoltà per i
giovani valdostani a reperire unità abitative;
Atteso che in Valle d'Aosta non esistono strutture disponibili
ad accogliere i profughi albanesi, così come comunicato dalla
Giunta regionale in data 26 marzo 1997;
Rilevato come il Ministero degli Interni dello Stato italiano
abbia richiesto la disponibilità della Regione ad accogliere i
profughi, pur non prevedendo alcuna assegnazione alla Valle
d'Aosta;
il Consiglio regionale della Valle d'Aosta
Impegna
la Giunta regionale a comunicare alle autorità statali preposte,
la propria indisponibilità ad ospitare sul territorio della Valle
d'Aosta immigrati albanesi.
F.to: Linty
Presenti e votanti: 22
Favorevoli: 1
Contrari: 21
Il Consiglio non approva
