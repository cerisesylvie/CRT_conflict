Classificazione
SPORT E TEMPO LIBERO
Manifestazioni sportive



Oggetto del Consiglio n. 2912 del 26 ottobre 2023 - Resoconto
OGGETTO N. 2912/XVI - Interpellanza: "Iniziative legate alla
Settimana Europea dello Sport".
Bertin (Presidente) -
Punto n. 46. Consigliere Restano a
lei la parola.
Restano (GM) -
Giovedì 2 febbraio 2023, presso la sala
conferenze della biblioteca regionale di Aosta, l'Assessore
regionale allo sport e turismo della nostra regione, all'epoca il
collega Guichardaz, ha presentato il riconoscimento per la nostra
regione a "Valle d'Aosta Regione europea dello sport 2023".
Quest'anno, durante la settimana che va dal 23 al 30 settembre
2023, si è celebrata la settimana europea dello sport, che è stata
lanciata dalla Commissione Europea nel 2015 per promuovere lo
sport, gli stili di vita sani e attivi e conseguentemente il
benessere fisico mentale dei cittadini della Comunità Europea.
Questo ha creato una condizione unica e irripetibile: la nostra
Regione, "Regione europea dello sport", e "La Settimana Europea
dello Sport".
Noi interpelliamo l'Assessore allo sport e turismo per sapere
quali sono gli eventi organizzati direttamente dalla nostra Regione
durante la settimana europea dello sport e come sono stati
pubblicizzati; se per i prossimi mesi sono in programma specifiche
iniziative legate alla settimana europea dello sport e come si
intendono realizzare.
Presidente -
Risponde l'assessore Grosjacques.
Grosjacques (UV) -
La ringrazio, collega Restano, della
precisazione fatta al secondo quesito perché, così come era stato
formulato, mi sembrava un refuso: "Se sono in programma specifiche
iniziative legate alla Settimana Europea dello Sport e come si
intenda realizzarle". Ovviamente la Settimana dello Sport è stata
dal 23 al 30 e quindi la sua precisazione ha evitato che io le
parlassi di un refuso oppure, come lei fa solitamente nelle mie
iniziative, del solito assist che lei mi fornisce, che però io non
ho la capacità di cogliere. Quindi anche questa volta il suo
passaggio non andrà in goal.
Darò un'unica risposta ai quesiti anche perché - come lei meglio
di altri dovrebbe sapere, avendomi preceduto alla guida
dell'Assessorato - la Regione non organizza direttamente eventi ma
li promuove e li sostiene attraverso gli articoli 1, 2 e 3 della
legge 3/2004.
All'articolo 1 si dice che: "La Regione promuove e sostiene lo
sviluppo dello sport dilettantistico caratterizzato da un
importante contenuto motorio riconoscendo la fondamentale funzione
sociale dell'attività sportiva"; all'articolo 2: "Per il
raggiungimento delle finalità di cui all'articolo 1 la Regione
provvede mediante la concessione di contributi finalizzati" e vi è
l'elenco; all'articolo 3: "Per il raggiungimento delle finalità di
cui all'articolo 2 comma 1 la Regione interviene mediante la
concessione delle seguenti tipologie di contributi" che ovviamente
non sto a elencare perché li conosce molto meglio di me.
La Settimana Europea dello Sport è prevista ogni anno dal 23 al
30 settembre - in inglese è EWOS, acronimo di European Week of
Sport - ed è stata istituita nel 2015 dall'Unione Europea, come lei
ha correttamente ricordato, al fine di promuovere l'attività
sportiva e gli stili di vita sani e attivi con l'intento
d'incrementare il benessere fisico e mentale dei cittadini europei.
I singoli progetti nazionali sono finanziati direttamente dalla
Commissione Europea e coordinati da un ente nazionale che, per
l'Italia, è il Dipartimento per lo sport della Presidenza del
Consiglio dei Ministri.
Incaricata dell'attuazione delle singole attività è, invece,
Sport e Salute, società dello Stato e struttura operativa del
Governo per la promozione dello sport e dei corretti stili di vita,
che si occupa principalmente di coordinare attività volte a
promuovere lo sport di base e i corretti stili di vita,
incrementare la pratica sportiva e valorizzare il ruolo del
territorio e dei suoi attori attraverso le federazioni, le
associazioni, le società sportive, dilettantistiche e tutte le
attività che ruotano intorno a questo mondo.
Attraverso gli eventi previsti, la Settimana è incentrata sul
ruolo dello sport nel creare benessere, costruire comunità e unire
persone, in quanto vengono proposte iniziative rivolte a tutti,
senza distinzione di età, provenienza, forma fisica e a ogni
edizione si registra - non solo in ambito nazionale ma anche
regionale - una partecipazione molto attiva di varie realtà del
mondo sportivo: associazioni sportive dilettantistiche, società
sportive dilettantistiche, federazioni sportive nazionali,
discipline sportive associate ed enti di promozione sportiva che,
con grande disponibilità e impegno, contribuiscono
all'organizzazione delle attività.
Durante la Settimana Europea dello Sport in Valle d'Aosta, Sport
e Salute ha organizzato la manifestazione "Sport in piazza", con le
finalità di promuovere la salute, la vitalità e il benessere,
almeno questo era il loro claim.
Erano presenti trenta stand e l'adesione della popolazione, a
detta degli organizzatori, è stata ottima, io personalmente ho
potuto verificarlo.
L'Arco di Augusto, il Parco Puchoz di Aosta e le loro vie
collegate sono state teatro, domenica 24 settembre, di tante
attività che gratuitamente sono state provate e conosciute. Sono
stati previsti spazi dedicati ai giovani e giovanissimi, così come
proposte rivolte anche agli adulti e alla fascia "Silver", cioè
quella che va oltre i 65 anni.
Rispetto agli anni precedenti, è stato creato il "Pass sport"
che ha garantito un gadget per ogni ragazzo che ha provato almeno
cinque sport tra le tante realtà presenti.
La documentazione fotografica dell'iniziativa, disponibile in
rete, documenta la grande partecipazione soprattutto dei
giovanissimi e tutti sappiamo quanto sia importante imparare sin da
bambini corretti stili di vita, un argomento sul quale lei si
conferma molto spesso.
Aggiungo che, non ho organizzato direttamente eventi per le
ragioni in precedenza citate, per il fatto che l'Amministrazione
non le organizza direttamente, l'Amministrazione regionale sostiene
le attività dei vari enti che compongono il mondo sportivo
valdostano attraverso la concessione delle provvidenze previste
dalla legge 3/2004 che riguardano l'attività svolta in tutto l'anno
e non concentrata in una sola settimana per quanto rappresentativa
essa possa essere. Nel caso di specie, quindi con riferimento alla
Settimana Europea dello Sport, non è pervenuta agli uffici
dell'Assessorato alcuna domanda avente come oggetto
l'organizzazione di manifestazioni o attività direttamente o
indirettamente riferibili a tale iniziativa.
Rispetto alle attività di promozione, "Sport in piazza" è stato
promosso sul portale Valle d'Aosta sport sezione "Eventi sportivi
in calendario", sezione "Scopri gli appuntamenti in Valle d'Aosta".
Se lo ha cercato dopo lo svolgimento dell'evento, non avrà trovato
notizia perché il portale, una volta decorsa la manifestazione, non
riporta più l'informazione.
L'iniziativa è stata anche valorizzata sul portale turistico
regionale www.lovevda.it dove la notizia è tuttora disponibile.
Per completezza d'informazione, comunico che il 18 settembre
scorso il sottoscritto e il presidente Testolin hanno consegnato la
bandiera valdostana e la bandiera della Valle d'Aosta, Regione
europea dello sport 2023, a una piccola delegazione di atleti.
La bandiera è stata portata dai colori valdostani nel corso
della sfilata della finale nazionale del Trofeo Coni, che si è
svolto a Matera dal 21 al 24 settembre scorsi, a testimonianza
della vicinanza e dell'attenzione che l'Amministrazione regionale
presta allo sport in tutte le sue declinazioni e in tutti i periodi
dell'anno e non soltanto nella settimana dedicata. Questo da
sempre, ovviamente non per merito del sottoscritto ma di una
politica da sempre, a prescindere da chi è stato alla guida
dell'Assessorato, molto attenta alle tematiche e lo dimostra, in
particolare, il sostegno verso le manifestazioni sportive che
quest'anno - proprio in relazione all'attribuzione del titolo alla
nostra regione di "Regione europea dello sport 2023" - sono stati
notevolmente incrementati e hanno ottenuto il plauso di tutti
coloro che si sono relazionati con l'Assessorato per chiedere i
contributi ai fini dell'organizzazione delle manifestazioni
ricomprese nella legge.
Presidente -
Consigliere Restano, a lei la parola.
Restano (GM) -
Ho parlato di un'occasione unica e
irripetibile per lo sport, per la promozione del territorio e per
la promozione dello sport. Casualmente, nei commenti e negli
articoli riportati su Regione europea dello sport, le dichiarazioni
del suo predecessore e quanto riportato sulla Settimana Europea
dello Sport coincidono laddove si parla di veicolo di aggregazione,
salute, benessere, rispetto, educazione, queste sono le
dichiarazioni di Guichardaz che sto guardando: "L'importante
indotto economico su tutto il territorio".
Io non vedo, poi lei potrà correggermi, qualcosa di nuovo in
quello che lei ha elencato, qualcosa che ci abbia dato
un'opportunità in più; peraltro sul sito, che io sono andato a
controllare, mancano i riferimenti a questa settimana: forse sono
arrivato tardi. Non mancano per il Trofeo Fosson e per altri
eventi, quindi dovremmo correggere solo le pagine del sito perché,
se si vuole procedere alla promozione, devono rimanere le
informazioni, perché il turista, lo sportivo che deve essere
incentivato, abbia l'opportunità, come ho fatto io che sono un
peones dello sport, di andare a vedere cosa accade in Valle
d'Aosta.
Purtroppo il giorno dopo la Settimana, ma questa è una battuta
perché non mi ricordo quando l'ho verificato, tutto è sparito: non
abbiamo trovato niente sui giornali locali, non abbiamo trovato
niente su altri siti specifici, proprio mentre a Trento (poi ci
torneremo in altre sedute su questo) si svolgeva un'importante
manifestazione sullo sport.
Questa era un'opportunità che noi potevamo cogliere e che
potremo in futuro cogliere ed è per questo che ho parlato anche del
futuro, perché le risorse che abbiamo speso nella DGR istitutiva di
inizio anno di quest'importante momento, quello del riconoscimento
a Regione europea dello sport, non siano spese invano e non siano
fine a se stesse. Peraltro l'allora presidente Luigi Bertschy
interveniva e diceva proprio: "Questo riconoscimento conferma il
valore dello sport in una realtà come quella valdostana, ma quando
si pensa allo sport, non si deve guardare al passato" e, aggiungo
io, al presente. Lui diceva: "Bisogna pensare al futuro per fare in
modo che lo sport sia alla portata di tutti, famiglie e ragazzi"
ma, per rendere operativa quest'affermazione importantissima,
bisogna lavorare e bisogna cogliere ogni occasione. Questa per noi
è un'occasione importante e le lancio una suggestione: nel rivedere
la riforma della legge regionale 3, tenga conto di quanto detto
dall'assessore Bertschy, che lo sport è di tutti e la riforma dello
sport, se vogliamo parlare così, serve per portare più gente allo
sport e più gente alla Valle d'Aosta. Non ci si deve limitare a un
elenco di contributi come spesse volte lei fa quando si parla dello
sport: non è solo questo.
