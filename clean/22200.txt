Classificazione
CONSIGLIO REGIONALE
Attività consiliare d'aula



Oggetto del Consiglio n. 1854 del 22 marzo 2006 - Resoconto
OGGETTO N. 1854/XII - Ordine dei lavori: iscrizione all'ordine
del giorno di due risoluzioni.
Presidente - Passiamo all'iscrizione in via d'urgenza di
entrambe le risoluzioni, presentate: una, dai rappresentanti della
maggioranza e, una, dal gruppo "La Casa delle Libertà".
Pongo in votazione l'iscrizione d'urgenza di entrambe le
risoluzioni:
Consiglieri presenti, votanti e favorevoli: 26
Il Consiglio approva all'unanimità.
Il Consiglio
- ai sensi del secondo comma dell'articolo 53 del Regolamento
interno del Consiglio;
Delibera
di iscrivere all'ordine del giorno dell'adunanza in corso le
seguenti:
- Risoluzione dei Consiglieri Frassy, Lattanzi e Tibaldi:
"Valutazione della crisi della Tecnomec e piano di intervento
mirato per l'industria Valdostana";
- Risoluzione dei Consiglieri Cesal, Salzone e Lanièce:
"Situazione di crisi della Tecnomec e metodologia dei relativi
provvedimenti".
Presidente - Passiamo ad analizzare la risoluzione presentata
dal gruppo "La Casa delle Libertà". Rammento che, in base
all'articolo 64 del Regolamento interno del Consiglio, possono
parlare il proponente, ovviamente la Giunta, e poi un Consigliere
per ogni gruppo consiliare.
La parola al Consigliere Frassy, per mozione d'ordine.
Frassy (CdL) - Ritengo che, stante la presenza di 2 risoluzioni
e di una discussione che immagino sia congiunta delle 2
risoluzioni, perché l'argomento è lo stesso, e in considerazione
anche della complessità e l'importanza del Regolamento, chiedo che
il Consiglio valuti l'ipotesi, che il Regolamento consente, di
normare in maniera diversa rispetto alla rigida interpretazione del
Regolamento stesso, consentendo l'intervento per ogni Consigliere
che ritenga opportuno intervenire, senza limitarlo all'intervento
per gruppo, e di prevedere un tempo di 15' rispetto ai 10'.
Presidente - Questa richiesta vede l'accordo del Consiglio?
La parola al Consigliere Cesal.
Cesal (UV) - Personalmente ritengo di non poter accettare la
richiesta del collega Frassy. Considerando che si tratta di un
argomento importante, ma che il Regolamento vada applicato in tutte
le situazioni... da parte della minoranza c'è stata, in altre
occasioni, la richiesta di interpretare rigidamente lo stesso
Regolamento, per cui non crediamo che la situazione possa
cambiare.
Ritengo personalmente che in 10' un Consigliere possa esprimere
le proprie argomentazioni in maniera più che chiara, perché ci
troviamo ad affrontare un problema importante, ma comunque un
problema che può essere argomentato nei 10' previsti dal
Regolamento; pertanto esprimo l'indicazione contraria a questa
richiesta.
Presidente - Dopo una proposta contro, la parola alla
Consigliera Squarzino Secondina.
Squarzino (Arc-VA) - Siamo a favore della richiesta, perché la
richiesta non obbliga tutti i 30 Consiglieri a parlare per 15'
sulle 2 risoluzioni; questa proposta consente a chi ha più
argomentazioni di poter esporre con maggior calma il problema, e
poi consente a più persone di intervenire, non solo al proponente,
ma anche ai vari rappresentanti del gruppo; quindi appoggiamo
questa proposta, anche perché credo che sia compito di un Consiglio
garantire la possibilità per tutti i Consiglieri di presentare le
proprie argomentazioni.
Presidente - Pongo in votazione la mozione d'ordine del
Consigliere Frassy:
Consiglieri presenti: 26
Votanti: 23
Favorevoli: 6
Contrari: 17
Astenuti: 3 (Fiou, Fosson, Maquignaz)
Il Consiglio non approva.
Il Consiglio non approva la mozione d'ordine del Consigliere
Frassy.
