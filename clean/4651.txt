Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 349 del 29 giugno 1982 - Resoconto
OGGETTO N. 349/VII - RAZIONALIZZAZIONE DELL'ACCESSO AL FUTURO
COMPLESSO OSPEDALIERO DI BEAUREGARD (Interpellanza).
PRESIDENTE:
Do lettura dell'interpellanza presentata dal
Consigliere Faval:
INTERPELLANZA
Considerata la necessità di affrontare la razionalizzazione
dell'accesso 21 futuro complesso ospedaliero di "Beauregard" in
Comune di Saint-Christophe,
INTERPELLA
l'Assessore competente per conoscere se siano già stati
predisposti, ed in caso positivo quali, progetti per la soluzione
del problema succitato.
PRESIDENTE:
Ha chiesto di parlare il vicepresidente
Faval; ne ha facoltà.
FAVAL - (UV):
Anche qui non mi pare il caso di dover
aggiungere molto, se non portare a conoscenza di questo Consiglio
il parere espresso dal Consiglio di frazione di Porossan, il quale,
riunitosi in data 21.6.1982 ed esaminato questo problema, si è così
espresso:
"Presa visione del progetto, considerato che dal progetto in
oggetto si può dedurre quanto segue:
a) un notevole aumento di traffico nel punto già nevralgico di
sbocco della strada di Porossan sul ponte del Buthier;
b) una zona di notevole pericolo in corrispondenza del
sottopassaggio di Via Montjolet per la confluenza del traffico
della strada regionale Porossan-Roisan-Valpelline, della strada
Saint-Christophe-Beauregard, di Via Montjolet, di Via Plan de Rive
e dello svincolo di Via Roma;
c) un notevole aumento di pericolo nella zona nord di Via Roma,
in quanto il tratto, essendo incassato, è soggetto alla formazione
di ghiaccio;
d) la soppressione del senso unico di Via Monvelan, Montjolet e
Plan de Rive, che aveva felicemente, finalmente, risolto il
problema del traffico nelle suddette vie;
ad unanimità di voti presi per alzata di mano da numero dieci
Consiglieri presenti e votanti, delibera di esprimere parere non
favorevole sul progetto in oggetto per i motivi specificati in
premessa."
Vorrei solo chiedere all'Assessore competente se non sia il
caso, prima di adottare una decisione definitiva, di consultare il
Consiglio di zona perché, a parte il fatto che abbiamo creato
questi organismi, per cui mi pare opportuno tener conto che
esistono, è utile anche spiegare, in modo tale che sia più
evidente, quella che è la volontà dell'Amministrazione e quali sono
le soluzioni che si intendono proporre nel modo più funzionale
possibile. E' importante, quindi, che si consultino e si dica loro
quali soluzioni si scelgono e perché.
PRESIDENTE:
Ha chiesto di parlare l'Assessore ai Lavori
Pubblici Borbey; ne ha facoltà.
BORBEY - (DC):
Senz'altro c'è un impegno da parte mia di
convocare il responsabile (o il direttivo) del Consiglio di
frazione, per metterlo al corrente del progetto esecutivo che
abbiamo e dei progetti di massima di altri itinerari per avere un
confronto preciso. Infatti può esserci una soluzione buona come
viabilità, ma che può portare danno al centro commerciale del Pont
de Pierre, oppure possono esserci soluzioni più costose, ma
paesaggisticamente molto dubbie. Quindi la mia personale garanzia è
che questo incontro avverrà al più presto.
