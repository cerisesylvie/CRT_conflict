Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 148 del 10 marzo 1983 - Resoconto
OGGETTO N. 148/VII - ORGANIZZAZIONE, GESTIONE ED INTERVENTI
DELLA FINAOSTA S.P.A. - (Interpellanza ed interrogazione).
PRESIDENTE:
Trattando lo stesso argomento, vengono
discusse congiuntamente l'interpellanza presentata dai Consiglieri
Mafrica e Péaquin e l'interrogazione presentata dal Consigliere
Carlassare. Do lettura dell'interpellanza:
INTERPELLANZA
CONSIDERATO
che sono ormai trascorsi sei mesi dal
momento della costituzione della FINAOSTA S.p.A.;
RITENENDO
opportuno che il Consiglio regionale sia
informato sulle attività della Finanziaria regionale anche per ciò
che riguarda la gestione ordinaria;
i sottoscritti Consiglieri regionali del Gruppo
Comunista
INTERPELLANO
l'Assessore alle Finanze per conoscere:
1°) come sono attualmente organizzati gli uffici della
FINAOSTA (organico, consulenti, personale precario, ecc.);
2°) quali e per quale importo sono state le iniziative
finanziarie della stessa (prestiti, partecipazioni azionarie,
erogazioni a qualunque titolo);
3°) a quanto ammontano e come sono articolate le spese di
gestione di tale organismo.
PRESIDENTE:
Do ora lettura dell'interrogazione:
INTERROGAZIONE
AL FINE
di avere una precisa conoscenza delle
potenzialità operative della Finanziaria regionale della Valle
d'Aosta;
INTERROGA
il Presidente della Giunta regionale per conoscere:
1
°) il nominativo delle Società oggetto di intervento da
parte della Finanziaria regionale della Valle d'Aosta;
2°) le modalità e gli importi di ogni singolo
intervento.
PRESIDENTE:
Ha chiesto di illustrare l'interpellanza il
Consigliere Mafrica. Ne ha facoltà.
MAFRICA - (P.C.I.):
Quando nel giugno dello scorso anno,
la Giunta propose al Consiglio la costituzione della Finanziaria
regionale il fatto fu presentato come un intervento di rilievo. La
Finanziaria veniva illustrata come un motore nuovo nell'economia
valdostana, uno strumento che poteva autonomamente contribuire allo
sviluppo di attività produttive. Allora avevamo sottolineato il
rischio, che secondo noi esisteva, di avere in realtà non una
Finanziaria di sviluppo, ma una Finanziaria esclusivamente di
salvataggio.
Dobbiamo dire che i fatti, anche se in poco tempo, cominciano a
dare ragione a questo nostro timore, perchè i 10 miliardi stanziati
per la gestione speciale sono stati spesi tutti, mentre buona parte
di quelli stanziati per la gestione ordinaria sono ancora da
utilizzare. Un secondo fatto che ci sembra andare in questa
direzione è la proposta che la Giunta ha fatto nell'ultimo
Consiglio, di utilizzare tutti i fondi del bilancio 1983 - sia
quelli previsti per la parte ordinaria che quelli previsti per la
parte speciale - tutti quanti nella parte speciale. Ci sembra che
in questo modo, per iniziativa della stessa Giunta, si sia preso
atto di un'attività molto in sordina della Finanziaria
regionale.
Comunque per avere ulteriori elementi di giudizio abbiamo
presentato questa interpellanza in cui chiediamo al Presidente
della Giunta e all'Assessore alle Finanze di avere notizie su come
è attualmente organizzata la stessa Finanziaria, su come sono
organizzati gli uffici, qualè l'organico, quali siano i consulenti,
e per sapere quali interventi finanziari sono stati fatti nella
gestione ordinaria della Finanziaria. Ci interessa anche conoscere
a quanto ammontano le spese di gestione per il periodo iniziale
della FINAOSTA.
PRESIDENTE:
Ha chiesto di parlare l'Assessore Chabod. Ne
ha facoltà.
CHABOD - (D.C.):
Comincio dando i dati della gestione
speciale.
Maxel: sottoscrizione capitale 1,5 miliardi, un prestito
obbligazionario di un miliardo.
Alluver: sottoscrizione capitale 350 milioni, leasing bank 900
milioni, un mutuo di 600 milioni.
Ilssa-Viola: mutuo di 4 miliardi.
Per la gestione ordinaria:
Giovanetto s.r.l.: mutuo 300 milioni
Martinetti: mutuo di 150 milioni
V.R.D.: mutuo di 300 milioni
Elicos: mutuo di 300 milioni
Ci sono altre 25 richieste di finanziamento in esame per 110
miliardi. Con le azioni dei fondi di rotazione commercio ed
artigianato, cooperazione, un miliardo e 200 milioni di domande per
circa 20-30-40 milioni ognuna.
I dipendenti della FINAOSTA sono: due segretarie assunte a
gennaio, un geometra assunto a febbraio, due laureate in scienze
economiche assunte a febbraio e un commesso assunto a gennaio.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Solo per rispondere al punto 2°)
dell'interrogazione del Consigliere Carlassare, relativo alla
modalità per interventi: quando si parla di sottoscrizione di
capitale la modalità è che l'altra parte sottoscriva per uguale
importo e di conseguenza venga ad impegnare risorse proprie; quando
si parla di mutuo la modalità è una garanzia ipotecaria su beni
immobili.
PRESIDENTE:
Ha chiesto di parlare per la replica il
Consigliere Mafrica. Ne ha facoltà.
MAFRICA - (P.C.I.):
Mi pare che i dati illustrati
dall'Assessore alle Finanze confermino quanto avevo anticipato già
nell'illustrazione dell'interpellanza e cioè che effettivamente la
gestione speciale utilizza tutti i fondi per salvataggi, nella
gestione ordinaria i fondi sinora utilizzati non arrivano al
miliardo; c'è una previsione di un intervento per un miliardo e
otto milioni che non conosciamo bene ma che meriterebbe di essere
discusso. In sostanza, dai dati appare il fatto politico che la
Giunta regionale preferisce operare in gestione speciale e tenere
sotto tono il ruolo politico ed economico della Finanziaria
stessa.
PRESIDENTE:
Ha chiesto di parlare il Consigliere
Carlassare. Ne ha facoltà.
CARLASSARE -(Dem. Proletaria):
Vorrei far rilevare
l'esigenza secondo me fondamentale perchè la Finanziaria possa
svolgere in pieno tutte le funzioni che attengono al suo statuto ed
è quella di deliberare adottando una scelta di indirizzo, per cui
si imposta un programma di investimenti senza dover fare, come è
successo in questi sei mesi, che la Finanziaria è stata costretta
più dagli eventi, più da richieste molto casuali, senza che abbia
avuto la possibilità di esprimere un proprio indirizzo politico su
come intende operare per avviare un serio sviluppo industriale in
Valle d'Aosta.
Mi pare che questo sia l'elemento base affinché questo strumento
regionale che è in grado di muovere una massa notevole di capitali
in proprio, soprattutto è in grado di coinvolgere una massa ancora
più notevole di capitale privato, possa svolgere la sua funzione in
modo ordinato e non in balìa degli eventi.
