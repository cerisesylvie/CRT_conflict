Classificazione
ASSISTENZA SOCIALE
Assistenza socio-sanitaria



Oggetto del Consiglio n. 3691 del 6 giugno 2024 - Resoconto
OGGETTO N. 3691/XVI - Interrogazione: "Riduzione
dell'assistenza infermieristica nelle microcomunità di Roisan e
Doues".
Bertin (Presidente) -
Passiamo ora, come convenuto nella
Conferenza dei Capigruppo, alle interrogazioni riferibili
all'Assessorato della sanità, assessore Marzi. Il punto all'ordine
del giorno n. 24 verrà affrontato congiuntamente con il n. 27.
Punto n. 25. Ha chiesto la parola l'assessore Marzi, ne ha
facoltà.
Marzi (SA) -
Con la risposta alla presente
interrogazione, come anticipato durante la discussione dell'ordine
del giorno, aggiorniamo in merito alla riorganizzazione che
l'Azienda USL sta portando avanti nell'ambito della complessiva
assistenza territoriale e, come, tra l'altro, richiamato durante la
discussione dell'ordine del giorno sull'ospedale di comunità, il
concetto di assistenza territoriale e di sanità territoriale sono
concetti e termini molto precisi. Le azioni in corso sono numerose
e diverse, sono in fase di ristrutturazione e adeguamento le sedi
dove avranno luogo le case della comunità ad alta intensità ad
Aosta e Donnas, a media intensità a Morgex e Châtillon e a bassa
intensità. Le sedi delle case sono previste dove una volta c'erano
i poliambulatori, quindi gli attuali presidi sanitari dell'Azienda
USL. L'Azienda USL sta inoltre verificando tutta una serie di
disponibilità. Proseguono i lavori dell'ospedale di comunità presso
la Casa di riposo del J.B. Festaz e in assestamento di bilancio,
come abbiamo fatto oggetto di discussione in questo Consiglio, sono
anche stati stanziati i fondi per l'ospedale di comunità di Verrès.
In parallelo è in corso la definizione e la realizzazione della
centrale operativa territoriale e la valorizzazione delle figure
infermieristiche nel ruolo di infermiere di comunità o di famiglia,
oggetto anche questo, tra l'altro, di una serie di iniziative e
citate oggi dal collega Restano, per cui è prevista
l'organizzazione di una formazione dedicata. In questo contesto
quindi molto ampio, la riorganizzazione riguarda anche l'assistenza
infermieristica di quest'iniziativa che comprende sia la presenza
nelle strutture residenziali e semi-residenziali, sia le attività
svolte nell'ambito dell'Assistenza Domiciliare Integrata o ADI, che
sono state oggetto spesso di confronto in quest'aula perché
richiamate rispetto a tutta una serie di dati che poi sono
risultati essere fallati rispetto alla necessità d'intervento.
La riorganizzazione consiste quindi - e torniamo a Roisan e
Doues - nella rimodulazione della presenza infermieristica affinché
questa risponda ai bisogni effettivi degli assistiti. Questa
rimodulazione è continua, quindi a garantire il contributo degli
infermieri nel momento in cui c'è il bisogno. In generale è stata
rimodulata la presenza nelle strutture, non solo in quelle
dell'Unité des Communes Grand-Combin nei casi in cui tale presenza
andava oltre alle effettive necessità. Questo ha permesso di
potenziare l'attività degli infermieri per l'assistenza a
domicilio, garantendo una copertura giornaliera più ampia e su più
turni. Crediamo che questo, tra l'altro, sia un indubbio valore
aggiunto per la presa in carico di queste famiglie sul territorio.
Grazie a tale potenziamento, si è altresì garantito che
all'occorrenza gli infermieri del territorio possano recarsi, entro
la fine naturalmente del turno pomeridiano, per bisogni di
assistenza infermieristica presso le microcomunità che vi hanno
esigenza, anche fuori dagli ordinari turni svolti in struttura
nella fascia oraria in presenza dell'infermiere.
Queste rimodulazioni orarie rispondono inoltre anche alla
richiesta del personale infermieristico sul territorio di poter
essere impiegato principalmente per attività sanitarie invece che
per attività burocratico-amministrative. Sono gli stessi infermieri
presenti nella struttura che hanno chiesto nel corso dei mesi... e,
tra l'altro, questo, è stato anche oggetto di confronto con
l'Azienda perché era una delle critiche che le infermiere sul
territorio facevano all'Azienda USL quando, ad esempio, in alcuni
casi chiedevano di poter cambiare lavoro piuttosto che di andare a
lavorare al di fuori della Valle d'Aosta. Una delle cose che spesso
hanno rappresentato era il fatto che dovevano occuparsi nelle
strutture durante la turnazione anche di attività di natura
burocratico-amministrativo invece che di natura infermieristica,
per cui con la possibilità, una volta compiuta la turnazione
all'interno delle strutture di Doues e Roisan, di potersi andare a
occupare della famiglia e della comunità, e quindi dell'assistenza
domiciliare infermieristica, si è anche data la possibilità alle
infermiere di centrare la loro operatività principalmente in tal
senso.
Nelle strutture richiamate in cui tale rimodulazione è stata
avviata non sono state rilevate difficoltà, fermo restando che
abbiamo intenzione di programmare incontri con il personale
nell'ottica comunque di approfondire gli aspetti trattati, come già
tra l'altro abbiamo fatto in altre occasioni e come sia le
infermiere che le OSS di queste due strutture hanno avuto occasione
di fare sia con il presidio del distretto sanitario, piuttosto che
con il referente e il loro datore di lavoro, che naturalmente è
l'Unité Grand-Combin. Gli infermieri sono comunque soddisfatti in
quanto la rimodulazione è stata fatta tenendo conto delle attività
di competenza, in analogia con quanto avviene nelle altre strutture
di pari complessità presenti sul territorio regionale. Per
chiarezza, perché è stato richiamato durante la discussione, alle
OSS non sono richieste ulteriori mansioni rispetto a quelle già
svolte. Le OSS, come sempre, aiutano gli ospiti delle strutture
all'assunzione dei farmaci, come previsto nell'accordo
Stato-Regioni del 22 febbraio 2001 nel profilo delle OSS, mentre le
terapie sono sempre preparate, e quindi somministrate, dalle
infermiere. Nel percorso formativo delle OSS un modulo specifico è
dedicato infatti agli aspetti di assunzione della terapia e non
della somministrazione della stessa, ma anche su questo daremo
assolutamente disponibilità per incontrarci a breve e per ascoltare
tutti quanti vorranno parlarci.
Rispetto ai quesiti precisi dell'interrogazione, come premesso,
dal 1° giugno l'assistenza infermieristica presso le strutture
socio-assistenziali di Doues e Roisan è stata rimodulata in
relazione al comprovato bisogno assistenziale infermieristico di
tutta la comunità, sia in struttura che in assistenza domiciliare.
Nella struttura di Doues, di complessità assistenziale medio-bassa
rispetto al periodo pre-pandemia, il servizio di cinque giornate a
settimana è stato ampliato - naturalmente il servizio
infermieristico - ed è oggi attivo sette giorni su sette. Tale
assetto sarà mantenuto nella rimodulazione organizzativa che vedrà
la presenza infermieristica quotidiana in relazione alle effettive
necessità assistenziali. Presso la struttura di Roisan, di media
complessità assistenziale, l'infermiere è presente per tutto il
turno, quindi per 7 ore e 12 minuti e non solo per 6 ore come
indicato. La revisione organizzativa prevede la presenza
infermieristica all'interno del turno nelle giornate da lunedì a
venerdì, mentre per il sabato,  la domenica e i giorni festivi
tale assistenza è garantita per parte del turno.
Venendo alla domanda n. 2: "in caso affermativo quali siano le
valutazioni tecniche alla base di tale riduzione", la rimodulazione
della presenza oraria infermieristica è stata effettuata valutando
il cosiddetto "modello assistenziale professionalizzante degli
utenti assistiti". Mi dispiace utilizzare questi termini, ma essi,
come ho cercato di spiegare più o meno invano durante la
discussione dell'ordine del giorno sull'ospedale di comunità di
Verrès, sono uno dei tantissimi acronimi e tantissime formulazioni
che vengono utilizzate nel mondo della sanità ma hanno tutti alla
base processi organizzativi e procedimentali specifici. Questo
modello, quindi il modello assistenziale professionalizzante degli
utenti assistiti, viene regolarmente compilato dal personale
infermieristico in tutte le strutture e ha permesso nel corso degli
anni di valutare anche le necessità di incremento delle dotazioni
organiche o di rimodulazione dei procedimenti assistenziali. La
valutazione della riorganizzazione è stata condivisa con la
Direzione di aree territoriali, il Servizio infermieristico tecnico
e riabilitativo aziendale, il SITRA e l'Unità di valutazione
multidimensionale che si occupa appunto di assistere le persone
anziane. La nota di comunicazione della revisione organizzativa è
stata trasmessa al Presidente dell'Unité des Communes, ma stiamo
comunque organizzando ulteriori confronti con il personale
infermieristico e socio-assistenziale. L'Azienda USL ha evidenziato
che la rimodulazione oraria ha permesso di inserire il turno del
pomeriggio di assistenza infermieristica domiciliare per gli utenti
della cintura di Aosta, potenziando quindi il servizio delle cure
domiciliari, per una migliore presa in carico di assistiti in una
fascia oraria, come detto più estesa, che va dalle ore 07:00 di
mattina alle ore 19:00 di sera. Questo contribuisce, a invarianza
di costi, al perseguimento degli obiettivi, come anche da lei
richiesto, che prevedono di giungere a una presa in carico di
assistenza domiciliare integrata di almeno il 10% in più della
popolazione con età superiore ai 65 anni entro la metà dell'anno
2026, PNRR da lei richiesto e trattato in più occasioni con delle
iniziative. Come anticipato in premessa, la rimodulazione in corso
prevede che l'infermiera delle cure domiciliari possa ora anche
effettuare, in casi di comprovati bisogni assistenziali, quali, ad
esempio, terapia antibiotica per via endovenosa o dimissioni
ospedaliere pomeridiane, ulteriori passaggi nelle microcomunità
ubicate nel distretto.
Venendo alla domanda n. 3, la riorganizzazione descritta da
tempo è già attuata in strutture di pari complessità assistenziali,
come quelle presenti a Cogne, Challand-Saint-Anselme, Sarre, Introd
e, nel week-end, a Gaby e a Gressoney. La riorganizzazione, avviata
dal 1° giugno, coinvolge anche la struttura casa famiglia di viale
Europa con cui ci sono stati i confronti per ciò che riguarda il
Comune di Aosta.
Venendo alla domanda n. 4, la riorganizzazione è stata valutata
con attenzione da parte dell'Azienda USL e continua a garantire il
servizio di assistenza agli utenti ospiti di struttura in coerenza
con gli effettivi bisogni infermieristici. Inoltre, come abbiamo
evidenziato, la riorganizzazione migliora e potenzia l'assistenza
infermieristica dell'utenza domiciliare quale obiettivo strategico
nell'ambito della riorganizzazione generale dell'assistenza
territoriale. Sono inoltre in corso ulteriori confronti nella
struttura per verificare, caso per caso, quali sono le necessità di
somministrazioni diurne, così come sempre è accaduto per quanto
riguarda le notturne, perché anche nella turnazione precedente
ovviamente gli infermieri somministravano i farmaci quando erano
presenti e questi venivano poi dopo aiutati nella preparazione
dalle OSS durante il turno notturno.
Presidente -
La parola per la replica al consigliere
Manfrin.
Manfrin (LEGA VDA) -
Grazie Assessore. Lei ha un pregio,
cioè quando è in difficoltà, si vede in maniera plastica e lei in
questo momento è particolarmente in difficoltà. Lei è partito dalla
storia dell'uomo delle caverne per arrivare al momento attuale; io
capisco che lei debba giocare a tennis contro Pete Sampras e
correre da una parte all'altra del campo e quando ha risposto, la
pallina le viene ributtata dalla parte opposta, però le parole,
soprattutto nel tema, sono importanti. Lei potrà fare tutte le
premesse del caso, ma rimane un fatto, rimangono, per esempio, le
parole del Direttore generale dell'USL che, interrogato, è stato
molto più stringato e molto più chiaro. L'USL dice che il
dimezzamento dei tempi da sei a tre ore nelle strutture è stato
fatto perché era stimato in eccesso, praticamente c'era una stima
in eccesso dell'assistenza infermieristica. Allora lei, se avesse
il coraggio, avrebbe potuto semplicemente dire: "Sì, abbiamo voluto
dimezzare le ore perché erano troppe", prendendosi la
responsabilità di dirlo anche alle OSS, che dovranno sobbarcarsi il
lavoro ulteriore e ovviamente alle famiglie delle persone che sono
ospitate all'interno delle strutture che saranno altrettanto liete
della notizia.
Qual è la questione? Se mi è concesso parlare, lei ha parlato
per un'ora, io mi limito a cinque minuti. Il Direttore generale
dell'USL non dice: "Abbiamo migliorato, abbiamo fatto questa cosa
qui meravigliosa, non vediamo l'ora di tagliare da altre parti
perché ogni volta che tagliamo miglioriamo il servizio", dice molto
più modestamente: "Vista la dimostrata difficoltà ad assumere
infermieri in numero sufficiente, il sistema non può più
permettersi di utilizzarli per mansioni delegabili ad altre
professionalità". Questo è molto semplice, si dimezza perché la
presenza era stimata in eccesso, quindi per molto tempo si è
utilizzato un servizio infermieristico che era stimato in eccesso
rispetto a quanto necessario e il sistema non può più permettersi
di utilizzarli per mansioni delegabili ad altre professionalità.
Questo vuol dire sostanzialmente: "Care OSS, sapete che c'è? Dal 1°
di giugno tutta una serie di cose le dovete fare voi, anche sotto
il profilo della responsabilità" e, ripeto, un conto è che ci sia
l'OSS e l'infermiera insieme che somministrano la terapia e la
preparano insieme, quindi l'OSS che prepara la terapia assieme e di
concerto con l'infermiera, un altro è dire: "Adesso sbrogliatela
perché è tutta questione tua".
Qual è il punto? Come avevamo chiesto nell'ordine del giorno, a
noi non interessa chi fornisce il personale, quello che lei sa
bene... per esempio, ha evocato la struttura di viale Europa,
immagino che abbia letto i contratti della struttura di viale
Europa e sa cosa prevedono, cioè prevedono l'erogazione di un
servizio infermieristico di 6 ore al giorno. Se c'è un contratto
che prevede che tu debba erogare un servizio infermieristico di 6
ore al giorno, come si può dire che non è vero ed è stimato in
eccesso? C'è un contratto firmato. Allora a noi non interessa chi
fornisce il servizio infermieristico, è l'USL? Benissimo. È il
gestore della struttura per anziani? Benissimo. Sono le infermiere
che vanno a fare volontariato? Benissimo, l'importante è che quello
che viene garantito dai contratti venga erogato, altrimenti c'è un
problema ed è un problema grosso come una casa. È stato ravvisato
su alcune strutture, che sono quelle che le ho elencato, ma si è
evidentemente esteso a tante altre. Caro Assessore, voi dovete
garantire... avete preso un impegno? Perfetto. Non riuscite più a
far fronte? Dovete parlare con le strutture e dire: "Questo
servizio va garantito". Le dico già prima che la controreplica non
è prevista dal Regolamento, visto che si è pensato un po' di fare
quello che si vuole nello scorso Consiglio con il Regolamento,
quindi io non accetto che si facciano controrepliche alla mia
replica dell'interrogazione. Evidentemente ci sarà la necessità di
andare a dire: "C'è un contratto che prevede che vengano garantite
6 ore di servizio infermieristico, 6 ore di servizio
infermieristico devono essere garantite", altrimenti ci saranno
problemi e molto grossi.
Presidente -
La parola all'assessore Marzi.
Marzi (SA) -
È assolutamente importante ribadire in tre
righe quanto già espresso, a tutela anche...
Presidente -
O è un fatto personale, altrimenti...
Marzi (SA) -
...ovviamente è un fatto personale, dato che
mi viene detto che parlo a vanvera di tematiche sulle quali è
importante ribadire un concetto...
(intervento del consigliere Manfrin fuori microfono)
...no, ma non è una questione di replica, collega Manfrin...
Presidente -
Se è un fatto personale, deve circoscriverlo
al fatto personale.
Marzi (SA) -
Circoscrivo il fatto personale rispetto al
fatto, collega Manfrin, visto che lei richiama che io sarei in
difficoltà e che, di fatto, avrei utilizzato tutta una serie di
sproloqui per non dire nulla...
(intervento del consigliere Manfrin fuori microfono)
...sì l'ha detto ieri e l'ha ribadito anche oggi, questo non è
vero, ma è importante sia per l'Aula che per chi ascolta ribadire
tre righe, anche perché giustamente rappresenta difficoltà, ma la
difficoltà probabilmente l'ha lei visto che non permette di
specificare cose già dette, che hanno un significato importante.
"Per chiarezza - rileggo - alle OSS non sono richieste ulteriori
mansioni rispetto a quelle già svolte, le OSS, come sempre, aiutano
gli ospiti all'assunzione dei farmaci - il termine "assunzione", da
un punto di vista regolamentare, ha un significato ben preciso -
mentre le terapie sono sempre preparate dall'infermiere e da esso
somministrate"...
Presidente -
Assessore, concluda.
Marzi (SA) -
...preparazione e somministrazione sono due
cose diverse.
Presidente -
Per fatto personale, la parola al
consigliere Manfrin.
Manfrin (LEGA VDA) -
Io non ho mai detto che lei parla a
vanvera, perché io rispetto il Regolamento e quindi circoscrivo al
fatto personale. Io ho semplicemente detto che lei ha utilizzato
tutta una serie di definizioni per non arrivare al punto, non che
ha parlato a vanvera, è partito a fare la storia e la geografia
dell'assistenza per non dire semplicemente quello che doveva dire.
Io capisco, ripeto, che lei sia in difficoltà, però questo non
toglie il fatto che debba dare risposte puntuali e le risposte
puntuali purtroppo non ci sono state.
