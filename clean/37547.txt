Classificazione
ELEZIONI
ENTI LOCALI
Comuni



Oggetto del Consiglio n. 1298 del 11 giugno 2015 - Resoconto
OGGETTO N. 1298/XIV - Reiezione di risoluzione:
"Approfondimenti in I Commissione consiliare in merito alle
condizioni di ineleggibilità del Vice-sindaco del Comune di
Pont-Saint-Martin".
Presidente
- La parola al collega Chatrian.
Chatrian (ALPE) -
Sì, grazie Presidente.
Prima di illustrare questa risoluzione, vorrei comunque
ringraziare i colleghi di maggioranza che hanno accettato di
inserire all'ordine del giorno le tre risoluzioni che abbiamo
presentato. Non è una cortesia questa, ma sembrava...volevo dirlo
perché non sarebbe stato un bel gesto e la possibilità comunque di
confrontarsi pacatamente su delle posizioni che magari sono
diverse, con obiettivi diversi e anche con la nuova
maggioranza...non devono togliere comunque il vero confronto in
quest'aula.
Ciò detto, questa nostra risoluzione vuole portare
all'attenzione di questo Consiglio, dopo aver modificato solo nel
gennaio 2015 la n. 4 del 1995, dei dubbi che sono sorti a
Pont-Saint-Martin su delle potenziali condizioni di ineleggibilità
da parte del Vice-sindaco. Il tutto indubbiamente è "rilevato" al
fatto che la questione si incentra sul contenuto di una convenzione
comunque approvata dal Consiglio comunale a Pont-Saint-Martin e
sinceramente siamo preoccupati di quell'interpretazione
semplicistica che il Segretario comunale ha fornito in sede
consiliare. L'obiettivo quindi di questa nostra risoluzione, di
questa nostra iniziativa va in questa direzione. È una legge nuova,
le interpretazioni, dal nostro punto di vista, devono essere
valutate attentamente dagli organi competenti o comunque da persone
che possono avvalersi anche di collaboratori, e l'Amministrazione
ha un suo ex, oltretutto neanche Dipartimento degli Enti locali, ma
ha strutture che hanno seguito l'iter dell'approvazione, hanno
uffici legislativi, abbiamo comunque una parte legale come
Amministrazione regionale. L'obiettivo quindi di questa nostra
risoluzione è quello di assicurare, dal punto di vista politico,
quella serenità dopo il confronto serrato in campagna elettorale,
quella serenità del Consiglio comunale di Pont-Saint-Martin al fine
proprio di avviare la legislatura senza motivi di incertezza,
dovuti eventualmente, ripeto, potenzialmente a dubbi di
interpretazione su questioni di tale rilevanza, comunque
giuridica.
Detto questo, la nostra risoluzione va in questa direzione:
"il Consiglio regionale impegna
- è un impegno
comunque...chiedo veramente ai colleghi di maggioranza di approvare
questa risoluzione perché è un impegno innanzitutto di
approfondimento -
il Presidente della I Commissione ad
approfondire la segnalazione fatta in Consiglio comunale dal gruppo
di minoranza del Comune di Pont-Saint-Martin avvalendosi della
collaborazione del Dipartimento degli Enti locali, degli uffici
legislativi e della Commissione elettorale"
e poi
"a
riferire nella prossima adunanza del Consiglio del 24 e 25 giugno
in merito agli approfondimenti compiuti"
.
Mi sembra una risoluzione di buon senso, una risoluzione che
comunque, dal nostro punto di vista, crea quelle condizioni di
chiarezza, di sgomberare eventualmente zone grigie, zone d'ombra o
poco chiare e chiederemmo comunque al Governo regionale di
approvare questa nostra risoluzione, in queste due settimane
incaricare i nostri uffici di verificare, di studiare e sviscerare
quelli che sono comunque i quesiti posti dal gruppo di minoranza
del Comune di Pont-Saint-Martin e poi nell'adunanza del Consiglio
regionale del 24 e 25 giugno a quel punto riferire l'esito della
verifica e del controllo fatto da parte dei nostri uffici. Lo
spirito con cui abbiamo scritto nero su bianco questa risoluzione
va solo nell'evidenziare e nello sgomberare il campo da incertezze
dovute a dubbi interpretativi oltretutto su una legge appena
approvata da questo Consiglio nel mese di gennaio 2015.
Presidente -
Grazie. Siamo in discussione generale sul
punto 45.02, chi intende prendere la parola? Non ci sono richieste?
Chiudo la discussione generale. Per la replica, la parola
all'Assessore Marguerettaz.
Marguerettaz (UV) -
Grazie Presidente.
Questi approfondimenti in I Commissione, mi permetterà il
collega Chatrian, potrebbero essere un precedente pericoloso,
perché il soggetto, l'Ente che è preposto a fare le verifiche
sull'eleggibilità o sull'ineleggibilità è il Consiglio comunale nel
momento in cui si parla di Consiglieri comunali, è il Consiglio
regionale nel momento in cui si parla di Consiglieri regionali,
poco conta la norma da chi è stata approvata. Immaginate se in un
caso di eventuale ineleggibilità in Consiglio regionale si
demandasse una Commissione parlamentare di verificare, di fare
degli approfondimenti, sarebbe un mostro dal punto di vista
giuridico, un'interferenza insostenibile e inspiegabile. Non sto a
giudicare se le motivazioni della minoranza sono delle motivazioni
legittime, sostenibili, credibili o meno, non entro nella
questione, ma immaginare di investire un Consiglio regionale e una
Commissione consiliare di fare un approfondimento, ancorché la
legge sia stata approvata dal Consiglio regionale, crea una
situazione sulla quale sinceramente, collega Chatrian, le chiedo di
riflettere...è effettivamente insostenibile. Andremmo ad introdurre
delle valutazioni di natura politica, ovviamente con gli equilibri
di un Consiglio regionale, a valutare un argomento di eleggibilità
o di ineleggibilità che è decisamente codificato, cioè la verifica
dell'eleggibilità e dell'ineleggibilità è data al Consiglio
comunale qualora qualcuno legittimamente ritenga di avere degli
argomenti che non sono stati valorizzati, esattamente com'è
successo in Consiglio regionale, ci sono dei percorsi. Quale senso
avrebbe un'espressione da parte di una Commissione consiliare? È un
intervento a gamba tesa, che non avrebbe poi neanche degli effetti
giuridici... A questo punto quindi io la invito evidentemente a
ripensare e a ritirare questa risoluzione, in caso contrario,
proprio perché non è un argomento del Consiglio regionale,
anticipiamo un'astensione.
Presidente -
Qualcuno chiede la parola? La parola al
collega Chatrian.
Chatrian (ALPE) -
Sì, grazie Presidente.
Non saprei giudicare se dal punto di vista giuridico questa
proposta è un mostro e non saprei neanche giudicare se questa
proposta che noi facciamo al Consiglio regionale sia insostenibile.
La cosa certa che so è che l'obiettivo di questa nostra risoluzione
è indubbiamente non di far posizionare una Commissione, l'organo
politico non deve posizionarsi, l'obiettivo scritto nero su bianco
su questa risoluzione è far lavorare, posizionare, studiare,
entrare nel merito chi ha un altro ruolo: i dirigenti, i
funzionari, alti funzionari che hanno collaborato con il gruppo di
lavoro, di cui io facevo parte, che ha fatto il legislatore.
Apriamo un precedente quindi, apriamo una porta magari persino
pericolosa? Forse sì, ma l'obiettivo, l'asticella era un po' più in
alto questa volta, perché non chiedevamo un posizionamento dal
punto di vista politico, perché sappiamo distinguere, Presidente
Marguerettaz, come lei, il ruolo che abbiamo rispetto al ruolo dei
dirigenti, il ruolo politico che abbiamo, ma il nostro obiettivo
indubbiamente è quello di far posizionare dei dirigenti, dei
legali, degli avvocati, l'Ufficio legislativo e anche il
Dipartimento, le strutture degli Enti locali: questa era la nostra
filosofia, che lei ha colto perfettamente, Presidente Marguerettaz,
talmente colto che ha citato: "potrebbe essere un precedente
pericoloso". Io distinguerei quello che è il posizionamento di
natura politica, che non ci interessa, ma ci risulta che invece,
dal punto di vista legale/amministrativo, il Segretario non sia
stato così convincente - questo indubbiamente - nello sviscerare,
nel declinare questa potenziale dubbiosa ineleggibilità.
Detto questo, noi manteniamo la risoluzione che abbiamo
presentato, convinti che dobbiamo scindere quelli che sono i due
ruoli: quello politico e quello invece amministrativo-legale, ma il
nostro obiettivo era quello di andare nella seconda direzione e
avere invece un parere di natura legale visto e considerato che
abbiamo comunque uffici, dipartimenti, personale, Enti locali che
possono tranquillamente aiutare a sviscerare meglio e - perché no?
- era anche un parere di natura giuridica su questo caso, ma -
perché no? - su altri casi e probabilmente ce ne saranno altri.
Grazie.
Presidente -
Grazie. La parola al collega Gerandin.
Gerandin (UVP) -
Merci Président.
Proprio due considerazioni a seguito del suo intervento,
Assessore Marguerettaz, nel senso che lei ben sa e ben ricorda che
la legge n. 6 ha avuto un percorso...uno dei pochi percorsi
condivisi all'interno di quest'aula, un percorso non facile, perché
ha ridisegnato quello che era il sistema delle autonomie locali,
soprattutto per quello che riguarda il discorso della gestione
associata. Sapevamo, eravamo ben coscienti - chi ha partecipato a
quel tavolo - che avremmo potuto avere eventualmente delle
difficoltà interpretative a seguito dell'emanazione di questa legge
n. 6 del 2014. Tenuto conto che avevamo comunque un'urgenza nel
procedere, si è detto: "beh, vedremo con il prosieguo quelle che
potranno essere le difficoltà interpretative". Dico questo perché?
Perché la nostra risoluzione non va nel senso di dire che la I
Commissione è arbitro di questa partita. Nessuno pensa che la I
Commissione debba essere arbitro di questa partita, ma, tenuto
conto che la I Commissione, Affari istituzionali, è quella che,
bene o male, ha dato il parere favorevole, ha trovato la sintesi in
Commissione per questo disegno di legge, noi avremmo gradito che la
I Commissione avesse potuto esaminare quella che è
l'interpretazione autentica, perché a questo punto si tratta di
un'interpretazione autentica da parte degli uffici, del
legislativo...io non so chi si dovrà esprimere; questo perché?
Perché noi riteniamo veramente assurdo, folle che dei Consiglieri
comunali eletti debbano rivolgersi al TAR per avere
un'interpretazione autentica. Allora, questo è lo spirito di questa
risoluzione, non vuol dire essere noi chi deciderà, ma vorremmo
essere a conoscenza, prima che magari venga notificato ai
Consiglieri, se mai ci sarà la necessità di avere
un'interpretazione autentica, quella che è la vera
interpretazione.
Guardi, Assessore, che nella legge n. 6 ci sono altri problemi,
li abbiamo visti adesso, un altro problema sarà quello della
maggioranza qualificata per le modifiche dello Statuto. Lei lo sa
che c'è anche questo problema. Allora, non è il caso magari di fare
approfondimenti e di avere tutto l'apparato regionale, il
Dipartimento Enti locali o il legislativo, eventualmente di fare un
incontro in I Commissione per chiarire dove sono i dubbi e, se ci
sono i dubbi, la modifichiamo, perché le sembra normale che si
debba andare al TAR per avere un'interpretazione di una legge che
abbiamo emanato noi? A me pare già un'assurdità che si debbano
impugnare le leggi dello Stato, ma che un comune cittadino, un
comune Consigliere debba andare al TAR per avere un'interpretazione
mi pare che siamo alla follia: questo era il senso.
Aggiungo una piccola postilla su questo: il provvedimento
che...questa discussione a noi interessava anche dal punto di vista
che riguardava non un qualunque dirigente regionale, ma qualcuno
che è responsabile del personale a livello regionale, un dirigente
che comunque fa parte dello
staff
che emana le direttive
all'ARRS regionale per la contrattazione, personale che comunque è
titolare di questi tipi di convenzioni che sono state
siglate...
(interruzione dell'Assessore Marguerettaz, fuori
microfono)
...le ha firmate, Assessore, è inutile, questo è quanto. Allora,
noi volevamo evitare strumentalizzazioni di qualunque sorta, fare
una condivisione, un percorso condiviso esclusivamente per evitare
subito e nel futuro qualunque tipo di problematica.
Ora, le ripeto non si vuole che la I Commissione sia arbitro di
questa partita, si vuole solo che venga portata a conoscenza di
quelle che sono le interpretazioni autentiche per quello che
riguarda una legge, che, a mio avviso, ha avuto un percorso di
condivisione e che debba avere nel futuro, anche nel futuro
eventualmente una condivisione. Se c'è da cambiare qualcosa, lo
cambieremo assieme senza strumentalizzazioni politiche. Grazie.
Presidente -
Grazie collega, altri? Non vedo altre
richieste. Possiamo porre in votazione? La votazione è aperta,
prego colleghi. La votazione è chiusa.
Presenti: 34
Votanti: 14
Favorevoli: 14
Astenuti: 20 (Baccega, Bianchi, Borrello, Donzel, Farcoz,
Follien, Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Testolin,
Marco Viérin)
Il Consiglio non approva.
Punto 45.03.
