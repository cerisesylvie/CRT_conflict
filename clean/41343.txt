Classificazione
GIUNTA REGIONALE
INFORMAZIONE
Sistema informativo



Oggetto del Consiglio n. 488 del 7 marzo 2019 - Resoconto
OGGETTO N. 488/XV - Interpellanza: "Interventi per garantire
il libero accesso agli atti amministrativi della Giunta
regionale".
Rini (Presidente)
- Alla presenza di 29 Consiglieri
possiamo iniziare i lavori di questo pomeriggio.
Siamo al punto n. 38 dell'ordine del giorno. Le collègue Bertin
a demandé la parole pour l'illustration.
Bertin (RC-AC)
- Questo è un argomento al quale nel tempo
ho dato una certa importanza per la trasparenza, che è uno degli
elementi principali del buon funzionamento di una democrazia, ed è
sempre, con il passare degli anni, anche in ragione delle nuove
tecnologie, un elemento fondamentale. Stiamo parlando del caso
specifico della pubblicazione delle delibere, degli atti
amministrativi dell'Amministrazione regionale che recentemente sono
stati sottratti all'accesso diretto da parte di tutti, creando un
disagio notevole, oltre che impedire ai cittadini di sapere quello
che l'Amministrazione fa. Ripeto: la trasparenza è un elemento
fondamentale anche per impedire la corruzione e gli sprechi,
bisogna che tutti sappiano cosa fa l'Amministrazione. Questo nuovo
intervento dell'Amministrazione regionale nell'oscurare
l'accessibilità diretta ai cittadini è francamente qualcosa che ha
stupito tutti. Già nel tempo vi erano stati alcuni cambiamenti
nell'accessibilità diretta, l'ultima volta si è ridotta ai cinque
anni e già di per sé non si capiva la ragione. Tutte le Regioni
italiane, peraltro, da questo punto di vista, sono pienamente
trasparenti, basta fare un giro tra le varie Regioni italiane e ce
ne possiamo rendere conto facilmente. Lo stesso Comune di Aosta per
rimanere qui vicino, ha un'accessibilità diretta alle proprie
delibere. È un fatto che, oltre che infastidire, crea dei problemi
pratici anche ai piccoli imprenditori, piuttosto che l'associazione
o chiunque altro ha necessità, per ragioni di lavoro e non solo, di
accedere a questa banca dati, che, lo ripeto, deve essere una banca
dati pubblica per favorire la partecipazione dei cittadini ai
processi decisionali. Questa novità introdotta di recente, che si
rifà a una legge in questo senso legata alla
privacy
, ha
degli effetti estremamente negativi e il fatto che siamo solo noi
ad avere avvicinato in questo modo la nuova normativa non può che
lasciarmi piuttosto perplesso. Andiamo alle domande di questa
interpellanza: quali siano gli impedimenti legislativi o tecnici a
un libero accesso da parte di tutti alle attività
dell'Amministrazione regionale; se questo limite introdotto
quest'anno è temporaneo e in generale qual è in prospettiva la
volontà dell'Amministrazione regionale in questo settore.
Presidente
- Per la risposta, la parola al Presidente
Fosson.
Fosson (GM) -
Le assicuro che l'ultima cosa che a noi
interessa è oscurare la trasparenza ma le leggi impongono di
rispettare anche la
privacy
e quindi il rispettare la
dignità di ogni persona. Per dare una risposta completa, è
necessaria una premessa al fine di ricordare che il principio di
trasparenza amministrativa è un principio in continua evoluzione,
proprio anche in funzione di quello che diceva lei, dei nuovi mezzi
di comunicazione, che è passato dalla semplice accessibilità dei
documenti della pubblica amministrazione alla più completa
disponibilità dei dati stessi, grazie anche all'evoluzione di
strumenti informatici e di
internet
. Si è passati cioè dalla
possibilità per i cittadini di accedere ai documenti amministrativi
mediante richiesta all'obbligo per le amministrazioni di pubblicare
sui siti internet istituzionali tutta una serie di informazioni
relative all'organizzazione amministrativa e all'impiego delle
risorse pubbliche. Il concetto di democrazia e di libertà è sempre
più legato alla necessità di rispetto della
privacy
, che è
il rispetto della persona. Dalla legge n. 241 del 1990 e
nell'ordinamento valdostano la legge n. 51 del 1999, recante:
"Norme in materia di procedimento amministrativo, di diritto di
accesso ai documenti amministrativi e di autocertificazione", si
arriva alla legge n. 190 del 2012 in cui la trasparenza
amministrativa diventa strumento giusto per arginare la corruzione.
A questo punto però emergono i primi problemi tra trasparenza
intesa come accessibilità totale e tutela della riservatezza delle
persone, per cui emerge la necessità di riordinare gli obblighi di
pubblicità, riordino che avviene con il decreto legislativo n. 33
del 2013, poi modificato dal decreto legislativo n. 97 del 2016,
che stabilisce quali sono i dati e i documenti anche contenenti
dati personali oggetto di pubblicazione obbligatoria da parte delle
Pubbliche Amministrazioni.
Rispetto a quando abbiamo parlato l'altro giorno, c'è una novità
in questo senso: la sentenza della Corte costituzionale n. 20, che
è stata pubblicata qualche giorno fa, cioè il 21 febbraio 2019, che
cerca di bilanciare in modo proporzionato le due esigenze
contrapposte: la tutela della riservatezza delle persone e la
trasparenza amministrativa. È stata ben ricostruita appunto in
questa sentenza che ho visto ieri che ha dichiarato l'illegittimità
costituzionale delle norme che imponevano l'obbligo di pubblicare i
dati reddituali e patrimoniali dei dirigenti pubblici e meglio
ancora chiarendo i limiti che incontra il principio di trasparenza
proprio a salvaguardia della riservatezza dei dati personali. Di
nuovo, rispetto al nostro discutere, c'è questa sentenza del 21
febbraio del 2019, limiti che la Corte costituzionale ha definito,
anche alla luce del nuovo regolamento europeo, quello di cui
abbiamo parlato l'altra volta, in materia di protezione dei dati
personali applicabili in tutti gli Stati membri dell'Unione dal 25
maggio 2018 nell'esigenza di un preciso bilanciamento tra principio
di trasparenza e diritto alla riservatezza dei dati personali,
precisando che la trasparenza non prevale automaticamente sulla
protezione dei dati personali. È questa legge dell'Unione che ha
indotto a introdurre nella finanziaria di dicembre questa norma di
cui dirò adesso. Le pubbliche amministrazioni in questa legge
europea devono pertanto evitare di pubblicare informazioni che
contrastino con il diritto alla tutela dei dati personali in quanto
non hanno alcun effetto positivo sul diritto dei cittadini a essere
informati. Al riguardo la Corte dice: "
senza selezione delle
informazioni idonee a raggiungere gli obiettivi previsti dalla
legge, il rischio è quello di generare opacità per confusione
".
Questa recente sentenza della Corte - che penso sia l'organo più
oggettivo su questo e che abbia a cuore sicuramente la trasparenza
ma anche il rispetto delle persone - continua poi dicendo:
"che
la libera rintracciabilità su internet dei dati personali
pubblicati non favorisce la corretta conoscenza della condotta
della pubblica amministrazione e dell'utilizzo di risorse pubbliche
ma rischia invece di consentire il reperimento casuale di dati
personali stimolando forme di ricerca ispirate unicamente
all'esigenza di soddisfare mere curiosità
", le cito
letteralmente quanto dice la Corte. Mi scusi questa premessa ma era
necessaria per chiarire la complessità del quadro normativo in cui
si muove l'Amministrazione regionale. Le altre Amministrazioni si
stanno tutte muovendo in questo senso.
Per quanto riguarda la prima domanda: "
quali siano gli
impedimenti legislativi o tecnici ad un libero accesso...
", la
risposta è che si tratta di una questione normativa. Tutti ci
ricordiamo che qua in Valle abbiamo preceduto i tempi perché il
Garante per la protezione dei dati personali ha comminato alla
Regione delle sanzioni per un ammontare complessivo di 120 mila
euro nell'ambito di un procedimento sollevato da un dipendente
regionale, esponente politico aostano, relativo alla pubblicazione
di una deliberazione della Giunta regionale adottata peraltro a sua
tutela riguardante la sua posizione lavorativa. La questione è
attualmente in Corte di cassazione ma il punto importante è che ci
sono motivazioni legislative alla base di quanto introdotto da
quella legge regionale che abbiamo votato a fine dicembre in cui
molte norme derivavano ed erano state condivise anche da ricerche e
da proposizioni dell'altro Governo e accettate dal nuovo Governo,
tant'è vero che in questa legge approvata a dicembre del 2018 vi fu
il voto favorevole di 28 Consiglieri in quest'aula, proprio perché
essi hanno riconosciuto la necessità di operare il bilanciamento
richiamato dalla Corte europea tra principio di trasparenza e
diritto alla riservatezza e di evitare quelle sanzioni che sono
molto preoccupanti. Non ha stupito tutti questo cambiamento quindi
se lo abbiamo votato in 28, chiaramente il mettere a punto una
situazione successiva richiede qualche adattamento. In particolare
la nuova disciplina regionale prevede l'obbligo di pubblicare tutti
gli atti dell'Amministrazione regionale per 15 giorni nell'Albo
notiziario, ad eccezione di quelli contenenti dati particolari:
quelli, ad esempio, concernenti lo stato di salute per i quali la
normativa statale impone un divieto esplicito di diffusione.
Decorsi i 15 giorni, gli atti che non contengono dati personali
restano pubblicati e liberamente conoscibili, mentre quelli che li
contengono sono pubblicati con gli estremi identificativi: data,
numero e oggetto e diventano conoscibili nel loro contenuto
integrale a richiesta dei cittadini mediante accesso documentale o
generalizzato. Restano fermi anche per oltre 15 giorni gli obblighi
di pubblicazione degli atti per i quali, pur contenendo dati
personali, la legge ne prevede l'obbligatoria pubblicazione. Il
riferimento principale in questo caso è il decreto legislativo n.
33, che indica quali atti: incarichi di collaborazione o
consulenza, atti di concessione, contributi, affidi di lavoro,
forniture, che devono essere sempre pubblicati. L'Amministrazione
li deve pubblicare nella sezione: "Amministrazione trasparente"
rendendoli conoscibili per cinque anni dalla loro adozione.
Se la limitazione è temporanea... la situazione attuale è
temporanea, nel senso che il rispetto delle norme prima richiamate
impone di limitare la divulgazione di dati personali per cui
occorre disporre di un applicativo per la gestione delle
deliberazioni dei provvedimenti dirigenziali che permetta di
selezionare gli atti che, una volta trascorsi 15 giorni di
pubblicazione all'Albo notiziario della Regione, possono essere
mantenuti integralmente accessibili. Allo stato attuale
l'applicativo per la gestione delle delibere non consente ancora
questa operazione, da qui la modifica della legge regionale n. 25
del 2010 al fine di dare piena attuazione alla nuova disciplina
europea in materia di protezione dei dati personali (Regolamento
comunitario 679 del 2016) ed evitare l'insorgere di nuovi
contenziosi con il Garante per la protezione dei dati
personali.
Ad ogni modo la revisione dell'applicativo per la gestione delle
deliberazioni era già avviata da tempo - l'applicativo risale al
1999 - per tener conto delle problematiche ed esigenze che si sono
manifestate nel corso degli anni. Gli uffici stanno già operando
con INVA per completare in tempi brevi questa revisione anche per
avere nuove e più adeguate modalità di pubblicazione degli
atti.
Terza domanda: "
se è intenzione di garantire in tempi
brevi...
", eccetera. Approfitto della terza domanda per alcune
precisazioni: intanto va detto che gli uffici devono entrare in una
nuova cultura amministrativa. L'Amministrazione deve "scrivere" i
propri atti inserendo solo i dati personali necessari ed evitando
di riportare i dati cosiddetti "eccedenti" in ossequio ai principi
di minimizzazione, di proporzionalità che il nuovo regolamento
europeo impone nel trattamento dei dati personali. In secondo luogo
i cittadini e gli altri soggetti interessati devono modificare il
loro approccio alla ricerca degli atti amministrativi. Tutta una
serie di atti - solo per fare un esempio: varianti a piani
regolatori, modulistica varia, linee guida - sono liberamente
accessibili, potranno essere reperiti nelle relative pagine
tematiche del sito internet.
In terzo luogo la conoscibilità degli atti amministrativi (i
contenuti, i dati personali) è comunque garantita attraverso la
pubblicazione per 15 giorni all'albo, la pubblicazione successiva
degli estremi degli atti e la disciplina del diritto di accesso
documentale e dell'accesso civico generalizzato. In quarto e ultimo
luogo va ribadito, anche per non generare confusione, che la
trasparenza dell'azione amministrativa è assolutamente garantita in
quanto, come detto, gli obblighi di pubblicazione previsti dalla
norma vigente, in particolare dal decreto n. 33 del 2013, sono
assolutamente rispettati. Nella sezione "Amministrazione
trasparente" del sito istituzionale sono infatti pubblicati tutti i
dati e le informazioni che il decreto legislativo individua come di
obbligatoria pubblicazione. Tutte le informazioni necessarie per
conoscere l'attività amministrativa della Regione sono e restano
pertanto a disposizione di chiunque ne abbia interesse. Questa
norma però salvaguardia in modo preciso - normato anche da questa
ultima sentenza - il rispetto dei dati personali.
Dalle ore 16:04 assume la presidenza il Vicepresidente
Distort.
Distort (Presidente)
- Per la replica, la parola al
proponente, il Consigliere Bertin.
Bertin (RC-AC)
- Dalla sua animata risposta mi pare di
intravedere un rimpianto per quel rapporto tra amministratore e
amministrati che è degli anni Settanta. Il problema di fondo è che
va bene la
privacy
ma l'intervento della Regione su questo
aspetto è stato il solito intervento eccessivamente zelante. In
effetti, tutte le altre Regioni non hanno ancora intrapreso
quest'applicazione ossequiosa di questa legge, che, tra l'altro,
non è così vincolante come, tra l'altro, lei ha anche evidenziato.
Come si risponde? Si toglie tutto oltre i 15 giorni e poi vediamo.
Cerchiamo invece di fare il possibile per togliere giustamente
tutti i riferimenti personali alla privacy dei cittadini. Già in
passato l'Amministrazione regionale ha voluto "sfidare" il Garante
della privacy per una questione riguardante un dipendente e si è
presa, come ha citato anche lei, 120 mila euro di multa. Il
problema non è i singoli casi che riguardano la privacy: è
organizzare in modo diverso questo processo che permetta comunque
un'accessibilità totale e diretta da parte dei cittadini senza
filtri e altre questioni. Stiamo andando con le nuove tecnologie
verso un'altra dimensione del rapporto amministrati e
amministratori nella quale vi è in tutte le democrazie moderne il
tentativo di coinvolgere i cittadini nei processi, si parla di
open government
, un'azione iniziata da tutte le democrazie
occidentali, da Obama in particolare, una decina di anni fa e
portata avanti dalle altre Amministrazioni, nel senso di promuovere
la partecipazione dei cittadini in un rapporto di trasparenza e di
responsabilizzazione che può essere utile per diminuire gli sprechi
ed evitare la corruzione. Va pensata proprio in questo rapporto di
collaborazione e di trasparenza tra amministrati e amministratori,
è lì che bisogna trovare un rapporto e nuove tecnologie devono
essere indirizzate. In questo senso l'atteggiamento con il quale si
risponde a questa necessità in questo caso è sbagliato: "facciamo
in fretta e poi vediamo, chiudiamo tutto e poi vediamo"; cerchiamo
al contrario di approfittare di quelle giuste... i vincoli posti
dalla normativa... facciamo non per limitare le cose ma per avere
un approccio diverso, e mi pare francamente che non ci siamo.
