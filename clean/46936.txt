Classificazione
TRASPORTI E VIABILITÀ



Oggetto del Consiglio n. 3284 del 9 febbraio 2024 - Resoconto
OGGETTO N. 3284/XVI - Ritiro di mozione: "Promozione della
costituzione di un tavolo permanente con i Ministeri competenti in
materia per dirimere ogni questione che possa comportare
l'isolamento della Valle d'Aosta".
Bertin (Presidente) -
Punto n. 92. Consigliere Aggravi ne
ha facoltà.
Aggravi (RV) -
Non mi dilungherò sulla presentazione di
questa mozione, perché penso che tutti i colleghi abbiano avuto
modo, oltre che di poterla leggerla, di fare tutti i ragionamenti
del caso, visto che comunque del tema dei trasporti se ne è
lungamente parlato, non soltanto in questa "Tre giorni" di
Consiglio regionale ma anche precedentemente.
La volontà di questa mozione è quella non tanto di condizionare
l'azione politica del Governo, bensì di dare più forza, se
vogliamo, a quella che può essere un'azione che in alcune
situazioni abbiamo anche criticato.
C'è più di un problema che riguarda l'accessibilità e il
transito della nostra regione, citiamo la questione relativa alla
frana di Quincinetto, i problemi riguardanti il Tunnel du Mont
Blanc, il Traforo del Gran San Bernardo... abbiamo anche citato i
problemi che hanno riguardato l'A5, e poi abbiamo voluto anche - in
ultimo ma non è meno degli altri perché è un problema che
ulteriormente integra già quello che abbiamo - riferirci alla
chiusura della tratta Aosta-Ivrea per i lavori di elettrificazione
che ha necessariamente aumentato il traffico, in particolare sulle
strade della Media e Bassa Valle.
Questa mozione vuole impegnare il Presidente della Regione e
l'Assessore con delega ai trasporti, con il sostegno dei
Parlamentari valdostani, tutti e due, a promuovere la costituzione
di un tavolo permanente con i Ministeri competenti in materia.
Abbiamo citato in particolare quello delle infrastrutture e dei
trasporti per ovvie ragioni, ma anche quello degli affari esteri,
perché sui Trafori sappiamo che non sono trafori interregionali ma
abbiamo a che fare con altri Paesi, nonché con le relative società
concessionarie, a partecipazione pubblica o privata, per dirimere
ogni questione, contenzioso o incombenza che possano comportare
l'isolamento della Valle d'Aosta e così anche la percorribilità dei
collegamenti viari con la Francia e con la Svizzera.
Crediamo che molti di questi problemi debbano essere
necessariamente trattati insieme proprio perché uno si porta dietro
l'altro in varie situazioni.
Speriamo che quest'impegnativa non sia interpretata in modo non
corretto.
Presidente -
La discussione generale è aperta, ci sono
interventi in discussione generale? Non vedo prenotazioni, chiudo
la discussione generale. La discussione generale è chiusa. Per il
Governo replica il Presidente della Regione, ne ha facoltà.
Testolin (UV) -
Presentazione molto sintetica da parte
del collega. Effettivamente abbiamo parlato di questa tematica
abbastanza lungamente, qualcosa qui dentro, qualcosa fuori; rimane
una mozione interessante, perché ci ha dato comunque modo di
mettere a fattor comune un paio di dati, che sono quelli dal marzo
scorso fino a oggi, quindi una decina di mesi di lavori e
d'interlocuzione con i soggetti che,
à tour de rôle
, si sono
dimostrati utili, con i quali interfacciarsi, con i quali portare
avanti delle situazioni che, nel tempo, si sono dimostrate molto
faticose per il nostro territorio, sia da nord, per quanto riguarda
il Traforo del Gran San Bernardo, sia da ovest per quanto riguarda
il Traforo del Monte Bianco, sia da est per quanto riguarda la
ferrovia e per quanto riguarda l'autostrada.
Credo che la presenza della Regione Autonoma Valle d'Aosta sui
vari tavoli sia una presenza molto variegata, sotto forma di
presenza tecnica da una parte, sotto forma di presenza
istituzionale dall'altra e anche nelle funzioni prefettizie
delegate alla nostra Regione in altri tavoli che ci permettono di
partecipare, ad esempio, alla Commissione intergovernativa, tanto
per dirne una, rispetto ai trafori del Monte Bianco e del Gran San
Bernardo, e che ci permettono d'interloquire direttamente con i
Ministeri competenti da un lato e con le autorità transfrontaliere
dall'altro.
Tavoli che riguardano di più l'assessore Bertschy nelle sue
funzioni operative per quanto riguarda i rapporti con Trenitalia e
RFI, che evidentemente sono
à la une
in questi mesi e che
hanno portato a una gestione senza grossissimi problemi d'impatto,
se non quelli che si sono verificati non a causa dell'allestimento
dei sistemi sostitutivi del treno ma per altre dinamiche che tutti
ben conosciamo.
In questi mesi abbiamo avuto modo di confrontarci con referenti
che non sono solo ministeriali, non sono solo le società di
gestione delle autostrade, ma abbiamo interloquito con ANAS, con i
proprietari, con le proprietà dei due Trafori, abbiamo interloquito
con le Prefetture, quelle piemontesi e quelle all'estero, per la
chiusura del Tunnel del Monte Bianco e anche per le chiusure del
Fréjus che hanno convogliato sul nostro territorio tutta una serie
di situazioni. Gli interlocutori sono sempre diversi e la
situazione è molto dinamica e ci ha fatto anche riflettere e capire
la misura delle energie e dell'impegno che sono stati dedicati in
questi mesi a questa tematica, perché sostanzialmente - parlando
solo di comunicazioni ufficiali e di incontri e di rencontres
officielles - siamo a una trentina tra momenti di confronto, tra
missive e risposte con gli interlocutori vari, oltre alle
situazioni di confronto diretto, informale, telefonico che
settimanalmente ci impegnano a trovare delle soluzioni anche
operative, che poi in qualche modo portano a svolgere il nostro
ruolo, quello di sollecitare, in molti casi, soluzioni, perché come
è stato onestamente declinato all'interno della presentazione di
questa mozione, gli interventi diretti da parte
dell'Amministrazione possono competere su alcune di queste
infrastrutture, sulle viabilità che sono toccate da problematiche e
sicuramente solo per quanto riguarda il territorio regionale.
Ci tengo, prima di dare una lettura della nostra visione del
lavorare, a fare una carrellata, così tanto per rendervi partecipi
delle istanze e delle iniziative che sono state presentate al netto
delle attività portate avanti per il discorso della ferrovia - che
ci terrebbero probabilmente qua per la prossima ora se dovessimo
declinarle nello specifico - rispetto a quelle che sono state le
interlocuzioni per l'attivazione del servizio sostitutivo e mettere
in fila tutti gli interventi previsti dall'elettrificazione della
linea Aosta-Ivrea.
Partiamo dall'inizio di marzo dello scorso anno con delle note
al Ministero degli Affari esteri e della cooperazione
internazionale all'onorevole Tajani, che andavano nell'ottica di
chiedere e programmare le iniziative e le azioni per attenzionare
le realtà confinanti rispetto al Traforo del Monte Bianco e del
Tunnel del Gran San Bernardo, e poi le note al Ministero degli
Affari regionali e autonomie con la richiesta d'incontro in merito
alle questioni riguardanti la viabilità e i collegamenti
internazionali. Una nota al ministro degli Affari europei e le
politiche del PNRR Fitto, per portare a una dimensione che è quella
che poi necessita per alcune delle infrastrutture che collegano
l'Italia con la Francia e che meritano l'attenzione anche della
Commissione Europea, così come il rinnovo delle concessioni per il
Traforo del Gran San Bernardo.
Poi ancora una nota al Commissario europeo per gli affari
economici e monetari, onorevole Paolo Gentiloni, sempre del marzo
dello scorso anno, gli incontri a Roma con il Ministero delle
infrastrutture, nel maggio dello scorso anno, per la verifica delle
iniziative da attuarsi per i due trafori principalmente.
Poi ancora le note al Ministro delle infrastrutture dei
trasporti, Matteo Salvini, per richiedere un'attenzione particolare
sulla situazione SITRASB, che poi è stata attenzionata - e devo
riconoscerlo - dal Viceministro Rixi che più di una volta, anche
per affezione verso la nostra regione, è salito e ci ha permesso di
avere delle interlocuzioni con una certa frequenza.
Poi ancora le note al direttore generale dell'Università e
all'ARPA per attenzionare le problematiche che si sono sviluppate e
si svilupperanno nei prossimi anni rispetto alla chiusura del
Tunnel del Monte Bianco.
Ancora le note al Presidente della società Traforo del Monte
Bianco e del Presidente della società SITRASB per quanto riguarda
il Traforo del Gran San Bernardo.
Ancora delle note al Ministero per la Protezione Civile,
Musumeci, che è stato presente sul nostro territorio proprio nel
periodo successivo alla chiusura del Fréjus e che ci ha invitati a
segnalare tutte quelle che potevano essere delle criticità
insorgenti rispetto a quella dinamica.
Poi ancora la partecipazione alla Commissione intergovernativa
del Traforo del Monte Bianco nel settembre dello scorso anno, le
interlocuzioni con il Ministero degli Affari esteri e della
cooperazione internazionale, per attivare le fasi attuative del
trattato del Quirinale, per riportare con forza sul dibattito,
anche internazionale, questo tipo di iniziative.
Ancora le note alla SAV e alla RAV, sempre del settembre scorso,
per le agevolazioni a favore dei residenti che sono direttamente
collegate con le altre dinamiche e le altre problematiche che ci
sono sul nostro territorio, perché tendenzialmente possono
dirottare una parte del traffico locale sul percorso autostradale,
soprattutto nella Bassa Valle, così come ci auspichiamo un po'
tutti.
Ancora un'ulteriore nota al Ministro delle infrastrutture,
Salvini, sempre nel settembre scorso, per le note questioni sempre
sui Trafori.
Ancora al direttore generale del Traforo del Monte Bianco in
data di settembre per un'attività di confronto sulla chiusura.
Una nota ancora al ministro Salvini per la Commissione mista
italo-svizzera, in quanto mancavano dei rappresentanti del Governo
all'interno della stessa per il corretto svolgimento di un
confronto diventato ormai sempre più urgente.
Poi ancora una nota alla Protezione civile e alle Politiche del
mare nell'ottobre dello scorso anno e via dicendo fino ad arrivare
a oggi, tra confronti e situazioni che si susseguono ma che non
sono mai lineari, non sono mai caratterizzate da una costanza
d'interlocuzione, perché evidentemente lei ha citato, a titolo di
esempio, la frana di Quincinetto che ci vede coinvolti come
soggetti interessati in quanto la viabilità evidentemente sale
verso la Valle d'Aosta ma che - sia territorialmente, che dal punto
di vista delle iniziative da assumersi - è totalmente in capo alla
realtà canavesana, al Comune di Quincinetto, alla SAV, dove noi
possiamo avere delle informazioni di prima mano, essendo comunque
soci, seppur di minoranza, e con la quale abbiamo delle
interlocuzioni che vanno nell'ordine di poterci esprimere rispetto
alla necessità e al mantenimento dell'apertura dell'autostrada e
all'esecuzione di lavori che possano essere coerenti con il
mantenimento aperto delle carreggiate.
Quello che lei suggerisce quindi lo fa sicuramente con uno
spirito positivo, ma credo che raccogliere un invito di questo tipo
sia, se non utopistico, un esercizio di fantasia che non possiamo
permetterci d'attuare in questo momento e che potrebbe essere utile
se ci fosse una presenza costante di una problematica, sulla quale
gli interlocutori fossero sempre gli stessi. La dinamicità,
l'eterogeneità delle problematiche da affrontare ci impongono -
nostro malgrado - di essere attenti su più tavoli, di continuare a
lavorare e continuare a farlo nell'interesse comune con
interlocutori che sono molto variegati e con l'ausilio anche
qualche volta di aiuti che arrivano dall'esterno e da decisioni che
noi molte volte effettivamente ci troviamo solo a sollecitare. Lo
facciamo con costanza, con perseveranza e anche con l'attenzione e
la conoscenza del nostro territorio che ci permettono, qualche
volta, di riuscire a convincere anche i decisori e che possono
influire sulle varie attività che poi vengono svolte, o non svolte,
per portare a casa un risultato, come quello dell'ultima settimana
alla quale abbiamo dato merito a chi è riuscito, anche grazie alle
nostre sollecitazioni, a dirimere una controversia nella quale noi
non vogliamo entrare, ma che evidentemente sottolineiamo e
sottolineeremo tutte le volte che qualcosa per noi non gira dalla
parte giusta.
In merito alla mozione ne chiediamo il ritiro, oppure ci
asterremo.
Presidente -
Consigliere Aggravi, ne ha facoltà.
Aggravi (RV) -
Vede, Presidente, io le dissi già una
volta che chi ricopre certe cariche, chi ricopre la prima carica,
deve lasciare un po' correre il senso di sentirsi permaloso. Mi
perdoni ma non so come rappresentare quanto ho sentito, perché
nessuno ha detto che lei o altri membri del Governo non avete fatto
niente, anzi, se ne siamo a discutere e se abbiamo fatto
quest'elenco sarà perché comunque in qualche modo la Valle d'Aosta
è coinvolta.
E questa sua risposta io mi chiedo che cosa rappresenti rispetto
a quello che lei ha fatto, perché a me sembra molto una
excusatio non petita
che è una
accusatio
manifesta
, nessuno ha accusato lei in particolare di non
aver fatto nulla, quindi oggettivamente io penso che questa sua
risposta determini una debolezza e - mi spiace, perché l'ho detto -
è una mozione, vi abbiamo offerto un aiuto, magari anche
provocatoriamente, abbiamo anche tirato in ballo altri soggetti che
hanno delle responsabilità, non le abbiamo scaricate su di voi e in
particolare su di lei, e invece è prevalso un altro sentimento, che
già un'altra volta avevamo avuto modo di approfondire, e me ne
dispiaccio moltissimo. Lo sa perché? Perché da oggi in avanti, dopo
questa risposta, su questi temi, noi osserveremo, criticheremo,
riporteremo, ma difficilmente, e ce ne guarderemo bene... e se
servirà aiuto detteremo delle condizioni, perché l'aiuto l'abbiamo
offerto ed è stato rifiutato.
Le do un senso politico diverso di questa mozione: noi la
ritiriamo, proprio per dimostrare che da oggi lei in particolare...
non i membri del suo Governo, che forse sono ancora più soli su
questi temi. Siamo molto dispiaciuti. Le auguro buon lavoro.
Presidente -
La mozione è ritirata.
