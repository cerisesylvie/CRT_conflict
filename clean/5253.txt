Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 145 del 10 marzo 1983 - Resoconto
OGGETTO N. 145/VII - REALIZZAZIONE DEL PROGETTO PER IL
COLLEGAMENTO EAUX-FROIDES-COGNE ATTRAVERSO LA FERROVIA GIA ADIBITA
AL TRASPORTO DI MINERALE - (Interpellanza).
PRESIDENTE:
Do lettura dell'interpellanza presentata dal
Consigliere Mappelli:
INTERPELLANZA
Considerato che le pagine locali dei quotidiani "La Stampa" e
"La Gazzetta del Popolo" hanno recentemente dato ampio spazio al
problema del collegamento "Eaux Froides-Cogne", utilizzando la
ferrovia a scartamento ridotto già usata dall'ex Società Cogne per
il trasporto del minerale prima della chiusura della miniera;
considerato che, al riguardo, circolano voci non del tutto
esatte e poco rassicuranti, voci recepite anche dalla stampa;
allo scopo di evitare inutili discussioni, per tranquillizzare
la pubblica opinione e per avere notizie precise su un argomento di
tanta importanza
INTERPELLA
il Presidente della Giunta regionale per sapere:
1°) quali sono le intenzioni della Giunta regionale circa la
realizzazione del progetto per il collegamento Eaux Froides-Cogne,
utilizzando la galleria e la ferrovia a scartamento ridotto della
Cogne (ora Nuova Sias);
2°) se c'è l'intenzione di appaltare i lavori relativi e, in
caso affermativo, per quale epoca è previsto l'appalto;
3°) di quali fondi dispone la Regione per la realizzazione
dell'opera di cui sopra.
PRESIDENTE:
Ha chiesto di illustrare l'interpellanza il
Consigliere Mappelli. Ne ha facoltà.
MAPPELLI - (D.C.):
Per dire che parole su questo oggetto
ne sono già state sprecate troppe e dunque aspetto una risposta,
dopodichè giudicherò se la soluzione del problema va nel senso
auspicato da tutti, in particolar modo dagli amici di Cogne, dopo
gli impegni che le varie forze politiche avevano assunto a suo
tempo.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Chabod. Ne ha
facoltà.
CHABOD - (D.C.):
Come giustamente sottolinea nella
premessa della sua interpellanza il Consigliere Mappelli, sono
state spese recentemente parecchie parole a proposito del progetto
di tale collegamento ferroviario, moltissime delle quali inesatte,
se non addirittura tendenziose. E' opportuno stabilire ordine e
verità in questa vicenda, precisando quanto segue: la Giunta
regionale è intenzionata di realizzare il collegamento fra Cogne e
Eaux Froides utilizzando la galleria e la sede ferroviaria già
destinata dalla Società Cogne al trasporto del materiale. A tale
scopo il Presidente della Giunta regionale ha già firmato la
richiesta di autorizzazione previa la costruzione e l'esercizio di
economia del servizio pubblico di trasporto di persone e cose. La
Giunta regionale sta deliberando sugli ulteriori atti della
complessa procedura. La Giunta regionale è anche intenzionata ad
appaltare in fasi graduali; il mio Assessorato ha ricevuto
l'incarico relativo nel mese di dicembre 1982 ed ha ricevuto gli
atti un mese fa. Ha ultimato gli adempimenti preliminari in modo
che si possa dare il via all'espletamento dell'appalto concorso per
la costruzione del materiale rotabile destinato al trasporto delle
persone e cose entro il corrente mese di marzo. Si tratta del primo
appalto concorso, nell'ambito dell'intero progetto, limitato al
materiale rotabile. Trattandosi infatti di vagoni mai costruiti
prima d'ora e che devono essere specificatamente destinati a quelle
particolari linee in galleria, è necessario un tempo più lungo di
realizzazione rispetto al rifacimento del piano di scorrimento.
Questo primo appalto concorso che verrà fatto a cura del mio
Assessorato, sarà seguito, in tempi successivi, dagli appalti
relativi agli altri interventi necessari nell'attivazione del
collegamento, i quali data la natura delle opere, consolidamento
della galleria, ristrutturazione della stazione, ecc., saranno a
cura dell'Assessorato ai Lavori Pubblici. Il primo appalto
concorso, cioè quello di questo mese di marzo, comporterà, quando
sarà ultimato, l'aggiudicazione dei lavori per un importo
dell'ordine di 800 milioni di lire almeno.
Il bilancio di previsione 1983, così come i precedenti bilanci,
non dispone di fondi per la realizzazione dell'opera. Nell'ambito
del fondo degli investimenti per i trasporti, il mio Assessorato
provvederà a coprire le prime spese previste dal primo appalto
concorso, ora precisato. Per successivi interventi relativi a
questo o ad altri appalti, l'Assessorato è in continua trattativa
con il Ministero dei Trasporti per un aumento della quota destinata
alla Valle d'Aosta. Anche gli ambienti comunitari sono stati
interessati per i relativi finanziamenti poichè l'intero
collegamento verrà a costare non meno di 8-9 miliardi di lire,
esclusi gli altri oneri relativi alla convenzione da perfezionare
con la Nuova Sias per la cessione della sede ferroviaria.
PRESIDENTE:
Ha chiesto di parlare il Consigliere
Mappelli. Ne ha facoltà.
MAPPELLI - (D.C.):
Mi sembra che alla prima domanda ed
anche in parte alla seconda la risposta sia abbastanza esauriente
ma il suo Assessorato non mi ha detto quali sono i tempi per la
realizzazione dell'opera, per evitare in prospettiva un iter che
non abbia le scadenze.
La soluzione degli 8 miliardi mi sembra un pò ottimista; sono
contento perchè meno ne spendiamo meglio è, non vorrei essere
l'uccello del malaugurio, nel senso che anzichè otto poi ci
troviamo a doverne spendere sedici.
Devo solo sapere in quale epoca sarà prevista la realizzazione
dell'opera.
Per il resto mi sembra che di parole ne siano state dette
troppe, per cui sarebbe di buon auspicio iniziare quest'opera che,
ripeto, è stata oggetto di impegni da parte di varie forze
politiche in quel di Cogne.
