Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 120 del 29 settembre 1993 - Resoconto
OGGETTO N. 120/X - Ritiro del progetto per il parco fluviale
della Dora Bal­tea. (Interpellanza)
Interpellanza - Visto la lettera prot. 3051/GAB del 19 giugno
1992 con la quale il Presidente della Giunta ha richiesto il ritiro
del disegno di legge n. 385 presentato dalla Giunta regionale in
data 12 feb­braio 1992 e già iscritto all'ordine del giorno
dell'adunanza consiliare del 3, 4 e 5 giugno 1992.
Considerato l'enorme importanza per la Valle d'Aosta del
recu­pero ambientale e culturale delle aree fluviali della Dora
Baltea favorendo uno sviluppo omogeneo a fini turistici e
ludico-ricrea­tivi.
Rilevato che la bozza di piano territoriale paesistico
recente­mente inviata ai comuni per il parere di loro competenza
non contiene alcun riferimento al piano fluviale della Dora
Baltea.
I sottoscritti consiglieri regionali
interpellano
la Giunta regionale per conoscere
1) quali siano stati i motivi del ritiro del disegno di legge n.
385 del 12 febbraio 1992 e del mancato inserimento del piano
flu­viale nel progetto del P.T.P. regionale;
2) quali sono gli intendimenti della Giunta al riguardo.
F.to: Viérin Marco-Lanièce.
Presidente -
Ha chiesto la parola il Consigliere
Viérin Marco.
Viérin M. (DC) -
Mi ha fatto piacere che in questi
ultimi interventi si sia parlato di vivibilità, perché questa è
proprio una questione di specifica competenza di questa parola, di
cui ci riempiamo la bocca.
Una piccola cronistoria va fatta e soprattutto va ricordato che
le aree fluviali della Dora Baltea sono da sempre state oggetto di
importanti interventi infrastrutturali, sovente fra loro non
coordinati, che hanno determinato l'impoverimento di molte delle
potenzialità che caratterizzano le zone lacustri e fluviali.
L'obiettivo che si poneva e che dovrà continuare a porsi il
piano fluviale della Dora Baltea è quindi il recupero delle stesse
aree, finalizzandole a funzioni ludiche e ricreative, in vista di
un uti­lizzo da parte non solo della popolazione residente, ma
altresì di quella turistica, offrendo una diversificazione
stagionale e geografica.
In tal senso l'iniziativa trova fondamento anche negli indirizzi
dettati dalla CEE, che si è appunto espressa invitando gli stati
membri a promuovere interventi atti alla redistribuzione spa­ziale
e temporale del turismo.
Sul piano in questione gli enti locali sono stati contattati dai
progettisti in ben due fasi diverse. Vi è stato un primo contatto,
chiamiamolo conoscitivo, cioè per verificare le esigenze locali ed
ogni altro eventuale problema prima di elaborare un progetto
definitivo. Un secondo incontro, chiamiamolo propositivo, con la
trasmissione di tutti gli elaborati progettuali, che hanno tenuto
conto delle esigenze locali determinate nella prima fase, sui quali
le amministrazioni interessate, comuni e comunità mon­tane, hanno
dato un parere favorevole con specifica delibera­zione o di
consiglio o di giunta. Unico ente locale mancante all'appello è il
Comune di Aosta, che non riesce a dare nessuna possibilità ai
propri cittadini di poter vivere il proprio tempo li­bero fuori dal
traffico, dall'inquinamento e dal pericolo di eventuali
incidenti.
Infatti, di quali spazi verdi oggi la famiglia aostana può
usu­fruire? In questo momento se le famiglie, gli anziani e i
giovani vogliono andare in bicicletta, a correre o a passeggiare,
rischia­no grosso in merito alla loro incolumità: altro che
vivibilità, qui si parla di incolumità fisica!
D'altronde, tale situazione è sotto gli occhi di tutti e la
popola­zione direttamente interessata è pari al circa il 70
percento di quella valdostana. Basti pensare che il sig. Carbone
Domenico ha raccolto oltre mille firme a favore del piano fluviale
in pochi giorni. Vorremmo che anche un progetto essenziale per la
no­stra comunità presente e futura, sul quale le amministrazioni
interessate hanno espresso il loro assenso a dimostrazione della
necessità di tale intervento, non venga accantonato perché av­viato
da altri governi regionali. Se questo dovesse succedere, sarebbe
pura miopia amministrativa.
Quindi, visto la lettera prot. 3051 della Presidenza della
Giunta del 19 giugno 1992, con la quale il Presidente della Giunta
ha richiesto il ritiro del disegno di legge, già posto all'ordine
del giorno del Consiglio e presentato dalla Giunta regionale in
data 12 febbraio 1992; considerata l'enorme importanza per la Valle
d'Aosta del recupero ambientale e culturale delle aree fluviali
della Dora Baltea, favorendo lo sviluppo omogeneo a fini turi­stici
e ludico-ricreativi; rilevato che la bozza di piano territoria­le
paesistico recentemente inviata ai comuni per il parere di lo­ro
competenza non contiene alcun riferimento al piano fluviale della
Dora Baltea, fatta eccezione per le norme di attuazione che
prevedono i programmi integrati e fra questi la Dora Bal­tea,
comunque senza nessun riferimento al lavoro già realizza­to e
denominato piano fluviale; si chiede alla Giunta regionale quali
siano stati i motivi del ritiro del disegno di legge n. 385 del 12
febbraio 1992 e del mancato inserimento del piano flu­viale nel
progetto del PTP regionale, quali sono gli intendi­menti della
Giunta al riguardo.
Presidente -
Ha chiesto di parlare l'Assessore del
turismo, sport e beni cul­turali, Voyat.
Voyat (UV) -
Credo che per salvare il degrado
degli spazi lungo la Dora non ci sia bisogno di leggi o di grandi
progetti di parchi fluviali. Ri­tengo che ogni comune avrebbe la
possibilità di salvaguardare la sua zona, senza bisogno di questo
intervento.
Questo disegno di legge era comunque di difficile applicazione.
Innanzitutto per i tempi lunghi, in quanto i vari comuni avreb­bero
dovuto recepire all'interno del piano regolatore le indica­zioni
del piano fluviale; in secondo luogo, per il fatto che il pia­no
territoriale stava per essere ultimato, si è ritenuto di non
mandare avanti la legge con le indicazioni di questo piano, ma di
farlo recepire nel tempo all'interno del piano territoriale
pae­saggistico.
La legge per il piano territoriale prevedeva dei finanziamenti a
comuni, o a privati, o a società, ma il suo scopo principale era
quello di formare un comitato per la gestione del piano e una
società per la costruzione e la gestione del piano. Credo sia
invece molto più logico recepire tutto questo all'interno del
pia­no territoriale, facendolo programmare dai vari comuni, ognuno
a seconda delle sue esigenze e delle sue possibilità, tenendo
an­che conto che gran parte dei comuni avevano il piano regolatore
con una indicazione di questi territori in un senso molto diverso
da quello che era il piano fluviale, cioè comuni che arrivano fino
alla Dora con il piano regolatore che prevede zone agricole, altri
con zone industriali o artigianali, e via di seguito.
Comunque con questo non si vuol dire che si è accantonato. Si
ritiene più logico che questi principi vengano recepiti nei piani
territoriali.
Ora il piano territoriale ha già una fascia di rispetto nel
quale poter inserire il piano territoriale; nel prosieguo della
discussione ogni comune può chiedere di recepire quello che a lui
interessa: ad esempio, un comune può essere interessato alla parte
ludico-sportiva, un altro invece ad iniziative commerciali o
alberghiere. Quindi non si è voluto affossare il piano fluviale; si
è solo detto che, essendoci il piano territoriale, è meglio che sia
inserito nel piano territoriale. Nello stesso tempo non si creavano
questi nuovi comitati, che avrebbero dovuto gestire questo piano, e
non c'era la necessità di creare anche delle so­cietà con la
partecipazione di regione, comuni e comunità montane o privati per
la costruzione e la gestione del piano. Ritengo più logico che ogni
comune, sempre recependo dal pia­no, se l'organizzi per conto
proprio.
Invece una cosa importante ed interessante da fare è
ripristi­nare, ove prima esistenti, i percorsi lungo la Dora,
perché in al­cuni tratti c'erano dei percorsi che poi sono stati
annullati, sia perché hanno fatto delle costruzioni, sia perché i
privati hanno cintato fin sulla Dora, mentre, in altri casi, c'è
stato lo sposta­mento per la costruzione dell'autostrada. La cosa
principale da fare sarebbe ripristinare questo percorso lungo la
Dora, a volte sulla destra orografica, a volte sulla sinistra, ma
l'importante, ripeto, è ripristinare questo camminamento lungo la
Dora che darebbe questo sfogo. Ed anche per ripristinare questi
percorsi ritengo sia sufficiente per il momento realizzare semplici
piste proposte dai vari comuni, senza andare ad approvare un piano
fluviale quando abbiamo il PTP che sta per essere approvato.
Si dà atto che dalle ore 18,21 riassume la presidenza il
Presi­dente Stévenin.
Presidente -
Ha chiesto la parola l'Assessore
all'ambiente, territorio e tra­sporti, Riccarand.
Riccarand (VA) -
Qui si dice che il PTP non
contiene alcun riferimento al piano fluviale della Dora Baltea: se
si intende piano fluviale quel tipo di progetto elaborato dai
progettisti incaricati questo è vero, perché sono due progetti che
facevano riferimento a realtà di­verse, ma se si intende la
sostanza delle cose, cioè l'utilizza­zione e la riqualificazione
della fascia fluviale della Dora Bal­tea, la proposta di PTP
contiene un preciso programma integra­to di interesse regionale che
si chiama proprio Dora Baltea e che riguarda tutta la fascia
fluviale della Dora Baltea da Courmayeur fino a Pont-Saint-Martin.
E' illustrato in modo preciso nella relazione del PTP, dove si dice
molto chiaramente che il programma riguarda il ripristino
ambientale e paesistico della fascia della Dora Baltea, lungo tutto
il suo corso, in terri­torio regionale, con riuso e
riqualificazione delle aree compro­messe e formazione di un sistema
lineare per la ricreazione, il turismo naturalistico e lo sport.
Cioè, il PTP prevede, come primo dei programmi integrati di
interesse regionale, proprio questo sulla Dora Baltea. Quindi credo
sia evidente che quello studio, che era stato fatto sul piano
fluviale vada recuperato all'interno del PTP e poi dovrà trovare la
sua attuazione so­prattutto avendo come soggetti le realtà
comunali.
Ho parlato con i progettisti che erano stati a suo tempo
incari­cati del piano fluviale, ed ho espresso chiaramente alcuni
ele­menti di difficoltà nell'attuazione di quel progetto, che erano
emersi già in corso di elaborazione del progetto stesso. Quel piano
fluviale, così come è stato elaborato, è diventato più un piano di
sviluppo di una serie di comuni del centro Valle, che un piano
fluviale legato alla fascia della Dora, si è cioè esteso
enormemente. Più si è esteso, andando a prendere poi gli af­fluenti
laterali, andando a prendere una serie di comuni che non avevano
contatto diretto con la Dora, più è diventato un piano di complessa
gestione, di risorse imponenti da mobilitare, e poi di difficile
realizzazione. Quindi credo che vada anzitutto recuperata, per
l'utilizzazione di quel piano, la parte che ri­guarda direttamente
la fascia fluviale e che è la prima su cui si deve intervenire, in
cui ci sono più interventi urgenti da fare di riqualificazione. C'è
comunque all'interno del PTP un pro­gramma integrato, in cui il
senso del piano fluviale è previsto ed è contenuto.
Presidente -
Ha chiesto la parola il
Vicepresidente, Viérin Marco.
Viérin M. (DC) -
Mi stupisce alquanto ciò che ho
sentito fino adesso. Inizio con quanto enunciato dall'Assessore al
turi­smo, il quale dice che non c'è bisogno dell'intervento della
Re­gione, in quanto ogni comune dovrebbe prevederlo a seconda delle
sue esigenze. Vorrei allora sapere perché questa Giunta, che si
dice continuazione della passata, abbia portato avanti il PTP, sul
quale tutti gli enti locali non sono concordi.
- La giusti­ficazione è stata quella di porre un tetto sopra la
Valle d'Aosta, in modo da evitare che un comune che confini con un
altro ab­bia regolamentazioni diverse su certe aree. Questo può
andare bene, ma prima abbiamo sentito affermare una cosa molto
di­versa.
Si è parlato di difficoltà di realizzazione in quanto i PRG
comu­nali non sono conformi; ma i PRG comunali non sono conformi
neanche al PTP, quindi lo stesso problema poteva essere be­nissimo
abbinato.
In terzo luogo si è detto che si prevedeva di affidare la
gestione futura a delle società private; qui da una parte
decantiamo, come hanno già detto alcuni colleghi stamani, la
privatizza­zione, ed io non dico che sia giusta la privatizzazione
completa, o che la privatizzazione non entri per niente, ma ci
vuole sem­pre un dosaggio equilibrato in certe cose che hanno anche
del sociale. Quindi anche qui ci sono delle incongruenze.
Poi, secondo l'assessore Voyat bisognerebbe prevedere, come
prevede il PTP nel piano integrato della Dora Baltea, il recupe­ro
dei camminamenti; anche io vi ho fatto riferimento nella mia
relazione, quando ho detto: "fatta eccezione per le norme di
attuazione che prevedono i programmi integrati e fra questi la Dora
Baltea", comunque senza nessun riferimento al lavoro già realizzato
e denominato piano fluviale. Perché questo? E qui ri­spondo a
quanto enunciato dall'Assessore Riccarand, perché anche lui ha
evidenziato il fatto che nel PTP c'è una indicazione nelle norme di
attuazione del piano integrato. Certo che nel piano integrato c'è
anche il piano della Dora Baltea. Ma sap­piamo benissimo che sono
stati dati ulteriori mesi agli enti lo­cali per fare le valutazioni
sul PTP e il passo sarà lungo, perché vi sono innumerevoli problemi
negli enti locali in merito al PTP. Ci troveremo con alcune zone,
che qui dico chiaramente, in cui non si potrà più recuperare il
camminamento, perché nel contempo le amministrazioni locali avranno
concesso, come prevedono i loro piani regolatori, alcune
autorizzazioni, poiché non c'è una fascia precisa lungo tutta la
Dora. Nel mio comune c'è la zona autoporto, dove un domani che si
dà esecuzione a certi progetti, la striscia di camminamento non
passerà più. Come d'altronde già adesso forse non passerà più a
Plan Féli­naz, nella zona di Charvensod. Quindi in futuro queste
zone di camminamento a cosa serviranno? Al cittadino aostano per
prendere l'auto, andare fino a Saint-Marcel e poi partire da lì con
la bicicletta, o con i ragazzini a piedi o altre cose ancora?
Ricordo che c'era un progetto già esteso con planimetrie ben
specifiche sulle quali i comuni si erano già pronunciati, e qui c'è
un tomo di delibere di comuni e di comunità montane, fra cui manca
solo il Comune di Aosta. E direi che è vergognoso che manchi Aosta,
perché questo progetto era finalizzato soprattut­to ai 35 mila
cittadini di Aosta, che attualmente è una città in­vivibile.
La mia istanza è stata proprio quella di invitare a rivedere,
al­meno per non perdere di vista questa situazione, le planimetrie
dove era previsto il passaggio di queste infrastrutture; poi ci si
può confrontare sul fatto di infrastrutture di un certo tipo o di
altro tipo, però visto che si è fatto un PTP dove si poteva
intro­durre a livello planimetrico il piano fluviale, sul quale le
am­ministrazioni locali hanno dato il loro assenso con delibere di
Consiglio e di Giunta, andava fatto. Questo per un discorso di
buona amministrazione.
