Classificazione
MINORANZE ETNICHE E MOVIMENTI MIGRATORI
Movimenti migratori



Oggetto del Consiglio n. 869 del 22 settembre 2021 - Resoconto
OGGETTO N. 869/XVI - Interpellanza: "Soluzione delle
eventuali criticità emerse dalle ispezioni effettuate nei centri di
accoglienza temporanea presenti sul territorio valdostano".
Bertin (Presidente) -
Punto n. 29. Per l'illustrazione,
ha chiesto la parola il consigliere Manfrin, ne ha facoltà.
Manfrin (LEGA VDA) -
Spero di non rubare il mestiere al
collega Distort nel citare un filosofo ma mi si rende necessario.
"So di non sapere, disse Socrate dinanzi alla giuria che lo
condannò successivamente a morte, ma sapeva bene da dove voleva
partire, infatti la consapevolezza di non sapere è un invito a
conoscere, a indagare per imparare, per andare oltre quel mondo
ordinario del conosciuto. Chi crede di sapere ogni cosa segue uno
schema prestabilito, in altre parole non indaga, non sperimenta,
non scopre, non conosce, non si pone domande, perciò rimane fermo,
immobile, statico e attinge esclusivamente alla propria
memoria".
Con questa interpellanza quindi torniamo a parlare dei centri di
accoglienza presenti sul territorio regionale, centri in cui a più
riprese si è evidenziato l'effetto benefico sui soggetti ospitati
dai progetti di accoglienza e di cui si è motivata la mancata
partecipazione a successive gare indette dal 2019 da parte dei
soggetti ospitanti a causa della riduzione dei contributi che
avrebbe trasformato quei progetti in mero servizio alberghiero.
Avrei voluto parlare con cognizione di causa, Presidente,
portando dati e numeri, purtroppo devo affidarmi con socratica
incertezza alla mia non conoscenza della materia visto che è stato
negato l'accesso ai verbali di ispezione dei centri di
accoglienza.
Vede, se io avessi saputo, avrei potuto dire che nel 2019 è
stato richiesto di individuare la tipologia di insetti parassiti
causa delle morsicature lamentate dai migranti e mettere in atto
urgentemente tutte le attività necessarie a eliminare il problema
rappresentato, oppure avrei potuto dirle che era necessario
ripristinare la fornitura delle derrate alimentari da parte
dell'ente gestore annullando l'erogazione del
food money
,
purtroppo io non so. Se io avessi saputo, avrei saputo che i
migranti si sono dichiarati scontenti del servizio di accoglienza e
le stanze occupate da due o tre persone... due di essi lamentano il
mancato funzionamento del riscaldamento avvenuto nello scorso
periodo autunnale e si sono riscaldati mettendo pentole di acqua a
bollire sul fuoco, però io non so.
Se avessi saputo, avrei potuto dire che, per quanto riguarda le
condizioni igieniche, gli ospiti riferiscono di svolgere da soli
tutte le operazioni di pulizia del centro, anche quelle che
venivano precedentemente effettuate dal personale dell'ente
gestore, e vengono segnalati la presenza di scarafaggi e altri
insetti non meglio identificati nelle camere da letto, in passato
avevano lamentato morsicature su braccia e gambe da parte di
insetti, cimici e pulci e, rispetto alla fornitura dei pasti, gli
ospiti affermano di mangiare due o tre volte al giorno in
struttura. I pasti non sono erogati dall'ente gestore che non si
occupa neanche della fornitura delle derrate alimentari, ma
corrisponde un contributo economico pari a 40 euro pro capite ogni
dieci giorni, 4 euro al giorno per mangiare tre volte. Gli ospiti
provvedono a cucinare gli alimenti da loro acquistati autonomamente
e lamentano però l'esiguità dell'importo sconosciuto, purtroppo io
non so. Che gli ospiti siano insoddisfatti del gestore del servizio
in quanto il gestore è restio a fornire gli abbonamenti ai mezzi
pubblici non lo sappiamo, non sappiamo che i
cloud money
di
20 euro non sono sufficienti per far fronte alle esigenze degli
ospiti e gli ospiti lamentano l'impossibilità di acquistare scarpe
e giacche invernali. Non sappiamo che nella documentazione inviata
dall'ente, nonostante il gestore avesse detto che aveva fornito il
vestiario, non figura alcun registro di consegna del predetto
vestiario. Non sappiamo che per circa un mese non hanno potuto
usufruire della connessione
Internet
in quanto il gestore
aveva disdetto il contratto sostenendo che non era obbligato a
fornire quel servizio e, malgrado le contestazioni da parte degli
ospiti, il servizio è stato ripristinato solo a seguito di
intervento della struttura di Affari di prefettura e non sappiamo
che non ci sono operatori presenti durante la notte e che, in caso
di necessità, possono contattare il reperibile di turno. Non
sappiamo che la presenza degli operatori durante il giorno sembra
essere molto ridotta o quasi del tutto assente. Non sappiamo che
gli ospiti esprimono difficoltà di ottenere risposte immediate dai
gestori in caso di necessità. La responsabile del centro, che viene
individuata nella figura di... ovviamente non lo sappiamo come si
chiama, risulterebbe presentarsi in struttura solo in occasione
della consegna del
cloud food pocket money
, quindi qualche
giorno nel corso del mese. Non sappiamo che l'ente gestore non ha
più proposto nessun tipo di attività rispetto allo sport, al
volontariato, a corsi di formazione professionale, tranne qualche
sporadico tirocinio e tutti gli intervistati valutano negativamente
la soppressione di queste iniziative, sport e volontariato che
dichiaravano essere utili. Non sappiamo che appunto questi ospiti
dichiarano di ricevere gratuitamente medicine di cui necessitano
solo se si tratta di farmaci generici, mentre se si tratta di
farmaci specifici, gli intervistati riferiscono dover provvedere a
loro spese all'acquisto degli stessi. Non sappiamo che la scarsa
presenza degli operatori del centro crea difficoltà a ottenere
risposte immediate da parte dell'ente gestore rispetto alle
segnalazioni di guasti e richieste di intervento e le domande
avanzate dagli ospiti. Non sappiamo le criticità che abbiamo già
elencato rispetto ai biglietti, rispetto al cloud money, rispetto
al food money: 4 euro al giorno per mangiare tre volte al giorno,
lo ripeto ancora una volta. Non sappiamo che il centro nel suo
complesso presenta un considerevole peggioramento sia dal punto di
vista igienico, sia dal punto di vista della sicurezza. Non
sappiamo il perdurare della non conformità dell'erogazione dei
servizi di pulizia da parte dell'ente gestore rispetto all'offerta
tecnica presentata in fase di gara che garantiva appunto tutta una
serie di iniziative tra cui la rimozione delle numerose blatte sia
vive che morte presenti sul pavimento, muri, armadi della cucina e
sui cibi della dispensa e non sappiamo che il centro è interessato
da un'importante infestazione di scarafaggi. Non sappiamo che in
cucina i contenitori di immondizia utilizzati per la raccolta
differenziata, pur essendo dotati di idoneo coperchio, continuano a
essere scoperchiati. Non sappiamo della presenza di cimici nelle
stanze da letto, non sappiamo di tutte queste criticità: disordine
diffuso, i materassi a diretto contatto con il pavimento, la stufa
fornelli posizionata nel sottotetto a 20 centimetri dalle travi, la
proliferazione della presenza di multiprese, molte delle quali
divelte e con fili scoperti, prolunghe e ciabatte volanti. Non
sappiamo della presenza sotto i letti di posaceneri, mozziconi di
sigarette e bottiglie di plastica, la presenza nelle camere di
pentole e piatti sporchi abbandonati sui pavimenti unitamente a
imballaggi contenenti dei generi alimentari. Non sappiamo della
presenza di pentole completamente carbonizzate, frigo in condizioni
igieniche critiche, presenza di disordine diffuso, sporcizia sul
terrazzino esterno e presenza nel sottotetto di una finestra
divelta.
Non sappiamo che, per quanto riguarda la mediazione linguistica,
sulla base della scheda del dettaglio "risorse umane" inviata dal
gestore, non risulta alcun mediatore linguistico assunto dalla
cooperativa.
Non sappiamo che, per quanto riguarda l'informazione normativa,
nonostante venga detto che un'operatrice del centro eroga questo
servizio, gli ospiti intervistati hanno dichiarato che non stanno
ricevendo alcun tipo di supporto da parte dell'ente in materia di
informazione normativa e che per le varie necessità legate
all'evoluzione della loro situazione giuridica si rivolgono
direttamente ai propri legali, e che nessun ospite è stato in grado
di individuare la figura dell'informatore legale.
Non sappiamo che nel servizio di supporto all'integrazione
orientamento del territorio non vi sono figure specializzate in
seno all'ente gestore che erogano il servizio e appunto gli
operatori generici del centro garantiscono tale servizio.
Non sappiamo che non ci sono attività del tempo libero, non
sappiamo che non c'è il servizio di barberia e l'ente gestore eroga
10 euro in contanti ogni dieci giorni per l'acquisto del materiale
necessario, insomma non sappiamo un sacco di cose.
Quello che sappiamo è che, se avessimo saputo di tutte queste
criticità, certo le avremmo contestate all'interno di quest'aula.
Purtroppo, come lei ha giustamente ricordato, queste informazioni
non possono essere fornite perché il Servizio di prefettura
chiaramente dipende da dipendenti regionali di una struttura
regionale pagata con fondi regionali ma non ci viene dato un
feedback
, un ritorno delle condizioni delle strutture in cui
vivono queste persone.
Allora io posso fare una riflessione alla fine di tutta questa
mancata conoscenza di questi elementi, la prima riflessione
effettivamente è che se una cooperativa dice che il mero servizio
alberghiero è brutto darlo... e quindi un rimborso spese che
appunto la vede fornire questo mero servizio alberghiero...
evidentemente non ne vede l'utilità perché l'importante invece è
fare progetti, portare avanti l'integrazione, insegnare la
mediazione, sport, volontariato o quant'altro, mal si concilia con
quello che purtroppo noi non sappiamo. Mal si concilia anche il
fatto che tutte queste rilevazioni noi avremmo potuto saperlo,
avremmo voluto saperlo che erano già state rilevate nel 2019 e che
però sono perdurate fino all'attualità e non sappiamo, ma questo
potremmo saperlo perché ci sono delle ordinanze, ci sono delle
delibere e quant'altro, che tutto questo splendido servizio a
disposizione di queste persone, che ovviamente vanno accolte,
integrate e quant'altro, costa 32,50 euro IVA esclusa.
Per una cifra che si aggira intorno ai 32,50 euro a persona ogni
giorno quindi viene erogato un servizio che definire scadente è
definire poco, lo definiremmo scadente se conoscessimo i dati, ma
purtroppo questi dati non li conosciamo.
In tutta questa mancanza di conoscenza di dati una cosa mi sento
dirla, Presidente: se effettivamente quello che io ho ipotizzato e
che è soltanto appunto un'ipotesi e che non certo non corrisponde
alla realtà, effettivamente corrispondesse alla realtà, direi che
dovrebbero essere interessati ben altri organi, perché significa
che chi viene pagato per l'accoglienza probabilmente
quest'accoglienza non l'ha fatta e questi soldi li ha fatti sparire
in qualche maniera.
Presidente -
Per la risposta, ha chiesto la parola il
Presidente della Regione, ne ha facoltà.
Lavevaz (UV) -
Cercherò di dare una risposta al suo
quesito di natura maieutica per quanto mi è dato sapere, quello che
non so non potrò esprimerlo.
La prima domanda è: "se siano avvenute delle ispezioni nelle
strutture convenzionate dal 2019 ad oggi", ovviamente sì, dal 2019
ad oggi sono state effettuate ventuno ispezioni nei centri di
accoglienza.
Per quanto riguarda invece le criticità emerse, effettivamente
nel tempo, all'esito dell'attività ispettiva, in alcuni casi sono
stati effettivamente rilevati dei rilievi nei confronti degli enti
gestori dei centri di accoglienza. Il nucleo di monitoraggio ha poi
effettuato successivi controlli per verificare l'avvenuto
adeguamento alle raccomandazioni che erano poi state formulate.
Bisogna anche dire che le stesse ispezioni hanno anche messo in
luce la presenza di buone pratiche, lei ha descritto una sorta di
inferno dantesco, seppur ipotetico ovviamente, e fortunatamente
così non è, nel senso che ci sono delle problematiche che vengono
rilevate, ci sono dei problemi da risolvere che si risolvono almeno
nella maggior parte dei casi, bisogna anche dire che ci sono delle
buone pratiche che sono adottate nell'ambito dei centri di
accoglienza.
La terza domanda chiede se "in caso di criticità sia intenzione
dell'Amministrazione di intervenire affinché queste vengano risolte
ed eventuali servizi non erogati o mancanze riscontrate vengano
contestate ai soggetti gestori". Per quanto riguarda questa
domanda, nei casi di criticità non risolte sono state effettuate
formali contestazioni agli enti gestori ai fini dell'applicazione
delle eventuali penali, così come previsto nelle relative
convenzioni che sono state sottoscritte all'epoca.
Senza entrare nel merito dei casi puntuali, questa è un po' la
situazione.
Presidente -
Per la replica, ha chiesto la parola il
consigliere Manfrin, ne ha facoltà.
Manfrin (LEGA VDA) -
Mi conforta il fatto che siano state
effettuate ventuno ispezioni nelle strutture di accoglienza, avrei
avuto piacere di capire quali sono le buone pratiche e quali invece
siano state le criticità rilevate nelle strutture, ma immagino che
non abbia avuto tempo di approfondire e di riassumerle brevemente
per quest'Aula e per i cittadini che ci ascoltano all'esterno, però
il problema vede, Presidente, è uno: che se nel 2019 io faccio
un'ispezione e rilevo che all'interno di una struttura di
accoglienza ci sono le blatte, ci sono le cimici e c'è il
food
money
, cioè vengono dati 4 euro al giorno a persona per
mangiare tre volte al giorno e io intimo al gestore di porre
rimedio a questa situazione incresciosa e nel 2021 rilevo che un
rimedio a questa situazione incresciosa non si è posto, qui ci
troviamo in tutt'altra fattispecie. Qui non c'è una banale
contestazione del mancato rispetto di un contratto banale, dovevate
fornire questo servizio, li dovete portare a giocare a calcio e
invece li avete portati a giocare a basket, avevate detto calcio,
portateli a calcio. No, qui c'è un gestore che percepisce 32,50
euro al giorno per ogni persona e che a fronte di questo emolumento
dovrebbe fornire dei servizi e probabilmente, ma, secondo me, no,
perché sono veramente tutte sicuramente attività non commerciali e
volte all'accrescimento sociale e non certo al profitto, però
diciamo che magari un minimo profitto potrebbero anche tirarlo
fuori, però minimo, perché io mi chiedo obiettivamente, a fronte di
un tipo di servizio come questo, se le cose che ovviamente
ipoteticamente io ho evocato fossero vere, quale sarebbe il margine
di guadagno per il gestore di una struttura di questo tipo e
soprattutto, a fronte della mancata erogazione di numerosi servizi,
quali sarebbero e quali sono le responsabilità di colui che non ha
erogato quel tipo di servizio. Io sarei molto curioso. Allora,
vede, Presidente, io non sono un Prefetto e non ricopro funzioni
prefettizie ma lei sì e soprattutto lei ha il quadro della
situazione.
È possibile quindi - glielo concedo, Presidente - che lei non
abbia letto oppure abbia letto distrattamente oppure sia venuto a
conoscenza del fatto che ci fossero delle ispezioni nei centri di
accoglienza soltanto in occasione della mia interpellanza, però da
questo punto in poi io mi attendo, Presidente, che lei compia i
conseguenti passi necessari per fare in modo che i soldi pubblici
che sono stati erogati in maniera copiosa per questo tipo di
accoglienza e che hanno visto questo tipo di rispondenza rispetto
al bando che è stato fatto dalla Regione autonoma Valle d'Aosta...
che, rispetto a questi, venga aperto un ampio approfondimento nel
merito - non mi permetto indagine - delle responsabilità di chi
evidentemente questo servizio non lo ha erogato. Io mi auguro che
lei, Presidente, lo voglia fare, se poi non si farà carico di fare
questo passo, a questo punto saremo costretti noi a chiedere i
dovuti approfondimenti.
