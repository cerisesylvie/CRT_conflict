Classificazione
ISTRUZIONE PUBBLICA
Istituzioni scolastiche



Oggetto del Consiglio n. 210 del 13 gennaio 2021 - Resoconto
OGGETTO N. 210/XVI - Interpellanza: "Misure per la riapertura
in sicurezza delle scuole secondarie di primo e secondo
grado".
Bertin (Presidente) -
Passiamo al punto n. 23 dell'ordine
del giorno. Ha chiesto la parola il consigliere Perron per
l'illustrazione, ne ha facoltà.
Perron (LEGA VDA) -
Riuscire a tracciare un quadro
esaustivo di quanto sta accadendo riguardo alla scuola a livello
nazionale è diventata una cosa piuttosto ardua. Il balletto di date
e percentuali riguardo al ritorno delle lezioni in presenza degli
alunni delle scuole superiori è stato estenuante e segno evidente
di un Governo nazionale in seria difficoltà, rammento, ad esempio,
la falsa partenza del 7 gennaio poi prorogata all'11.
Due sono le domande, secondo me, importanti alle quali cercherò
di abbozzare una risposta. Per prima cosa credo si debba tenere a
mente il quadro degli studi effettuati sul contagio a scuola perché
poi la domanda veramente importante che ci si fa è: le scuole sono
responsabili dell'aumento dei contagi avvenuto da settembre? I
risultati degli studi che si possono trovare, sebbene siano pochi
per ovvi motivi di tempo, sono stati anche in parte discordanti.
C'è un primo studio sui dati dell'Emilia Romagna nel settembre
2020, che certificava che la trasmissione all'interno delle scuole
si è verificata in modo significativo nella fascia tra 10 e 18
anni, mentre non sono stati rilevati casi importanti nella scuola
dell'infanzia. Uno studio invece più recente e molto più ampio è
stato pubblicato a dicembre e ha incrociato dati del Ministero
dell'istruzione, banche dati regionali e Istituto Superiore di
Sanità nel periodo che va dal 14 settembre al 7 novembre sul 97
percento delle scuole italiane, ovvero 7,3 milioni di studenti e
770 mila insegnanti. Il risultato emerso evidenzia un ruolo non
decisivo della riapertura della scuola ai fini del contagio della
seconda ondata Covid. Secondo lo studio, le scuole, quando
riaperte, non hanno contribuito all'aumento dell'indice Rt, anzi,
in alcune Regioni dove le scuole hanno aperto prima, l'Rt è
aumentato più tardi rispetto alle Regioni dove le scuole hanno
aperto dopo e viceversa.
Direi quindi che, con tutte le prudenze del caso, ovviamente
possiamo ritenere la scuola come relativamente sicura, io sono
stato a scuola fino a poco tempo fa e posso assicurare che i
protocolli sono stringenti e vengono rispettati. A conferma di
questo anche il presidente dell'Istituto Superiore di Sanità
Brusaferro ha definito la scuola un ambiente nei quali i rischi non
sono superiori ad altri contesti.
In secondo luogo credo che ci si debba chiedere quanto funzioni
la famosa o, meglio, famigerata ormai didattica a distanza. Anche
qui ci sono degli studi, in particolare ce n'è uno olandese che
parla del ritardo del 20 percento negli apprendimenti di bambini
nella scuola primaria con lo studio a distanza, cioè uno studio
francese nel quale si evidenzia che gli alunni di seconda
elementare hanno subito un rallentamento consistente degli
apprendimenti, soprattutto nella lettura e nella scrittura, mentre
per la matematica i problemi si hanno soprattutto nei bambini che
hanno un
background
più svantaggiato. Abbiamo già fatto
rilevare in questa sede che la didattica a distanza aumenta le
disuguaglianze sociali, proprio quelle disuguaglianze che una sana
meritocrazia scolastica dovrebbe riuscire ad appianare dando gli
strumenti ai più meritevoli per emergere, qualsiasi sia la loro
classe sociale di appartenenza. Non ci riuscivamo già prima, già in
tempi normali, abbiamo i dati OCSE che lo testimoniano purtroppo,
non riusciamo a collimare, a far progredire, poi nelle classi
sociali, nella mobilità sociale che in Italia purtroppo è azzerata
praticamente, non c'è meritocrazia e questo lo dobbiamo anche
purtroppo all'insuccesso da questo punto di vista della scuola,
quindi non ci riuscivamo prima e con la DAD peggioriamo
ulteriormente la situazione. Secondo un
report
pubblicato da
Mckinsey a dicembre e che riguarda 25 Stati degli USA, se la
chiusura delle scuole dovesse prolungarsi fino a fine dell'anno,
gli alunni rischierebbero di accumulare un ritardo complessivo di 9
mesi, che diventano 12 poi per i bambini in condizioni più
svantaggiate, come al solito piove sempre sul bagnato e invece,
quando è secco, la siccità aumenta.
Detto questo, è interessante notare come siano nati i movimenti
di studenti che in tutta Italia protestano e chiedono di poter
tornare a scuola in presenza al più presto, una scuola che viene
considerata dimenticata dalla politica e non solo, accusata poi di
favorire il contagio a causa di comportamenti errati dei ragazzi
soltanto per nascondere, in maniera anche piuttosto ipocrita, le
mancanze organizzative delle istituzioni. Sono già stati commessi
degli errori probabilmente durante l'autunno nell'organizzazione,
chiediamo quindi quali intendimenti il Governo regionale abbia
messo in atto per aprire le scuole in sicurezza all'inizio di
questo 2021 con particolare riferimento al problema dei trasporti e
allo scaglionamento degli alunni per diverse fasce orarie al fine
di evitare assembramenti all'esterno delle scuole.
Ovviamente le cose le conosciamo già in parte perché sono già
iniziate, i tempi tecnici della presentazione dell'interpellanza
erano prima di Natale, però chiediamo in aula che vengano espresse
le modalità con le quali vengono effettuate.
Presidente -
Per la risposta, ha chiesto la parola
l'assessore Minelli, ne ha facoltà.
Minelli (PCP) -
Divideremo la risposta in due parti,
comincio io e poi, per quanto riguarda più specificatamente le
questioni legate al mondo della scuola, risponderà il collega
Caveri.
Il decreto del ministro della salute Speranza del 24 dicembre
2020 ha stabilito di garantire originariamente, come ha detto lei
dal 7 al 15 gennaio, l'attività didattica in presenza del 50
percento della popolazione studentesca e di espletare la restante
parte mediante la didattica digitale integrata o a distanza. Con
successivo decreto è stato poi disciplinato il rientro delle scuole
di secondo grado in presenza secondo la medesima percentuale a
partire dall'11 gennaio 2021. In vista di tale riavvio, gli organi
competenti hanno costituito un tavolo prefettizio in materia di
scuole e trasporti, ai sensi del DPCM del 3 dicembre, costituito
dal Presidente con funzioni prefettizie, dalla Sovrintendenza agli
Studi, dal Coordinatore del Dipartimento regionale trasporti e
mobilità, i Dirigenti da Motorizzazione civile, il Sindaco del
Comune di Aosta, il Presidente del Consiglio permanente degli Enti
locali, i rappresentanti delle aziende di trasporto pubblico locale
e i rappresentanti di Trenitalia e a questo tavolo prefettizio
abbiamo partecipato con il collega Caveri.
È stata quindi condotta, analogamente a quanto era già avvenuto
prima della ripresa delle lezioni per quanto riguarda le scuole
secondarie di primo grado, un'analisi approfondita dell'attuale
assetto dei dati di traffico storicamente registrati e degli esiti
dei questionari somministrati agli studenti ai quali ha risposto,
purtroppo, soltanto circa il 56 percento dei destinatari, questo
onde evitare le principali criticità in termini di affollamento dei
mezzi e per pensare a ogni possibile intervento da implementare ai
fini del rispetto della normativa in vigore, sia del miglioramento
dell'efficienza dell'intero sistema trasportistico.
Atteso che la distribuzione della popolazione in età scolare è
sia sull'asse del fondovalle, sia nelle vallate laterali, questo ha
comportato l'impossibilità di introdurre gli scaglionamenti in
ingresso e in uscita dalle scuole, perché voi potete ben immaginare
che per l'ipotetico secondo giro del mezzo in alcuni casi sarebbero
state necessarie almeno due ore: si pensi agli studenti delle
vallate di Gressoney o di Ayas che sono afferenti al polo
scolastico di Verrès ma solo per fare un esempio... un'eventualità
incompatibile con lo svolgimento della didattica e la logistica. La
scelta si è pertanto orientata al potenziamento dei servizi
previsionalmente considerati, come ho detto prima, critici, non sto
a citare tutte le linee ma, se lei vuole, è possibile anche
produrre esattamente dove sono stati effettuati i
potenziamenti.
Unitamente ai servizi aggiuntivi su gomma, sono stati previsti
anche dei servizi aggiuntivi ferroviari, ossia il raddoppio della
composizione del treno in arrivo ad Aosta alle ore 07:38 e del
treno in partenza sempre da Aosta alle ore 13:40. È stata poi
prevista anche la disponibilità di due bus di rinforzo per il treno
in partenza da Aosta alle ore 06:39 ma nella tratta tra Ivrea e
Torino per l'utenza piemontese. Si stanno effettuando delle
valutazioni anche sul treno che è in arrivo ad Aosta alle ore
07:21, che noi non avevamo potenziato perché è il successivo che
normalmente viene utilizzato dagli studenti, anche perché è stato
anticipato dal 13 di dicembre rispetto all'orario precedente.
Adesso arriva alle ore 07:38, quindi ci sono 22 minuti, che
permettono l'entrata a scuola, prima arrivava dieci minuti prima
delle otto e quindi era l'altro che veniva utilizzato, però
evidentemente molti stanno utilizzando anche quello delle ore
07:21, che sta presentando delle criticità e abbiamo sottoposto il
problema a Trenitalia.
Per quanto riguarda la questione degli assembramenti davanti
alle scuole, lascio al collega Caveri, però noi abbiamo chiesto
anche la possibilità di avere un presidio delle Forze dell'ordine e
dei volontari nell'autostazione di via Carrel e a Verrès, che sono
appunto le due situazioni più critiche.
Io mi rendo conto che la situazione che stiamo vivendo è una
situazione complicata prioritariamente sotto il profilo sanitario,
posso però asserire che è stato fatto uno sforzo notevole sulla
base dei dati in possesso per pianificare la ripresa dell'attività
scolastica in sicurezza, ma ragionevolmente non mi è possibile
escludere che non si verificheranno alcuni disagi e disservizi, dei
quali stiamo anche cercando di fare appunto un monitoraggio anche
con una presenza diretta, abbiamo già fatto anche dei sopralluoghi
per capire come funziona la situazione.
Le aziende di trasporto sono state allertate, sono pronte se
necessario a inviare dei mezzi supplementari qualora ciò fosse
necessario.
Voglio precisare una cosa velocemente che, riguardo alla
capienza dei mezzi, che deve essere del 50 percento, questo è
quello che noi sappiamo, non c'è la regola dei due metri, un metro
e mezzo, eccetera, si deve considerare che sia gli autobus che i
treni, da libretto di circolazione e da carta di omologazione,
hanno sempre dei posti sia a sedere che in piedi, quindi su un
mezzo che normalmente può essere abilitato a portare 45 persone
sedute e 15 in piedi abbiamo comunque circa 30 persone che sono
comunque presenti e questo può far percepire l'autobus pieno, ma
così non è.
Ultimo dato: il potenziamento che abbiamo previsto, per quello
che riguarda soltanto la parte su gomma, ha un importo di circa 180
mila euro aggiuntivi al mese.
Lascio la parola al collega Caveri.
Presidente -
Ha chiesto la parola il collega Caveri, ne
ha facoltà.
Caveri (VdA Unie) -
Io aggiungerei poche cose
prevalentemente sulle sue premesse, nel senso che noi, appena
abbiamo potuto riaprire, anche solo al 50 percento, le superiori lo
abbiamo fatto in sola compagnia di Toscana, di Abruzzo e qualche
ora prima del Trentino Alto Adige.
La didattica a distanza non è la scuola, l'
e-learning
eventuale, cioè l'utilizzo di didattica a distanza è una cosa ben
diversa da immaginare quanto sta capitando ancora al 50 percento di
studenti che non sono rientrati in classe, anche se sappiamo che ci
sarà poi un criterio di rotazione.
Penso anch'io che ci sia stata, da parte di molti virologi, che
nelle scorse ore hanno drammatizzato i rischi derivanti dai contagi
nelle scuole, un'esagerazione che non è comprensibile non tanto per
questioni epidemiologiche, cioè noi sappiamo perfettamente che il
rischio di contagio deriva non tanto dalla presenza a scuola quanto
dalla promiscuità. Noi abbiamo avuto delle segnalazioni a cui
stiamo rispondendo anche nel settore dei trasporti con la collega
Minelli, quando sappiamo che magari sul treno i ragazzi non mettono
la mascherina, quando sappiamo, come vediamo benissimo anche qui
sotto, che si creano dei momenti di aggregazione, però in generale
noi siamo stati rassicurati anche dallo
screening
pur
parziale fatto nelle scuole i cui esiti sono stati lo 0,4 
percento su 3.522 persone tra studenti e personale docente e non
docente della scuola. Tra l'altro, ieri sentivo alla trasmissione
di Bianca Berlinguer due virologi, Crisanti e Galli, che diciamo:
"peccato che in nessuna scuola d'Italia si siano fatti gli
screening". Evidentemente i virologi vanno molto in televisione e
non leggono neanche più le informazioni perché il nostro screening
è un fatto di cui si è largamente parlato.
Ora, è ovvio che in questo momento noi continueremo con il 50
percento, perché la famosa riapertura che doveva avvenire il 18 al
75 percento verrà sicuramente procrastinata a fronte del fatto che
la maggior parte delle Regioni ha spostato di tantissimi giorni le
aperture. Noi, dal punto di vista teorico, siamo pronti al 75
percento, riteniamo che la prossima settimana si debba ancora
sperimentare il meccanismo e, se sarà possibile, nella settimana
successiva apriremo al 75 percento.
Sono tutti contenti della riapertura? Io devo dire che uno degli
aspetti peculiari di questa crisi sanitaria sono i messaggi che ti
arrivano direttamente. Una volta nella vecchia politica era
abbastanza raro che i cittadini ti scrivessero, ti scrivevano una
lettera
una tantum
e talvolta magari erano lettere anonime.
Oggi invece sui
social
, su
Facebook
, su
Twitter
, addirittura con un sacco di
mail
direttamente indirizzate a chi è un decisore arrivano molte
idee.
Devo dire che in generale mi sembra che la riapertura sia
avvenuta in sicurezza, che ci sia una soddisfazione da parte dei
ragazzi, che oggettivamente sono quelli che hanno sofferto di più,
perché, quando si è adolescenti, ancora più di quanto si è adulti,
non si può prescindere da un rapporto umano, dal far parte di una
classe, di incontrare degli amici, di poter scambiare delle
opinioni. D'altra parte, diciamoci la verità, anche noi quando
facciamo i collegamenti via
zoom
e ci parliamo fra di noi,
non abbiamo quella spontaneità che ci deriva non solo dalla
componente animale ma anche dalla socialità che fa parte di ognuno
di noi.
Presidente -
Per la replica, ha chiesto la parola il
consigliere Perron, ne ha facoltà.
Perron (LEGA VDA) -
Ringrazio gli Assessori per la
risposta. In effetti dobbiamo dire che anche a noi arrivano, da una
parte, sia le segnalazioni che avete voi riguardo poi all'effettivo
controllo poi sui mezzi di trasporto, su eventuali assembramenti,
che in parte bisogna ammettere siano anche fisiologici, quello che
possiamo sicuramente rimarcare è che mettiate in azione un sistema
appunto di controllo perché qualcosa sicuramente scappa. C'è da
dire anche a livello generale che io ho citato degli studi, viene
da pensare che certamente una minima parte di maggiori contagi
l'apertura delle scuole potrà anche farla, perché giustamente
l'unica soluzione per avere contagio zero è chiuderci tutti in
casa, com'è stato rimarcato, tra l'altro, da qualche virologo a cui
piace spettacolarizzare, per cui rimarcava la peste del 600 per cui
se tutti fossimo chiusi in casa, certamente a quel punto i contagi
sarebbero finiti ma finisce anche la vita come la conosciamo.
Anche noi quindi in questo senso siamo soddisfatti del ritorno a
scuola, confermo che anch'io ho degli alunni che mi scrivono ed
erano alunni che a scuola non avevano nessuna voglia di andarci,
ricordo anch'io ai tempi non ero propriamente uno studente modello,
pensare che adesso ragazzi così abbiano voglia di tornare a scuola
è certamente anche una soddisfazione.
Per adesso quindi ci riteniamo soddisfatti, ripeto, attenzione
solo a maggiori controlli proprio nel dettaglio, perché le
segnalazioni che giungono a voi giungono anche a noi, una parte di
contagi in aumento ci potrà essere e magari con maggiori controlli
potrà essere evitato anche questo.
