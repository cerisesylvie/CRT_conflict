Classificazione
FINANZA REGIONALE E LOCALE
Programmazione



Oggetto del Consiglio n. 484 del 9 aprile 2021 - Resoconto
OGGETTO N. 484/XVI - Esame del documento di economia e
finanza regionale (DEFR) per il triennio 2021-2023. (Reiezione di
due ordini del giorno. Approvazione di sette ordini del giorno.
Ritiro di un ordine del giorno)
Bertin (Presidente) -
Alla presenza di 34 Consiglieri
possiamo dare avvio ai lavori di questa mattina del Consiglio. Oggi
alle ore 10:00 devo assentarmi per un incontro
on-line
nell'ambito delle attività della Presidenza delle Assemblee dei
Consigli regionali. Anticipata la mia assenza alle ore 10:00,
possiamo riprendere l'analisi degli ordini del giorno collegati al
documento economico-finanziario regionale. Siamo all'ordine del
giorno n. 19: "Integrazione ai ristori per le attività economiche".
Si è prenotato per l'illustrazione il consigliere Planaz, ne ha
facoltà.
Planaz (LEGA VDA) -
Quest'ordine del giorno vuole dare
ancora una volta maggiore attenzione alle piccole realtà, alle
micro-imprese della nostra regione, vuole cercare di far rientrare
tutte quelle attività che oggi con la pandemia hanno avuto dei
danni causati dalle chiusure e va a sottolineare delle
particolarità che nei decreti a livello nazionale sono state
escluse o rischiano di essere escluse per pochissimi dati.
Quest'ordine del giorno è importante, come già l'ordine del
giorno che aveva presentato il collega Aggravi per la
ristrutturazione del debito e una serie di ordini del giorno che si
incentrano a far rientrare più aziende che riusciamo, a dare
risposte a più aziende... se pensiamo alle 200 aziende che non
rientrano nella ristrutturazione del debito, un'altra parte di
persone che non hanno ricevuto nessun indennizzo con una Naspi, che
adesso riusciranno ad avere anche loro una piccola indennità...
bisogna avere molta attenzione per le aziende che rischiano di non
avere nessun ristoro da parte del Governo nazionale. Noi, come
Regione Valle d'Aosta, soprattutto perché siamo autonomi, dobbiamo
concentrarci sulla particolarità di queste aziende e cercare di
dare più risposte possibili a queste persone perché sono
importantissime per il nostro territorio, per l'occupazione, per un
futuro.
È per questo che ho preso atto del documento finanziario che
mira a superare la fase emergenziale della crisi con azioni quali
ristori alle attività economiche, da strutturare armonicamente
rispetto agli interventi nazionali, andando a rispondere alle
specificità del tessuto economico valdostano, prendiamo ad esempio
l'anno scorso quando c'è stato quel decreto che dava 600 euro alle
partite IVA, la Regione autonoma Valle d'Aosta ha integrato tutte
le partite IVA che avevano percepito con un ulteriore indennizzo di
400 euro. Questo è un esempio di quando e se possiamo intervenire,
sempre se ci sono disponibilità finanziarie, per le aziende, tenuto
conto del tessuto economico valdostano fatto da numerose piccole
micro e medie imprese.
Quest'ordine del giorno è importante, adesso andrò a chiedere
l'impegno del Governo con due quesiti: il primo è, rispetto alle
percentuali di perdita di fatturato che completino anche la fascia
dal 20 al 30 percento per le aziende... praticamente a livello
nazionale sappiamo tutti benissimo che se si dimostra che c'è un
calo di fatturato superiore al 30 percento, si può avere diritto a
dei ristori. Io, per la particolarità della nostra Regione, vorrei
anche, magari in fase minore - lo potremo valutare, siamo
disponibili a qualunque modifica - che si andasse ad ampliare
questa fascia, perché se pensiamo ai piccoli fatturati delle nostre
aziende di montagna, a volte una perdita del fatturato del 27-28-25
percento determina una perdita grave per quest'azienda perché,
avendo un fatturato talmente piccolo, a volte anche solo il 15-20
percento non le dà nessun ricavo.
L'altro quesito è su tutte quelle attività che hanno aperto
appena prima della pandemia, perché oggi quelle aziende che hanno
aperto nel 2020, durante la pandemia non possono dimostrare un
fatturato degli anni precedenti e, di conseguenza, vengono
ristorate con dei ristori ridicoli non avendo la possibilità di
tener conto del fatturato, perché non ce l'hanno, degli anni
precedenti. Io con questo ordine del giorno chiedevo se era
possibile tener conto del fatturato dell'anno 2020 per le aziende
che hanno aperto nell'anno 2020, perché, come tutti sappiamo,
un'azienda... e mi sembra che non sono poche, da quello che ho
visto dal documento finanziario, ci sono dalle 600 alle 700
aziende, correggetemi se sbaglio, anche questo un numero
importantissimo per la nostra Regione... che, se non possono
dimostrare il fatturato, danno loro una cifra
una tantum
e
non va a rispecchiare gli interi costi di gestione o del fatturato.
Per questo io consiglierei di andare a vedere il fatturato annuo
2020 nei mesi che hanno lavorato e nei mesi di chiusura e di
calcolare il danno in base a questo dato. Aspetto la risposta
dell'Assessore competente.
Presidente -
Per la risposta, ha chiesto la parola
l'assessore Bertschy, ne ha facoltà.
Bertschy (AV-SA) -
Grazie al collega Planaz e auguri di
pronta guarigione. Buongiorno a tutti.
Io non entrerò nel dettaglio della risposta rispetto all'ordine
del giorno, come abbiamo un po' comunicato per le vie brevi in
questi ultimi giorni di Consiglio, da lunedì intendiamo aprire una
discussione politica su un documento aperto che abbiamo preparato
alla discussione dei gruppi consiliari per costruire la risposta
politica alla crisi economica come aiuti Covid. L'intenzione del
Governo e della maggioranza su questo provvedimento è di cercare di
aprire alla massima partecipazione e collaborazione e anche
condivisione delle misure da mettere in campo in Consiglio
regionale, quindi ogni gruppo avrà la possibilità, attraverso
l'analisi di questo documento, di fare le sue proposte e andare nel
dettaglio anche a declinare in termini operativi il lavoro di
risposta.
Non sto quindi neanche a chiedergli di ritirare l'ordine del
giorno, noi ci asterremo ma con quest'assoluta volontà di entrare
dalla prossima settimana nel merito delle questioni con questo tipo
di obiettivo: dedichiamo questa settimana al confronto politico per
metterci a scrivere la legge poi nella maniera più condivisa
possibile, di modo da recuperare poi i tempi di discussione nelle
settimane future. L'obiettivo di tutti deve essere di dare una
risposta celere, ci sembra questo un metodo di lavoro che potrà
permettere a tutti di esprimersi, di valutare le proposte e
soprattutto di dare la risposta attraverso la struttura portante
della legge che andremo a definire insieme.
Abbiamo sull'esperienza del passato tutti capito che più
disperdiamo in tante misure le risposte rispetto ai problemi del
lavoro, dell'occupazione e degli investimenti e più diventiamo
lenti e anche meno efficaci nella risposta, quindi dovremo cercare
insieme di costruire una legge che sia di rapida applicazione, di
forte impatto e soprattutto di veloce attuazione nei confronti del
nostro sistema delle imprese.
Quello quindi che propone, a mio avviso, farà parte della
discussione politica e l'impegno di tutti, da parte nostra c'è
questa volontà, è di andare avanti nei prossimi giorni per riuscire
a concludere nel corso della settimana, magari anche con
un'apertura al confronto con le associazioni di categoria, con le
forze sociali, con gli ordini anche dei commercialisti e dei
consulenti del lavoro, di modo che un po' tutti insieme si faccia
il lavoro di analisi necessario per evitare poi di scrivere
articoli di legge che non rispondano pienamente agli obiettivi
politici che dobbiamo raggiungere.
Ringraziamo quindi per la sollecitazione e ci mettiamo a
disposizione per questo lavoro che speriamo sia il migliore
possibile per dare la risposta che le imprese e i lavoratori si
attendono.
Presidente -
Ha chiesto la parola il consigliere Planaz,
ne ha facoltà.
Planaz (LEGA VDA) -
Assessore, la ringrazio per gli
auguri di pronta guarigione, confermo che sto bene, aspetto solo
l'esito del tampone che dovrò effettuare domani. Dovevo andare
oggi, poi con il prolungamento del Consiglio per approvare il DEFR
ho spostato il mio appuntamento a domani.
È inutile che le dica che ho un pochettino di amarezza, io
capisco che dove necessitano degli scostamenti, dove si parla di
risorse per intervenire su certi ordini del giorno... capisco la
sua precauzione nel darmi questa risposta circa l'approvazione di
quest'ordine del giorno, ma, vede, lei ha parlato di obiettivi
politici, infatti è proprio questo: secondo me, il nostro obiettivo
politico, quello di tutti noi, minoranza e maggioranza tutti
assieme, è quello di dare delle risposte a chi ha più bisogno.
Lasciamo stare l'urgenza che bisogna dare per queste risposte,
questo lo sappiamo tutti, è inutile che continuiamo a ripetere le
stesse cose, ma appunto per questo l'obiettivo politico è cercare
di concentrarsi il più possibile a dare le risposte alle aziende e
alle persone che sono rimaste senza lavoro il più presto possibile,
perché per chi non ha incassato e in tutti questi mesi ha dovuto
tenere chiuse le attività o è stato senza lavoro è normale che noi
facciamo il possibile, ma se noi cominciamo già non a concentrarci
principalmente su queste tipologie di attività che necessitano di
più aiuto... e ringrazio che avremo modo di collaborare anche nelle
Commissioni per riuscire a costruire questa legge, tutto il gruppo
è disponibile per tutte le indicazioni, tutti i suggerimenti per
fare in modo di accontentare il più possibile la gente della nostra
regione. Con quest'ordine del giorno però non chiedevo niente di
chissà che, ma proprio dei punti principali, come quello di ieri,
da cui, secondo me, la politica deve partire per dare risposta alle
persone che più ne necessitano. Con questo non ritirerò l'ordine
del giorno perché sono convinto di aver prodotto un documento che
necessita.
Presidente -
Mettiamo in votazione l'ordine del giorno.
La votazione è aperta. Invito il collega Segretario a collegarsi
con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 35
Votanti           
: 14
Favorevoli: 14
Astenuti: 21 (Barmasse, Bertin, Bertschy, Caveri, Chatrian,
Cretier, Grosjacques, Erika Guichardaz, Jean-Pierre Guichardaz,
Jordan, Malacrinò, Marguerettaz, Marquis, Minelli, Padovani,
Restano, Rosaire, Sapinet, Testolin, Lavevaz, Marzi)
L'ordine del giorno non è approvato.
Ordine del giorno n. 20: "Studentato presso Palazzo
assistenziale". La parola al consigliere Distort.
Distort (LEGA VDA) -
Il tema di quest'ordine del giorno
porta all'attenzione del Consiglio un'iniziativa di riuso di un
noto edificio di Aosta: il Palazzo assistenziale nell'ambito del
Quartiere Cogne, edificio che, a seguito di un'indagine statica, è
stato indicato non in grado di assolvere alle funzioni statiche che
garantiscono la sicurezza degli occupanti e, di conseguenza,
risultano necessari interventi di tutela statico-strutturale
importanti tanto da intendere ovviamente la necessità di un
intervento globale di lavori di sistemazione, un intervento
completo su tutto l'edificio, tenendo conto poi di tutta una serie
di requisiti dal punto di vista degli allineamenti progettuali, tra
cui la tutela del valore culturale del fabbricato.
L'inquadramento è relativo a questo tema, in che modo viene
gestita la proposta, la suggestione del gruppo Lega attraverso la
mia figura in questa linea su questo argomento... il discorso è
questo: ci allineiamo alle indicazioni espresse dal documento di
economia e finanza al capitolo 1.4 "Istruzione e Università" in cui
è espresso l'intendimento per il completamento dei lavori previsti
nell'ambito dell'ex Caserma Testa Fochi per rendere Aosta un polo
universitario e che come tale si intenderebbe quindi aperto di
conseguenza a studenti provenienti anche da zone del territorio
distanti ovviamente dal capoluogo cittadino, nonché a studenti
provenienti da fuori Valle. Questo fa pensare che, per garantire
l'attrattività verso utenti distanti dal capoluogo cittadino
provenienti da fuori Valle, occorre saper gestire la funzione
dell'ospitalità in strutture residenziali di tipo comunitario o di
micro-aggregazione con disponibilità di luoghi comuni per lo
studio, la preparazione e il consumo dei pasti, così come in parte
già avviene nell'ambito del Convitto Federico Chabod benché in
forma sottodimensionata già rispetto alle reali esigenze del
territorio e per quel tipo di utenza e tanto più chiaramente di
fronte a future esigenze dell'Ateneo nel momento in cui esso
diventi attivo.
Evidenziato che nelle linee di programma del documento di
economia e finanza non è menzionata l'attività convittuale benché
organicamente corollaria all'attività scolastica e che quindi
l'ipotesi di studentato universitario, inizialmente prevista nella
progettazione dell'Università, è stata poi definitivamente
abbandonata per mantenere la previsione e la realizzazione dello
spazio dei parcheggi a raso. Il polo universitario quindi
progettato con tutta una serie di funzioni e requisiti in grado di
rispondere a un'esigenza d'uso... si è perso un po' per strada lo
spazio per studenti, per l'alloggiamento e per le attività
paradidattiche degli studenti.
Ora, siamo in tanti qui in quest'aula ad aver compiuto studi
universitari fuori Valle, io e tanti anche di voi siamo della
generazione che non ha potuto beneficiare di nessuna sede
universitaria all'interno del territorio della Valle d'Aosta, per
cui siamo dovuti andare chi a Torino, chi a Milano, chi a Venezia,
chi altrove e ci siamo aggiustati come abbiamo potuto. Chi aveva la
famiglia che poteva permetterselo poteva disporre di un alloggio in
affitto condiviso con altri compagni di studi, con tutta una serie
di bei ricordi da raccontare e alcuni da non raccontare
assolutamente, chi non aveva grandi risorse si rivolgeva a
strutture di collegio, strutture pubbliche o private. Il problema
era comunque sempre molto significativo.
Ora, noi non vogliamo creare un progetto di società nella quale
si rende facile la vita a tutti, perché sappiamo anche benissimo
che la difficoltà ha un ruolo pedagogico estremamente importante,
però dimenticarci completamente di risolvere i problemi soprattutto
in vista di un'attrattività che è fondamentale per l'investimento
che la nostra comunità sta svolgendo nei confronti di un'attività
universitaria... impone sicuramente una visione completa esaustiva.
Ora, a questo punto ecco che rientra in gioco il Palazzo
assistenziale Cogne, perché nelle immediate vicinanze del polo
universitario in costruzione è presente il Palazzo assistenziale
Cogne opportunamente articolabile oltretutto con la biblioteca
regionale e come tale strategicamente vocato a un uso connesso alla
destinazione scolastico-universitaria e opportunamente dimensionato
per contenere tutti gli spazi relativi a una destinazione di
studentato sia per le funzioni residenziali che paradidattiche e
ludico-sportive, senza escludere peraltro - e ci tengo come alfiere
della cultura e della storia - l'identità storica del Palazzo, che
individua nella destinazione sociale il suo ruolo fondamentale. Tra
l'altro, la storia è perfettamente rispettata perché all'inizio era
proprio sede di alloggiamenti, c'era il famoso nubilato e il
celibatario, sono strutture per i dipendenti della Cogne che non
avevano famiglia e quindi non avevano alloggiamenti all'interno del
Quartiere Cogne, oltre per le attività note, attività di tipo
sociale. Spazio sufficiente quindi per contenere questa identità
storica di tipo sociale di attività di gruppi sociali, sia lo
spazio per contenere alloggiamenti destinati agli studenti e spazi
per attività di studio e di vita sociale.
Considerato altresì che, così come ho già detto, la perizia
statica individua la necessità di un intervento sistematico non di
puri interventi correttivi, quindi vuol dire pensare su ampia scala
un intervento generale di utilizzo e, tra l'altro, pensarlo, no non
pensarlo e lasciare lì l'edificio perché se c'è un problema di
compromissione statica... cioè esiste un problema di compromissione
statica anche a carico eventualmente di strutture limitrofe, perché
eventuali turbamenti del regime statico di questo fabbricato
comunque non escludono l'interferenza con fabbricati limitrofi, ma
soprattutto è estremamente importante che un'Amministrazione sappia
gestire e sappia far fruttare il patrimonio edilizio di cui
dispone.
L'impegnativa del Governo regionale quindi è la seguente: "ad
avviare - e faccio presente all'Assessore di riferimento
l'attenzione a questo termine "avviare" non "concludere",
"effettuare" ma "avviare" - entro sessanta giorni uno studio di
fattibilità finalizzato al recupero dell'edificio denominato
Palazzo assistenziale Cogne secondo la destinazione di
alloggiamento degli studenti che comprenda spazi accessori per lo
svolgimento delle attività paradidattiche e ludico-sportive e
includendo altresì lo svolgimento delle attività sociali
storicamente insediate nell'ambito dell'edificio in questione".
Presidente -
Per il Governo regionale, la parola
all'assessore Caveri.
Caveri (VdA Unie) -
La ringrazio molto e devo spiegarle
le ragioni per cui chiederei di ritirare questa vostra proposta:
per la semplice ragione che sono già in corso trattative su questa
linea e sono trattative su cui per il momento, non avendo ancora
raggiunto un grado di maturazione di un certo genere, c'è una
necessità di una certa riservatezza. Devo dire che una parte di
questa trattativa con un'importante fondazione bancaria è già stata
gestita dal collega Testolin, che ha avuto anche la cortesia di
farmi partecipe dello stato dell'arte e della ripresa della
trattativa che è già avvenuta. È del tutto evidente che questa idea
di dare vita a uno studentato ha assolutamente un significato
perché è un immobile, come diceva lei, di grandissima importanza
storica, credo che quasi tutti in quest'aula abbiano avuto qualche
parente che abbia lavorato alla Cogne e quindi ha perfetta
coscienza di che cosa possa significare in termini di ricostruzione
umana e sociale l'utilizzo di questo Palazzo. Palazzo che, come
sappiamo, è stato oggetto di moltissime polemiche, di perizie, di
contro-perizie; credo che il fronte comune sia quello oggi di
trovare una soluzione ragionevole e, anche per essere onesti fino
in fondo, anche di cospicui finanziamenti perché le valutazioni che
erano state fatte in passato di una rimessa in ordine dell'immobile
pesavano per parecchi milioni che in questo momento potrebbero
porci in difficoltà.
Esistono però istituzioni, come le fondazioni bancarie, che sono
in grado oggi di poter mettere sul tavolo cifre ingenti ma con
l'impegno importante che ci debba essere un contemperamento fra la
nascita di uno studentato e anche gli spazi necessari per il
mantenimento della pur ridotta oramai rispetto a quando eravamo
ragazzi... il CRAL Cogne era un punto di riferimento ludico anche
di importante associazione, penso che un certo punto anche gli ex
combattenti avevano sede all'interno del CRAL Cogne.
Chiederei quindi di ritirare l'ordine del giorno, prendo
l'impegno appena la questione avrà assunto un livello di
maturazione, di informarne tempestivamente la Commissione
competente sapendo l'interesse che molti colleghi hanno rispetto a
questa questione.
Presidente -
Ha chiesto la parola il consigliere Distort,
ne ha facoltà.
Distort (LEGA VDA) -
Grazie Assessore per la risposta,
chiaramente quello che dice effettivamente e oggettivamente va
esattamente nella linea della suggestione di quest'ordine del
giorno, poi le devo atto dell'attenzione che lei personalmente ha
dimostrato per questa interpellanza manifestata, attuata attraverso
l'interlocuzione che lei ha posto in atto con me preventivamente
alla discussione di questo tema. Questo rafforza un ruolo sano tra
le due dinamiche dell'opposizione e del governo.
È chiaro che, di fronte al fatto che quanto io chiedo è già
in itinere
e lei si impegna a darci risposta e aggiornamento
di quanto in atto, colloca questa dinamica di dialogo a quella
regola della logica che penso che lei pure conosca che recita:
"
ambae affirmantes nequeunt generare negantem
", è una regola
del sillogismo, cioè se ci sono due premesse che affermano, non si
può arrivare nella terza fase del sillogismo a una negazione. In
quest'ottica quindi io ho indirizzato l'attenzione del Governo in
una certa direzione, lei, a nome del Governo, conferma la direzione
chiedendo riservatezza per la necessità di tutta una condizione di
riservatezza, quindi io posso dire che l'impegnativa è già assunta
e quindi il fatto di ritirare l'ordine del giorno diventa un atto
naturale, una naturale conseguenza.
Ho comunque piacere di manifestare per onor del vero,
semplicemente per onor del vero, che sicuramente è lodevole che
segretamente si stavano svolgendo queste attività: "segretamente"
lo dico sotto il termine ovviamente ironico e bonario soprattutto,
è chiaro che di un fatto mi deve dare atto, Assessore: nel DEFR
questo tema non era minimamente trattato, noi, come gruppo Lega,
l'abbiamo portato all'attenzione dell'Aula e all'attenzione della
collettività. Noi abbiamo esplicitato, quindi che ci siamo arrivati
attraverso due percorsi diversi è indubbio, però noi ci siamo
arrivati dal nostro punto di vista, soli, senza l'assistenza degli
uffici e delle strutture per cui questo rivela la qualità del
lavoro che noi stiamo facendo e non è un'autosviolinata ma è una
legittima espressione di quanto noi siamo in grado di fare e di
come noi lavoriamo e questa è la dignità che ci permette ogni
giorno di guardarci allo specchio dicendo: "noi quello che possiamo
fare lo facciamo".
Presidente -
L'ordine del giorno è ritirato. Passiamo
all'ordine del giorno n. 21. Per l'illustrazione, ha chiesto la
parola la consigliera Spelgatti.
Spelgatti (LEGA VDA) -
È stata esaminata la bozza del
Recovery Plan
in cui è previsto lo stanziamento di 560
milioni per il progetto "Salute, ambiente e clima: sanità pubblica
ecologica e sorveglianza della sanità pubblica veterinaria e
sicurezza degli alimenti". Come si legge in un articolo, si punta a
rafforzare la capacità, la resilienza, l'equità del Paese di fronte
agli impatti sulla salute associati ai rischi ambientali climatici.
Si istituirà la rete del sistema nazionale di prevenzione salute
ambiente e clima integrata con l'esistente sistema nazionale per la
protezione ambientale. Sarà prevista l'istituzione e il
rafforzamento di poli di eccellenza a livello nazionale e poli
regionali e istituzioni territoriali con competenze e
responsabilità specifiche in salute, ambiente, clima. Per quanto
riguarda - e questo è il punto essenziale - l'organizzazione
veterinaria pubblica, l'obiettivo è promuovere lo sviluppo del
sistema di sanità pubblica veterinaria e sicurezza alimentare anche
attraverso il potenziamento e la riorganizzazione della rete di
dieci istituti zooprofilattici sperimentali. I
target
previsti sono circa 236 strutture pienamente operative, 10 piani di
intervento organizzativi, 300 borse di studio, formazione e ricerca
in sanità pubblica, veterinaria e sicurezza degli alimenti.
Viste le richieste di modifica e integrazione per i progetti
sanitari sul Recovery Plan adottati da Camera e Senato in due
articolate relazioni dove, con riferimento al progetto "Salute,
ambiente e clima. Sanità pubblica ecologica", si dice: "si rileva
l'esigenza di colmare una lacuna costituita dall'assenza di un
riferimento esplicito alla sanità pubblica veterinaria. Il
benessere e la salute animale fanno parte dell'approccio "One
Health". Pertanto, all'interno della riforma che istituisce la rete
SNPS (Sistema Nazionale di Prevenzione Salute, Ambiente e Clima),
che deve integrarsi con l'esistente SNPA, è necessario includere
anche esperti di sanità animale. Occorre altresì implementare la
rete tra sanità pubblica umana e la sanità pubblica veterinaria,
anche con banche dati ministeriali interconnesse, per rafforzare la
rete di epidemo-sorveglianza", con quest'ordine del giorno quindi
noi chiediamo di impegnare il Governo regionale "a lavorare
immediatamente sulle indicazioni di cui sopra affinché nel nuovo
piano regionale per la salute e il benessere sociale vi sia un
progetto completo ed efficiente sulla sanità pubblica
veterinaria".
Ritengo che queste indicazioni siano finalmente nella giusta
direzione perché dobbiamo tenere presente che è necessario avere
anche una sanità pubblica veterinaria perché gli animali devono
avere tutte le attenzioni di cui necessitano e soprattutto ci deve
essere anche la possibilità di curarli indipendentemente dalle
possibilità economiche.
Abbiamo visto, tra l'altro, adesso il dramma che si sta vivendo
in questo periodo non solo di crisi ma anche di emergenza Covid
proprio anche su tutto quello che è il discorso che va a parte, che
non c'entra con questo, però è tutto il sistema di tutti gli
animali di affezione, i cani e gli animali in casa nel momento in
cui i pazienti vengono ricoverati. Ho visto anche l'appello che lei
ha fatto e che cerchiamo di rilanciare per tutte le persone che
daranno la disponibilità ad accudire gli animali nel momento in cui
sono le persone che vengono ricoverate e che quindi non hanno la
possibilità di farlo, ma dobbiamo anche pensare alle possibilità
economiche, di venire incontro alle difficoltà economiche che hanno
le famiglie nel momento in cui devono curare degli animali e devono
andare dal veterinario e non possono permetterselo in questo
momento. Che cosa fanno?
Queste quindi indicazioni che arrivano dall'Europa e che
arrivano dal Parlamento ritengo che siano molto importanti e
ritengo che sia uno sforzo che è importante che si debba fare anche
in Valle d'Aosta. È chiaro che è una prospettiva di lungo periodo,
non ci si arriva in un attimo, l'importante però comunque è avere
la volontà di andare in questa direzione, che, tra l'altro, ripeto,
non ci siamo inventata noi, ma è una direzione che viene indicata
dall'Europa e dal Parlamento, però è importante veramente fare
qualche cosa anche noi, fare qualcosa attivamente perché gli
animali devono avere tutte le cure possibili e immaginabili e
dobbiamo pensare chiaramente alla salute delle persone
primariamente, ma dobbiamo pensare anche alla salute dei nostri
animali.
Presidente -
Per il Governo regionale, ha chiesto la
parola l'assessore Barmasse, ne ha facoltà.
Barmasse (UV) -
Proprio per sviluppare le tematiche di
cui in premessa dell'ordine giorno n. 21, con DGR n. 657 del 23
maggio 2018 nell'ambito del piano regionale per la prevenzione, PRP
2016-2020, adottato con deliberazione di Giunta regionale n. 1829
del 30 dicembre 2016, si è approvata la costituzione del
network
"Ambiente e salute in tutte le politiche", formato
da esponenti operatori di enti che si occupano a vario titolo delle
politiche per l'ambiente e la salute, con l'obiettivo di aumentare
e integrare le conoscenze degli operatori mediante metodi e
strumenti condivisi, migliorare l'integrazione tra le politiche, le
azioni regionali in campo ambientale e sanitario al fine di
ottenere una maggiore tutela della salute della popolazione e
rendere più efficace la pianificazione regionale in materia di
protezione ambientale e di prevenzione igienico-sanitaria di cui fa
parte il Dipartimento di prevenzione e la sanità pubblica
veterinaria.
Inoltre l'articolo 98 della legge regionale n. 8 del 13 luglio
2020 prevede l'istituzione della rete regionale di epidemiologia e
con successivo atto della Giunta regionale si dovranno individuare
i flussi informativi relativi ai requisiti di qualità, la
tempistica e i referenti unitamente agli obblighi di conferimento,
rendendo l'intero patrimonio informativo accessibile e conforme
alle necessità della rete regionale per l'epidemiologia. Infatti si
reputa importante il rafforzamento di tutte le attività di
sorveglianza delle malattie infettive attraverso l'integrazione e
il coordinamento tra le competenze epidemiologiche e quelle di
laboratorio al fine di quantificare il carico di malattie infettive
prevalenti, di riconoscere i determinanti e i rischi associati a
tali malattie e compiere una valutazione dell'impatto degli
interventi di prevenzione. Tali attività di sorveglianza dovranno
essere improntate alla continuità e alla regolarità della
rilevazione dei dati, oltre che all'unitarietà dei sistemi
informativi alimentati da tutte le possibili fonti informative
favorendo quanto più possibile la valorizzazione epidemiologica
delle informazioni cliniche in essi contenute.
Le sfide che attendono il settore della sanità e il comparto
agroalimentare si sono fatte negli anni sempre più complesse, il
benessere animale, il consumo di farmaci, l'utilizzo del macello
come osservatorio epidemiologico e la biosicurezza al pari dei
rischi sanitari a essa allegati risultano sempre di più connessi
tra loro rendendo di fatto necessario un approccio integrato. La
diffusione dei fenomeni, come l'antibiotico-resistenza, inoltre ha
assunto negli ultimi anni dimensioni drammatiche tali da rendere
indispensabile e non procrastinabile una programmazione degli
interventi preventivi. In un quadro così complesso a livello
nazionale si è elaborata una strategia di ampio respiro lavorando a
una serie di innovazioni con l'obiettivo sfidante di cambiare
definitivamente il volto della sanità animale. La sfida del futuro
è dunque quella di avviare un processo di implementazione e
sviluppo di tali innovazioni, di mettere a regime alcune di esse e
avviare comunque lo sviluppo di tutte le altre.
Con l'obiettivo primario di rafforzare le reti di
epidemio-sorveglianza del sistema pubblico veterinario, è già stato
delineato a livello nazionale un quadro di interventi, che, in
linea con le prestazioni del regolamento dell'Unione europea n.
429/2016, implementi la collaborazione tra le autorità competenti e
gli operatori che allevano animali attraverso la figura del
veterinario aziendale e consente una programmazione migliore e più
efficace dei controlli ufficiali basati su una categorizzazione in
base al rischio standardizzata e trasparente in linea con il nuovo
regolamento dell'Unione europea 2017/625 sugli
official
controls
.
Inoltre il prossimo piano regionale per la salute del benessere
sociale delineerà le azioni collegate all'ambito delle reti di
epidemio-sorveglianza di cui fa parte la sanità pubblica
veterinaria.
Dato che le azioni di cui l'ordine giorno intende impegnare la
Giunta regionale sono già state tutte previste, pertanto proporrò
l'astensione per quanto riguarda l'ordine del giorno. Devo dire
comunque che ho colto ulteriore suggestione dalla sua relazione
anche riguardo appunto a poter garantire anche in caso di
condizioni di crisi economica per gli animali domestici comunque
una cura veterinaria. Sicuramente è una suggestione importante di
cui terremo conto pur compatibilmente con il fatto, come diceva
giustamente lei, prima ci sono le persone e poi gli animali ma che
anche loro hanno i loro diritti.
Presidente -
Ha chiesto la parola la consigliera
Spelgatti, ne ha facoltà.
Spelgatti (LEGA VDA) -
La ringrazio di aver colto questa
suggestione e comunque io ringrazio lei perché ho visto e ho
apprezzato molto quell'appello che è stato fatto pubblicamente per
cercare persone che aiutino, che diano la disponibilità ad aiutare
anche il canile e comunque a dare la disponibilità per elenchi, non
so come state organizzando tutto questo, però è un problema
veramente serio nel momento in cui ci sono le persone in
quarantena, o comunque ricoverate, e se gli animali domestici
perdono i padroni che fine fanno? Più persone danno la
disponibilità quindi meglio è e ne approfittiamo in questo caso per
rilanciare questo appello e magari ci saranno anche tante persone
che magari non hanno letto o non hanno visto e che magari saranno
attente e cercheranno di capire come fare a dare una mano sotto
questo profilo.
Ringraziamenti a parte, era scontato che sul discorso della
sanità pubblica veterinaria, al di là di questo aspetto che sono
suggestioni ulteriori che abbiamo dato, si stia facendo, è ovvio, è
un tema gigantesco; quello che era l'oggetto dell'impegnativa era
il fatto di implementare sempre questo discorso sulla base delle
indicazioni che vengono date in questo momento nuove dall'Europa e
da Roma proprio perché le cose già ovviamente si stanno facendo,
sono macrotemi giganteschi, il fatto di votare favorevolmente
quest'ordine del giorno e quindi di impegnarsi a seguire anche le
nuove indicazioni che vengono date adesso, al di là di quello che è
stato fatto, teoricamente dovrebbe andare nella stessa direzione
che lei sta dicendo, ma sappiamo che la prassi vostra è quella di
dire sempre: "tutto si sta facendo e quindi non ve lo votiamo".
Siamo quindi abituati a questo, ovviamente non lo ritiro e andiamo
al voto.
Presidente -
Poniamo in votazione l'ordine del giorno n.
21. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Astenuto.
Marzi (AV-SA) -
Astenuto.
Planaz (LEGA VDA) -
Favorevole.
La votazione è chiusa.
Presenti: 33
Votanti           
: 14
Favorevoli: 14
Astenuti: 19 (Barmasse, Bertin, Bertschy, Chatrian, Cretier,
Grosjacques, Erika Guichardaz, Jean-Pierre Guichardaz, Jordan,
Malacrinò, Marguerettaz, Marquis, Minelli, Padovani, Restano,
Rosaire, Sapinet, Lavevaz, Marzi)
L'ordine del giorno non è approvato.
Passiamo all'ordine del giorno successivo, il n. 22: "Servizi
sociali e disabilità". La consigliera Spelgatti ha chiesto la
parola per l'illustrazione, ne ha facoltà.
Spelgatti (LEGA VDA) -
Viste le richieste di modifica e
integrazione per i progetti sanitari sul
Recovery Plan
dettate da Camera e Senato in due articolate relazioni e, in
particolare, con riferimento alla missione "Infrastrutture sociali,
famiglie, comunità e terzo settore", le seguenti indicazioni:
"- si modifichi il suddetto progetto nel senso di prevedere,
nell'intervento relativo ai servizi sociali dedicati alle persone
con disabilità, che "il piano propone la definizione dei progetti
personalizzati, attraverso criteri e modalità di costruzione del
progetto di vita individuale e personalizzato, comprendente
l'assistenza personale, anche in forma autogestita e
autodeterminata, e il profilo di funzionamento ai fini
dell'inclusione scolastica, universitaria e lavorativa, i sostegni,
i servizi, le prestazioni e gli accomodamenti ragionevoli in ogni
fase della vita e incrementando i percorsi verso l'autonomia anche
mediante il sostegno diretto alla ristrutturazione di alloggi,
dotandoli di strumenti tecnologicamente avanzati, integrandosi con
la legge n. 112/2016";
- introdurre un progetto volto ad attuare la linea di intervento
indicata dal secondo programma di azione biennale dell'Osservatorio
sulla disabilità in tema di accessibilità, in particolare con
riferimento agli spazi costruiti (edifici, viabilità, trasporti e
altre strutture interne ed esterne), al fine di assicurare il
rispetto della Convenzione ONU sui diritti delle persone con
disabilità e dei principi della progettazione universale e la
rapida adozione da parte di tutti i Comuni italiani, secondo
criteri omogenei su tutto il territorio nazionale, dei piani di
eliminazione delle barriere architettoniche di cui all'articolo 32,
comma 21, della legge n. 41/1986;
- nell'ambito della missione in oggetto, è necessario porre una
particolare attenzione a progettualità che impattino in modo
significativo sui percorsi di inclusione delle persone con
disabilità, favorendo esperienze di piena cittadinanza, anche
attraverso interventi di digitalizzazione volti a favorire la piena
partecipazione democratica, nonché assicurando il benessere fisico
e psicologico attraverso il rafforzamento delle esperienze di sport
inclusivo. A tal fine, è necessario includere all'interno di tale
missione un progetto per l'abbattimento delle barriere
architettoniche e l'accessibilità degli impianti sportivi pubblici
secondo i principi della progettazione universale, a partire dalle
palestre scolastiche di ogni ordine e grado, e interventi che,
anche attraverso proposte di fiscalità agevolata, possano
incentivare i proprietari di strutture sportive private ad
adeguamenti e ampliamenti (anche prevedendo specifici protocolli
con Cassa depositi e prestiti e l'Istituto per il credito
sportivo), al fine di accrescere, in entrambi i casi, tutte le
opportunità di inclusione sociale e partecipazione attiva alla
pratica sportiva delle persone con diverse abilità nonché a
promuovere la possibilità delle stesse persone di assistere alle
manifestazioni sportive e culturali in condizioni di parità e non
discriminanti. È infine opportuno considerare la creazione di spazi
di consulenza e orientamento allo sport inclusivo per le famiglie
delle persone con disabilità all'interno del progetto di
implementazione delle Case della Comunità previsto nella missione 6
del PNRR;
- si preveda un maggior investimento sul potenziale delle
persone con disabilità come membri attivi della società a vantaggio
dello sviluppo sostenibile del Paese, non solo con forme e modalità
di sostegno personalizzato ma anche attraverso la promozione di
politiche attive del lavoro, che tengano conto dei loro bisogni
specifici, garantendo una concreta e reale applicazione della legge
n. 68/1999, al fine di consentire un accesso più equo al mondo del
lavoro delle persone con disabilità, e in particolare delle donne,
indipendentemente dalla tipologia di disabilità;
- con riferimento al medesimo progetto "Servizi
socio-assistenziali, disabilità e marginalità", nella parte
relativa ai programmi di
housing
temporaneo, si precisi che
alla realizzazione dei programmi parteciperanno gli enti del terzo
settore, istituzioni e articolazioni della pubblica
amministrazione, anche attraverso la rete di protezione
sociale;
- in relazione al progetto "Rigenerazione urbana e
housing
sociale", si sottolinea l'esigenza di assicurare
interventi di supporto alle persone vulnerabili e delle famiglie in
difficoltà, attraverso l'azione di
équipe
multidisciplinari.
Inoltre, si rileva la necessità di prevedere espressamente che
tutti gli interventi in tale ambito siano valutati prestando la
massima attenzione all'eliminazione delle barriere architettoniche
e all'accessibilità, secondo i principi della progettazione
universale", l'impegnativa, come già per le altre precedenti,
quindi impegna il Governo regionale "a lavorare immediatamente
sulle indicazioni di cui sopra, affinché nel nuovo piano regionale
per la salute e il benessere sociale vi sia un progetto completo ed
efficiente sulla disabilità".
Ora, non mi dica, per favore, come tutte le volte: "stiamo già
facendo tutto, è tutto perfetto, va tutto benissimo, quindi
chiediamo l'astensione perché stiamo già facendo tutto". È un film
che abbiamo già visto mille volte, mi piacerebbe avere una risposta
differente, teniamo presente che qua le indicazioni sono molto
specifiche, sono molto importanti e vanno verso direzioni che sono
comunque innovative o, meglio, tutti i principi genericamente li
sappiamo e sono sempre dichiarazioni di principio che ci sono
dappertutto, ma qui si punta su ambiti estremamente specifici che
devono poi avere delle concrete attuazioni. Dal dire al fare quindi
sappiamo che ci sta di mezzo il mare, anzi, anche l'oceano e qui ci
sono molti spunti estremamente importanti. Spero che mi dia una
risposta un pochino più articolata.
Presidente -
Per il Governo regionale, la parola
all'assessore Barmasse.
Barmasse (UV) -
Cercherò di darle una risposta un po' più
articolata ma se siamo bravi, cosa ci posso fare? Se le cose le
stiamo facendo, è inevitabile questa cosa. Nell'ambito del servizio
sociale l'area disabili interessa tutte le fasce di età e tutte le
tappe della vita di una persona: nascita, infanzia, adolescenza,
età adulta, vecchiaia, determinando un livello di complessità molto
alto nella presa in carico. Tutti gli interventi che un servizio
sociale può attuare possono favorire l'integrazione e l'inclusione
della persona con disabilità e possono contribuire ad agire sulle
barriere sociali che spesso aggravano le condizioni delle persone
disabili.
L'attenzione verso la disabilità e alle sue necessità di cura e
assistenza è cresciuta notevolmente negli ultimi anni con
l'attivazione di percorsi di breve o lunga durata di sostegno
all'autonomia in supporto o in sostituzione della famiglia. Il
livello di risposta è diversificato e persegue quanto più possibile
la permanenza nella propria abitazione, lo sviluppo di competenze e
l'inclusione sociale. I servizi sociali rappresentano il primo
punto di contatto per la valutazione dei bisogni
socio-assistenziali e di inserimento socio-lavorativo delle persone
con disabilità sia esse di natura fisica, psico-fisica o
intellettiva. I servizi operano in stretto rapporto con i settori
dell'Azienda USL per una valutazione globale della situazione e per
la predisposizione di progetti individuali di vita e di cura.
L'ammissione ai servizi è disposta tramite i servizi sociali,
che procedono alla proposta di valutazione dello stato di bisogno a
seguito di un'istruttoria effettuata di concerto con l'utente e i
familiari, attivando, qualora necessario, l'Unità di valutazione
multidimensionale per la disabilità per l'utilizzo di servizi
socio-sanitari a carattere residenziale o semi-residenziale. I
servizi sociali realizzano inoltre interventi a sostegno delle
persone disabili, sia di natura economica come bonus, contributi,
esenzioni, riduzioni riferite a servizi nell'ambito del tema casa,
abbonamenti per il trasporto pubblico, agevolazioni fiscali quali
IVA agevolata, bonus per l'energia elettrica, bonus gas, bonus
idrico, buoni spesa, contributi economici a integrazione del
reddito familiare, contributi per l'acquisto di ausili e altri
interventi che favoriscano la permanenza nella propria abitazione,
contributi per opere finalizzate al superamento e all'eliminazione
delle barriere architettoniche, contributi per soggiorni, vacanze
per i disabili sia nell'ambito della rete dei servizi
socio-sanitari in collaborazione e trasversalmente ad altri settori
come i lavori pubblici, gli uffici per il lavoro, l'Agenzia per le
entrate e l'istruzione.
Ciò premesso, sicuramente le indicazioni dettate da Camera e
Senato nell'ambito del
Recovery Plan
saranno prese in
considerazione a integrazione e a miglioramento degli interventi
che già si realizzino nell'ambito delle politiche sociali
regionali, pertanto ritengo l'ordine del giorno condivisibile.
Presidente -
Consigliera Spelgatti, le passo la
parola.
Spelgatti (LEGA VDA) -
Oggi mi voleva stupire, assessore
Barmasse, ma le confesso una cosa: lei mi sta particolarmente
simpatico anche perché io capisco le difficoltà in cui lei si trova
nel momento in cui si ritrova a fare l'Assessore alla sanità in
piena pandemia, soprattutto perché, quando uno arriva a capo di un
Assessorato, poi non è che ha la bacchetta magica, anche in periodi
di normalità, per far sì che tutto si risolva e tutto cambi in
quattro e quattr'otto, perché poi bisogna avere anche gli uomini
che fanno le cose e che fanno le cose sulla base delle indicazioni
che vengono date e sappiamo benissimo che il sistema è qualche cosa
di differente.
La cosa su cui invece mi ha delusa è la sua posizione
sull'Ospedale, anche perché lei era uno di quelli come Guichardaz,
come l'altra Guichardaz ma soprattutto io guardo in Giunta e sia
lei che l'assessore Guichardaz eravate quelli che avevano firmato
per avere il nuovo Ospedale, non per l'ampliamento, eravate contro.
Capisco che poi la
realpolitik
... adesso vi trovate
dall'altra parte e di punto in bianco la situazione cambia... però
teoricamente su questi punti cruciali e fondamentali non si
dovrebbe mai cambiare idea... è sintomo di intelligenza cambiare
idea, però sulla base di motivazioni molto serie bisogna cambiare
idea e non sugli ideali. Queste posizioni quindi mi preoccupano, mi
deludono, penso anche al collega Bertin che mi è stato detto che
era uno di quelli più "caldi" anche come opposizione contro
l'ampliamento, era per il nuovo Ospedale, faccio un po' fatica a
capire tutti questi cambi di posizione, comunque sia tornando al
tema, bene, mi fa piacere.
Presidente -
La parola all'assessore Barmasse, ne ha
facoltà, come gruppo dieci minuti.
Barmasse (UV) -
Solamente per una precisazione, nel senso
che quello che faccio lo riconosco sempre, quindi non mi nascondo
dietro un dito. All'epoca del referendum, non l'ho mai negato,
avevo votato per l'Ospedale in un'altra sede. Il fatto invece della
famosa firma su una petizione del 2020, no, questo non è vero, ho
già avuto modo anche di confrontarmi con il Comitato promotore e
questa cosa non è mai stata né chiarita, né appurata, io non ho mai
firmato nulla. Solamente per precisione ho sempre detto che al
referendum avevo votato per l'Ospedale in altra sede dopodiché non
mi sono più espresso. Da lì il referendum è andato in un altro
senso, sono state fatte delle altre scelte e poi la storia la
conosciamo tutti. Era solamente per precisare questo dato.
Presidente -
Mettiamo in votazione l'ordine del giorno.
La votazione è aperta. Invito il collega Segretario a collegarsi
con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 34
L'ordine del giorno è approvato all'unanimità.
Passiamo all'ordine del giorno n. 23, che è anche l'ultimo della
Lega: "Imprenditoria giovanile". Per l'illustrazione, ha chiesto la
parola il consigliere Manfrin, ne ha facoltà.
Manfrin (LEGA VDA) -
Quest'ordine del giorno credo che si
esplichi già dal suo titolo, ovviamente riguarda l'imprenditoria
giovanile, soprattutto il supporto alla stessa.
Come abbiamo già fatto cenno durante l'intervento sul DEFR,
purtroppo all'interno del DEFR non c'è nessun riferimento specifico
sull'imprenditoria giovanile, che pure in questo momento risulta di
assoluta priorità all'interno della nostra regione. Fra le tante
imprese destinate a chiudere, fra quelle che sono destinate
purtroppo a non vedere la luce in questo terribile periodo di
difficoltà economica ve ne sono molte per le quali si candidano
alla guida giovani con idee innovative che meritano sicuramente di
essere supportati e sostenuti. Per questo motivo con quest'ordine
del giorno andiamo a integrare una proposta che non è stata
formulata da nessuno e andiamo anche ad aprire un po' una breccia e
dando anche merito a chi ha fatto questo lavoro sulla legge n.
3/2009, che è una legge appunto che prevede dei sostegni
all'imprenditoria, che purtroppo sconta dei limiti sia per quanto
riguarda i criteri di accesso, sia per quanto riguarda i limiti di
percentuale appunto sull'imprenditoria. Questo è un lavoro che era
già stato fatto durante la prima fase della pandemia dal gruppo di
lavoro di Lega Giovani, che desidero ringraziare per aver fatto un
ottimo lavoro di analisi di questa legge e delle sue potenzialità,
quindi ringrazio il gruppo Lega Giovani e ringrazio il coordinatore
Manuel Cipollone per un attento e puntuale lavoro su questa
proposta di legge e tramite questo ordine del giorno chiediamo
quindi di mettere in campo delle iniziative che stimolino e
supportino l'imprenditoria giovanile magari con una revisione
appunto dei criteri e dei requisiti che sono previsti oggi sulla
legge n. 3/2009, per fare in modo che questi siano maggiormente
accessibili da tutte le tipologie di imprese che abbiamo descritto
e che quindi si possa rilanciare questo tipo di imprenditoria, che
per noi è molto importante.
Dalle ore 10:06 assume la Presidenza il vicepresidente
Sammaritani.
Sammaritani (Presidente) -
Per il Governo, ha chiesto la
parola l'assessore Bertschy.
Bertschy (AV-SA) -
Eravamo partiti per accettare l'ordine
del giorno ma la sua esposizione crea qualche dubbio, nel senso che
l'imprenditoria giovanile è citata al punto n. 8 del DEFR con la
revisione della legge, a pagina 78: "Sviluppo economico, ricerca e
innovazione".
In ogni caso condividiamo la visione politica al di là di chi
poi farà il
twitter
se l'ordine del giorno è approvato
oppure no, condividiamo la visione politica perché, da un lato,
dobbiamo migliorare quella legge, dobbiamo soprattutto parlare di
nuove imprese, oltre che di giovani imprenditori, perché noi
abbiamo bisogno di nuove imprese per due motivi, l'ha ben detto
ieri il collega Marquis nel suo intervento: stiamo andando verso
una diminuzione del lavoro indipendente negli ultimi dieci anni,
questo è un dato che verrà poi, tra l'altro, ben rappresentato nel
piano delle politiche del lavoro, ma soprattutto in quest'ultimo
anno questo dato è ancora peggiorato. Che cosa vuol dire? Che c'è
un atteggiamento culturale rispetto all'impresa sempre più di
preoccupazione e soprattutto di paura probabilmente di lanciarsi in
progetti per tanti motivi che tutti conosciamo, per le difficoltà
che questi progetti di impresa hanno rispetto al nostro sistema
economico, fiscale, dei controlli e tutto quello che
conosciamo.
Condividiamo quindi l'obiettivo politico, lo stiamo portando
avanti nella nostra visione di rilancio delle attività
imprenditoriali e va supportato anche perché la comunità non si
chiuda sempre più rispetto a un modello economico a una visione che
è quella del lavoro, invece appunto lavoro dipendente che non è
sufficiente a supportare tutta la nostra economia. Approveremo
quindi l'ordine del giorno con l'obiettivo di lavorare insieme,
ripeto, a due obiettivi: nuovi imprenditori giovani ma anche nuove
imprese
over
35, perché oggi abbiamo anche tante persone che
stanno perdendo il proprio posto di lavoro, stanno lavorando con
l'obiettivo di formarsi per altre sfide e queste persone vanno
supportate ugualmente quanto i giovani.
Grazie dell'iniziativa quindi e ci sarà occasione in aula per
confrontarci al riguardo dei progetti e delle proposte che andranno
a stimolare l'imprenditoria.
Presidente -
Per la replica, ha chiesto la parola al
consigliere Manfrin, ne ha facoltà.
Manfrin (LEGA VDA) -
Ovviamente sono andato a verificare
e non voglio fare questioni chiaramente di merito ma ho ragione,
nel senso che viene citata la legge n. 9/2003 ma la legge
sull'imprenditoria è la n. 3/2009, quindi probabilmente c'è un
refuso sul DEFR che avete scritto perché è un riferimento errato
alla legge, quindi evidentemente noi abbiamo preso il riferimento
che avete preso voi e abbiamo tratto le conseguenze. Il riferimento
di legge è diverso, solo per questo, quindi, quando parliamo di
revisione dei criteri, parliamo di revisione dei criteri della
legge n. 3/2009, quindi al netto del fatto che si vada nella stessa
direzione, abbiamo ovviamente preso atto del fatto che scrivete:
"obiettivo di ampliare la dimensione dell'intervento e l'estensione
dell'ambito di applicazione, quindi estensione per quanto riguarda
l'età".
Quello che appunto intendevamo era ampliare invece, per esempio,
la percentuale di spesa ammissibile e la diminuzione degli importi
di spesa ammissibile, perché qui tendenzialmente vengono finanziati
importi al massimo per il 30 percento rispetto alla spesa investita
e gli importi che vengono sostenuti sono molto alti, invece
l'intenzione è quella di poter anche abbassare gli importi minimi
per accedere a questo contributo in maniera da poter rendere
accessibile questa legge e questi aiuti anche per coloro che hanno
possibilità di investire meno, soprattutto a fronte di un'ondata
pandemica che ha inciso in maniera molto importante
sull'imprenditoria in generale e sull'imprenditoria giovanile o
evidentemente di conseguenza.
Ovviamente quindi accettiamo anche quello che è stato
l'intervento dell'Assessore e accettiamo la volontà comune di
intervenire in questa sede, in questa legge per renderla più
accessibile, per renderla maggiormente fruibile da coloro che ne
vogliono fare utilizzo, quindi ovviamente non possiamo che essere
felici per la condivisione di intenti.
Presidente -
Ha chiesto di prendere la parola il
consigliere Perron, ne ha facoltà per i restanti minuti
naturalmente.
Perron (LEGA VDA) -
Sarò rapidissimo, solo un inciso su
questo argomento che anch'io ho affrontato in parte nella questione
dei professionali e che riaffronterò più avanti.
Solo per indicare che questa mentalità che lo stesso Assessore
ha rilevato di tipo anche anti-imprenditoriale purtroppo, e posso
dirlo con testimonianza vissuta, è una mentalità che è molto
presente anche nelle scuole, cioè purtroppo abbiamo un ampio strato
culturale che vede nell'impresa non un qualcosa che riesce a
realizzare gli individui e portare benessere economico, ma spesso
un qualcosa di negativo e, ogni volta che si parla di impresa nelle
scuole - questo credo che sarà un tema che andrà affrontato -, si
alzano le barricate di una generazione sessantottina che ha già
fallito la rivoluzione per fortuna e spesso ha fallito anche quando
andava al potere. Questo quindi è un problema decisamente grave e
che io penso debba essere affrontato anche dal punto di vista
culturale.
Presidente -
Ha chiesto la parola l'assessore
Bertschy.
Bertschy (AV-SA) -
Rubo solo un minuto, la volontà è
proprio quella, al di là delle misure, colleghi, che sono
sicuramente da riorganizzare anche rispetto al momento
socio-economico che stiamo vivendo, perché quella è una legge...
alla questione degli aiuti di Stato, quindi tutti gli aspetti più
tecnici, giuridici e amministrativi. È proprio questo il senso del
lavoro che dobbiamo fare, tant'è vero che stiamo lavorando anche a
un bando per l'autoimprenditoria, che avrà alle spalle un progetto
anche di formazione delle persone che hanno l'obiettivo, per
fortuna, ancora di lanciarsi in progetti di impresa. La formazione
stessa delle persone quindi è fondamentale per evitare di veder
nascere e morire i progetti senza la giusta visione del futuro dei
propri obiettivi. L'autoimprenditoria quindi sarà un altro dei
provvedimenti che metteremo in campo e avremo modo di
confrontarci.
L'altro grande obiettivo deve essere anche quello di far
crescere l'attenzione verso l'impresa e al mondo femminile, che va
supportato ancor di più in questi progetti proprio perché c'è un
gap
che va recuperato e vanno create le migliori condizioni
per tutti per andare in questa direzione.
Ci sono da parte nostra quindi dei lavori avanzati che verranno
messi a disposizione e saremo ben contenti di confrontarci.
Presidente -
Ha chiesto la parola anche il consigliere
vicesegretario Distort per i restanti sei minuti a disposizione del
gruppo, ne ha facoltà.
Distort (LEGA VDA) -
Solo per voler condividere con il
Governo intero una considerazione generale: siamo arrivati alla
trattazione dell'ultimo ordine del giorno proposto dalla Lega, 23
ordini del giorno, 23 iniziative, 23 suggerimenti, 23 opportunità
per integrare e migliorare una visione comunque limitata del
documento di economia e finanza nell'interesse della nostra
collettività. Abbiamo tutti assistito alle risposte del Governo,
che si sono rivelate per la maggior parte chiuse sulla difensiva:
"non ci sono i tempi", "c'è già un'attività in tal senso blanda ma
c'è già un'attività", "è da attuare un lavoro più approfondito, più
grande, in sintesi ci asteniamo". Allora permettetemi,
costruttivamente questa riflessione: che significato ha questo
atteggiamento? Questo esprime mancanza di visione ma soprattutto
mancanza di strategia, perché in una fase così delicata come la
crisi che stiamo vivendo oggi, è proprio la mancanza di idee la
situazione più critica e, quando c'è un'opposizione che lavora, che
si impegna, che mette la propria passione, il proprio
approfondimento a disposizione, questi sono dei suggerimenti
regalati, questi devono essere presi ma presi con strategia, userei
la parola "astuzia", ma astuzia in senso positivo, perché
altrimenti vedete, colleghi del Governo, si sa che il Governo è
assolutamente impegnato in un'attività ordinaria che occupa tutto
il tempo relativo alla creatività di una visione, ditemi se
sbaglio, siete occupati dal mattino alla sera, da lunedì mattina al
sabato sera per svolgere l'attività ordinaria dell'attività del
vostro rispettivo Assessorato, Presidente della Regione compreso,
e, tra l'altro, che viene anche invidiato, ed è stato detto da
alcuni di voi: "quello che manca è proprio il tempo da dedicare a
creare e approfondire iniziative". Ecco, queste iniziative arrivano
qui, vengono servite su un piatto d'argento lì in questi ruoli, in
questi contesti. Allora il saperle accogliere e gestire è segno di
strategia. Certo che se la strategia è: "cerchiamo di evitare che
la Lega esca domani mattina o tra un'ora con un
post
su
Facebook
con scritto: "grazie alla Lega è passato questo""
quando sappiamo benissimo che il post di Facebook nei
social
ha spazio e vita di qualche giorno, poi non si ricorda più nessuno
ma quello che rimane... rimane l'azione, rimane l'iniziativa.
Allora permettetemi di dire questo fatto: in questo
atteggiamento di chiusura in sé stessi, di chiusura sulla difensiva
non c'è strategia, sono opportunità perse. Fate questa riflessione
perché di mezzo non ci sta il lustro della Lega o il lustro di un
Governo e delle varie forze politiche sul piatto: sul tavolo c'è il
successo di un'azione politica perché poi ci troviamo come l'altro
giorno, giovedì mattina, con i manifestanti che ci chiedono: "cosa
state facendo?", preso atto che poi arriva qualcuno che non riesce
a distinguere la maggioranza dall'opposizione... ma pazienza, la
disperazione è talmente alta che effettivamente è comprensibile che
non si capiscano queste distinzioni, però noi dobbiamo adottarle,
dobbiamo saper essere strategici... strategia.
Presidente -
Ha chiesto da remoto di poter intervenire il
consigliere Planaz, ne ha facoltà per il tempo restante, che è di
circa un minuto e mezzo.
Planaz (LEGA VDA) -
Una piccola precisazione su
quest'ordine del giorno che ha presentato il collega Manfrin. Per
quanto riguarda la risposta che ha dato l'Assessore che la
preoccupazione non va solo verso i giovani ma anche agli
imprenditori
over
35, io sono pienamente d'accordo perché va
a riconfermare quello che abbiamo già anticipato prima, cioè di
andare principalmente a intervenire sulle classi più deboli. Se noi
analizziamo questo documento finanziario, vediamo che abbiamo il
più alto tasso di abbandono degli studi a livello nazionale e anche
il più alto tasso di disoccupazione per la fascia tra i 15 e i 24
anni ed è su queste fasce che bisognerebbe intervenire
immediatamente, sennò ci troveremo fra cinque-dieci anni con di
nuovo degli
over
35 che si troveranno nella stessa
situazione di adesso e noi dobbiamo prevenire questo.
Solo una piccola puntualizzazione: se analizziamo questo
documento - e i dati che sono riportati ci devono indirizzare su
una linea politica - dobbiamo fare attenzione a tutte queste
cose.
Presidente -
Non essendoci più interventi, mettiamo in
votazione l'ordine del giorno n. 23 della Lega VdA. La votazione è
aperta. Invito il collega Segretario a collegarsi con i Consiglieri
presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 31
L'ordine del giorno è approvato all'unanimità.
Passiamo all'ordine del giorno n. 1 presentato dal gruppo Pour
l'Autonomie: "Piano regionale per la salute e il benessere
sociale". Per la presentazione, si è prenotato il consigliere
Baccega, ne ha facoltà.
Baccega (PA) -
Si tratta di un ordine del giorno su un
documento di programmazione, all'interno di un documento di
programmazione molto più ampio e quindi credo che ci stia tutto in
quanto molti ordini del giorno hanno richiamato dal punto di vista
degli inserimenti nel piano della salute e del benessere sociale
una serie di passaggi, in realtà questo dibattito, per quanto mi
ricordo, risale al 2015, in quel periodo si sollecitava
l'approvazione dell'aggiornamento del piano regionale 2011-2013 che
doveva essere valido per il triennio 2016-2018. Furono tante le
elaborazioni di quel documento, si arrivò a una quinta bozza ma non
passò in Commissione. Poi sono passati "n" Presidenti, "n"
Assessori, "n" Coordinatori, "n" Direttori generali dell'USL e
finalmente il 21 gennaio 2019 la Giunta diede l'avvio al percorso e
approvò con la delibera n. 52 la predisposizione del nuovo piano
della salute e benessere sociale approvandone la metodologia,
metodologia che lei, assessore Barmasse, ha già descritto in una
precedente interrogazione dei mesi scorsi e con un percorso di
programmazione locale partecipato che assegnava appunto al
Dipartimento sanità l'obiettivo di garantire il processo di
programmazione e completare il percorso in un anno.
Sicuramente il piano della salute e benessere è il principale
documento di programmazione pluriennale e di azione politica
sanitaria e socio-sanitaria della nostra Regione, certo vuole
essere un progetto condiviso per lo sviluppo e la qualificazione
del servizio sanitario, soprattutto dopo questo anno di Covid,
quindi una partecipazione che non si doveva e non si dovrà limitare
a una valutazione dell'elaborato finale, ma che si inserisce in
corso d'opera per aprire un importante dibattito configurandosi
come una partecipazione competente e spontanea.
In questo percorso di riflessioni che sono state fatte ci sono
stati tantissimi inserimenti, suggerimenti, le proposte di
pianificazione, ma anche gli stessi ordini del giorno che sono
stati approvati in questo percorso sono suggestioni che da diversi
ambiti si sono fatte avanti, iniziative che sono certamente in
grado di arricchire il costruendo piano socio-sanitario. Per questo
credo che la Commissione competente debba essere coinvolta anche in
un passaggio preventivo.
Si era appunto definito di predisporre il piano secondo una
metodologia partecipata, quella in quattro fasi che lei ha già in
qualche modo descritto, la prima fase è quella dell'istituzione del
gruppo di lavoro che doveva riuscire a individuare alcune macro
aree ed è stata superata, la seconda fase che riguardava
l'elaborazione di un primo documento che doveva essere
presentato... il documento era pronto e non è stato presentato
perché ovviamente il Covid ha interrotto un percorso che vedeva già
quattro appuntamenti sul territorio della Valle d'Aosta di
presentazione pubblica. La terza fase che si dovrà fare sarà una
seconda consultazione pubblica e l'ultima fase, la quarta, che
impegnava il gruppo di lavoro a recepire tutte le indicazioni e a
costruire la bozza di documento che doveva uscire come risultante
delle quattro fasi operative.
Si è elaborato un primo documento tecnico che riporta
un'approfondita analisi del contesto sullo stato della salute,
della sanità in Valle d'Aosta, sono lieto che lei, Assessore, lo
abbia rimarcato nei giorni scorsi come una sanità di alto livello
in Valle d'Aosta e sono evidenti anche tutti i dati essenziali
anche richiesti da altre forze politiche, perché giustamente, per
costruire un piano di questa portata, è necessario e opportuno
avere dei dati. In particolare si traccia la popolazione assistita
con la speranza di vita, le proiezioni demografiche, gli stili di
vita e la prevenzione, i fattori legati alla cronicità, la salute
mentale, la mortalità e la mortalità precoce evitabile, la
disabilità, l'ospedalizzazione, quindi l'assistenza ospedaliera,
vengono evidenziati i temi dell'assistenza sanitaria, un capitolo
fondamentale è dedicato all'assistenza sanitaria territoriale,
l'analisi del contesto prosegue in quel documento inquadrando gli
aspetti sociali e socio-assistenziali e socio-educativi entrando
nel vivo dell'assistenza alle famiglie, ai servizi sociali
socio-assistenziali e socio-educativi in Valle d'Aosta con una
riflessione sul sistema dei servizi per la prima infanzia di cui
parleremo anche successivamente.
Chiudono il quadro delle analisi del contesto i dati riguardanti
la povertà e le problematiche educative della violenza di genere.
Molti dati sono sicuramente da aggiornare e ovviamente tutta la
parte del 2020 non c'è in quanto erano dei dati sul 2019. È un
documento di 65 pagine che prevedeva inoltre quattro macroaree
tematiche, un'area a valenza trasversale e, come potrete
immaginare, l'arrivo della pandemia ha sospeso tutti gli
appuntamenti programmati. Si era anche elaborata una piattaforma
democratica dando mandato a INVA di predisporla al fine di favorire
l'accesso ai cittadini, ora sappiamo che la piattaforma è
predisposta ed è operativa, bisogna soltanto attivarla per
validarne i contenuti e bisogna attivarla per la fase di apertura
al pubblico.
Noi quindi con quest'ordine del giorno sollecitiamo e vogliamo
essere anche protagonisti, perché diciamo: "andiamo in
Commissione"? Vogliamo essere protagonisti per dare le nostre
suggestioni, per dare i nostri input, per collaborare e contribuire
e fare di questo documento davvero il documento di rilevanza
importante che deve portare a buon fine il piano per la salute e
benessere sociale della Valle d'Aosta per una sanità che è già
buona, è già di livello ma ancora più performante sulla base degli
ultimi avvenimenti che si sono succeduti a seguito del Covid-19.
Per questo chiediamo di presentare entro novanta giorni il piano
regionale salute e benessere sociale per la sua approvazione alla
Commissione competente.
Presidente -
Interviene per il Governo l'assessore
Barmasse.
Barmasse (UV) -
Ringrazio il Consiglio e il consigliere
Baccega per l'attenzione che ancora una volta dimostra riservare al
principale documento di programmazione politica regionale in
materia di sanità salute e politiche sociali, ribadisco quanto già
anticipato in una risposta a un'interpellanza nella seduta
consiliare del febbraio 2021, cioè che le tempistiche non solo sono
conseguenti alla metodologia di elaborazione del piano stesso di
cui alla deliberazione n. 52 del 21 gennaio del 2019, ma che le
prime due fasi saranno concluse entro aprile. Come ha già ricordato
lei, le fasi sono 4:
- nella prima un gruppo di lavoro interno all'Assessorato, dopo
aver ricevuto dall'Assessore le priorità strategiche per il governo
della salute e delle politiche sociali, elabora una prima bozza di
piano che individua rispetto alle priorità ricevute delle
macro-aree di intervento con delle possibili azioni a queste
collegate;
- nella seconda fase questa bozza di lavoro fino a questo
momento è ancora tutta interna all'Assessorato, si apre ai soli
addetti ai lavori, cioè l'Azienda USL ed Enti locali
principalmente, per ricevere da questi soggetti ulteriori
indicazioni e integrazioni riferite alla criticità e alle necessità
presenti a livello delle loro competenze;
- nella terza fase il gruppo di lavoro all'interno
dell'Assessorato redige ed elabora la seconda bozza di piano con le
indicazioni e gli accoglimenti che a livello politico sono stati
accordati;
- nella quarta e ultima fase il documento si apre a tutti i
portatori di interesse e tra questi nella mia risposta
all'interpellanza di febbraio avevo incluso anche la Commissione
consiliare competente, i sindacati, i cittadini attraverso la
piattaforma democratica
on-line
, le associazioni di varia
natura.
Avendo quindi pertanto preso l'impegno in Consiglio regionale di
completare le prime due fasi entro il mese di aprile, è impossibile
accogliere l'ordine del giorno se si richiede di portare entro
novanta giorni in Commissione il piano socio-sanitario per la sua
approvazione perché mi preme infatti far notare a questo Consiglio
che non sarebbe previsto secondo la DGR n. 52/2019 un doppio
passaggio in V Commissione. Ciononostante a febbraio, nel
rispondere all'interpellanza, avevo ritenuto un gesto di attenzione
e giusto verso il Consiglio portare anche solo informalmente per
un'illustrazione e un anticipo dei contenuti il documento di piano
in V Commissione prima che questo arrivasse in Giunta per
l'approvazione.
Posso dirle quindi, consigliere Baccega, che personalmente posso
accettare quest'ordine del giorno se possiamo modificarlo
cancellando "per la sua approvazione", perché non siamo in grado, e
scrivendo di portare il documento in Commissione entro novanta
giorni per un primo approfondimento.
Presidente -
Ha chiesto di replicare il consigliere
Baccega, ne ha facoltà.
Baccega (PA) -
Ovviamente, trattandosi di un documento
così rilevante e tenuto conto che la DGR n. 52 risale
all'
ante
-Covid, l'obiettivo era coinvolgere la Commissione
anche in un primo passaggio, quindi io accolgo con favore il suo
suggerimento di modificare l'ordine del giorno approvandolo con le
modifiche da lei richieste. L'importante è aprire questo dibattito
anche in V Commissione.
Presidente -
Ha chiesto di poter intervenire il
consigliere Restano, ne ha facoltà.
Restano (VdA Unie) -
Anche noi accogliamo con piacere la
risposta dell'Assessore, anche perché non abbiamo mai condiviso il
contenuto della delibera n. 52. Non deve essere la situazione Covid
ad autorizzare il confronto in Commissione sul piano
socio-sanitario ma, guardando il collega Guichardaz, ricordo le sue
battaglie per portare questi documenti all'attenzione della
Commissione. Peraltro sembra inopportuno aprire il confronto agli
Enti locali e non aprirlo alla Commissione regionale competente.
Ben venga quindi quest'apertura da parte dell'Assessore,
un'apertura al confronto su un documento di importanza fondamentale
per la sanità valdostana al di là della situazione pandemica in
atto.
Presidente -
Ha chiesto di poter intervenire la
consigliera Erika Guichardaz, ne ha facoltà.
Guichardaz E. (PCP) -
Ringrazio l'Assessore che, come
sempre, si dimostra attento e già nel DEFR era specificato il fatto
che ci sarebbe stata una partecipazione, quindi condivido quanto
detto precedentemente dal consigliere Restano, anche perché
sappiamo bene che il piano socio-sanitario è uno strumento di
programmazione molto importante, quindi c'è tutta la disponibilità
della Commissione a lavorare insieme a lei.
Presidente -
Se non ci sono altri interventi, posso
mettere in votazione l'ordine del giorno così come modificato
naturalmente su intesa comune delle parti. La votazione è aperta.
Invito il collega Segretario a collegarsi con i Consiglieri
presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Passiamo ora al secondo ordine del giorno del gruppo Pour
l'Autonomie: "Regolamento di somministrazione alimenti e bevande".
Si è prenotato per l'esposizione il consigliere Baccega, ne ha
facoltà.
Baccega (PA) -
Un altro ordine del giorno che va a
sostenere già le indicazioni che ci sono nel DEFR, ma che vuole
dare un po' di motore a un percorso che avevamo già affrontato in
una precedente interrogazione a cui l'Assessore aveva risposto,
l'interrogazione era del consigliere Ganis, se non sbaglio, e che
chiedeva appunto sulla base del regolamento quali erano i percorsi.
Ora, direi che tutte le categorie del commercio stanno
attraversando un anno drammatico e non è ancora finita perché la
pandemia è in questa terza fase ancora più aggressiva. In
particolare le categorie decisamente più colpite sono quelle legate
al mondo del turismo e soprattutto della somministrazione: bar,
ristoranti, alberghi,
bed & breakfast
. All'orizzonte c'è
la volontà di ripresa guardando con fiducia alla vaccinazione,
ipotizzando un'estate calda e più serena con possibilità di normali
aperture degli esercizi pubblici, ecco che dobbiamo, secondo noi,
sforzarci a dare tutte le possibilità di migliorare la loro
competitività e incrementare la loro offerta. Questo è un po' il
segnale politico che si vuol dare di riflessione a questo
documento.
C'è giustamente - ne parlavo nei giorni scorsi - un'oggettiva
differenza tra gli esercizi di somministrazione che lavorano a
Chamonix o in altre regioni d'Italia rispetto a quelli che lavorano
in Valle d'Aosta.
Abbiamo affrontato la questione del nuovo regolamento regionale:
il n. 2 dell'11 ottobre 2007 in occasione appunto già di quella
interpellanza e c'era stata da parte dell'assessore Guichardaz, che
conosce questa materia come casa sua sicuramente... e che all'epoca
io mi permisi di consultare proprio per avere delle suggestioni e
degli approfondimenti da parte sua pur non essendo in Consiglio
regionale ma riconoscendogli tutte le capacità in un settore che ha
vissuto. Il regolamento quindi era stato predisposto con le
strutture della sanità pubblica, con la struttura del commercio, è
un regolamento complesso e articolato che sicuramente era
necessario aggiustare in alcune piccole incongruenze... e
concludeva dicendo che appunto sarebbe stato opportuno scaricarlo
al più presto.
Mi permetto di riassumere alcuni aspetti che avevo ritenuto
significativi del regolamento che avevamo predisposto all'epoca e
che avevamo condiviso con il parere favorevole delle associazioni,
dello Sportello unico degli Enti locali, dei rappresentanti
dell'ADAVA, della Confcommercio e dell'Ascom, oltre ai Dirigenti
dei due Assessorati, che ringrazio, perché è stato un lavoro
improbo, il dottor Ruffier e il dottor Di Martino. Era una bella
squadra che aveva lavorato con intensità per arrivare a soddisfare
gli indirizzi che erano stati dati, che non erano pochi, vi
assicuro. Si scelse la tesi nella quale si doveva andare a
procedere per gradi a modificare eventuali punti nei vari
interventi, una tesi che andava nella direzione di sostenere i
principi ispiratori del regolamento comunitario del pacchetto
igiene, soprattutto quel principio ispiratore che tiene conto della
responsabilizzazione dell'operatore nel settore alimentare nella
preparazione e nella somministrazione di alimenti ovviamente
cercando di far venir meno i principi di sicurezza alimentare.
Mi permettete di citare in due minuti i temi affrontati, che
erano quelli di:
- adeguare i contenuti alle nuove normative che sono
intervenute;
- adeguare i contenuti delle evoluzioni tecniche di
somministrazione di alimenti che, nella logica delle evoluzioni
tecnologiche, garantiscono un maggior controllo dei pericoli;
- tenere anche conto delle mutate esigenze del consumatore;
- eliminare da questo regolamento tutte quelle problematiche di
natura amministrativa già disciplinate da leggi di settore,
soprattutto quelle legate all'urbanistica dei Comuni: barriere
architettoniche,
dehors
, bagni, rivedere ampliando gli
alimenti di cui è possibile la somministrazione nella prima e nella
seconda tipologia e quant'altro.
Abbiamo quindi cercato anche di introdurre i requisiti
igienico-sanitari per i bed & breakfast per rispondere appunto
all'articolo 30 della legge n. 11/1996, cercando di dare una
definizione alla somministrazione presso il domicilio del
consumatore.
Quest'ordine del giorno ha l'esigenza, la volontà di invitarla a
proseguire il percorso e chiediamo un impegno alla Giunta affinché
si arrivi a valutare questa modifica del regolamento entro sessanta
giorni previo passaggio in Commissione.
Presidente -
Vedo prenotato il consigliere Ganis, nel
rispetto dell'articolo 64, comma 2, in realtà ci dovrebbe essere
prima la risposta del Governo e poi gli interventi degli altri
Consiglieri. Darei quindi la parola all'assessore Jean-Pierre
Guichardaz, prego ne ha facoltà.
Guichardaz J. (PCP) -
Grazie collega Baccega per
quest'ordine del giorno che noi intendiamo accettare. Siccome non
dipendono da noi i tempi per la presentazione in Consiglio
regionale perché ovviamente il percorso richiesto è un percorso
politico che potrebbe avere dei tempi anche diversi rispetto a
quelli desiderati, le chiediamo solo di modificare l'impegnativa in
cui si chiede di portare o di depositare presso la Commissione
competente entro sessanta giorni - il testo oramai è stato scritto,
poi dico solo due cose - il nuovo regolamento, eccetera, per la
successiva discussione in Consiglio regionale o approvazione.
Comunque le chiederei di modificarlo nel senso che non è né il
Governo, né la Giunta che può decidere, nel rispetto ovviamente
dell'istituzione, i tempi.
Solo due considerazioni rispetto a questo regolamento, intanto
una suggestione, sollecitazione: a mio modesto parere, questo
regolamento dovrebbe essere oggetto non di modifica in aula
consiliare per le sue complessità e per la sua continua evoluzione
e variabilità ma dovrebbe essere fatto - e non lo è in quanto la
legge regionale di riferimento, che è la n. 1/2006, affida al
Consiglio regionale il passaggio, l'elaborazione, la scrittura e la
discussione - con delle modalità più snelle e più flessibili, nel
senso che, come altri regolamenti sono generalmente modificati a
necessità attraverso delibera di Giunta regionale, io pongo qui la
questione e dico, anche in base alla mia esperienza, che questi
adattamenti che dovrebbero essere perseguiti in base anche alla
modifica delle leggi di riferimento, che sono leggi di rango
superiore, generalmente regolamenti dell'Unione europea, dovrebbero
avere un percorso un po' più flessibile, sennò ci incagliamo in
discussioni che poi rischiano di non portare ai risultati.
È ovvio che qui parliamo di un cambio radicale, nel senso che la
proposta di nuovo regolamento riduce, come lei sa, le tipologie
commerciali da quattro, quindi due bar e due ristoranti, a due e
quindi la tipologia 1 sarebbe il classico bar-tavola fredda e la
due tavola calda e ristorante. Praticamente quindi semplificherebbe
la situazione così come il capitolo specifico sui
bed &
breakfast
permetterebbe a queste strutture di preparare e di
effettuare delle manipolazioni per la prima colazione, quindi nulla
di particolarmente drammatico sempre che ci si attenga alle
disposizioni che il collega Restano conosce meglio di me europee
sull'igiene alimentare, quindi che vengano adottati tutti gli
accorgimenti effettuate le dovute analisi e documentazione. Questa
riduzione da quattro tipologie a due, così com'era scritta e così
com'è scritta - io poi la scaricherò così ma pongo il problema al
Consiglio regionale - toglie quella indicazione di metratura e di
superficie relativa alla cucina, che potrebbe apparentemente
sembrare un vantaggio, nel senso che toglie dei vincoli di tipo
impeditivo oggi alle attività, ma, dall'altra parte, per quanto la
si può pensare e riscrivere, lascia alle autorità di controllo la
possibilità di decidere o meno se chiedere il mantenimento o se
fare delle richieste di limitazione, a mio parere, con un impianto
legislativo che è troppo discrezionale, perché la richiesta da
parte degli organi di vigilanza potrebbe essere legata a fattori
multipli, cioè a questioni igieniche, di potenziale produttivo, di
analisi del percorso e del processo, eccetera. Io quindi la metto
qua, con l'impegno di scaricare la norma, come vi avevamo detto,
completamente depurata da tutti i riferimenti alle normative che
già regolamentano e che quindi diciamo in qualche modo non vanno
ripetute, ed è bene che non siano ripetute nel regolamento
regionale, però vi lascio questa suggestione, cioè vi dico:
attenzione perché se la tipologia di ristorazione non presenta dei
limiti di superficie relativamente alla cucina, il rischio è che
poi a decidere sia qualcun altro. Contrariamente quindi a ciò che
avviene in quasi tutte le altre Regioni d'Italia dove comunque le
metrature pur limitate rispetto a quelle che erano state previste
per la Valle d'Aosta... in Piemonte, per esempio, si parla di
limiti di otto metri quadrati per le tavole calde e, se non ricordo
male, quindici per la ristorazione tradizionale, se noi togliamo
via questi limiti, sappiate che il rischio è che poi qualcuno
decida
in vece
della legge. Questa quindi è la prima
sollecitazione che faccio e che in qualche modo mi sento di dire in
questa sede.
Per quanto riguarda l'altra questione delle barriere
architettoniche, viene tolto da questo regolamento il riferimento
alla disciplina sulle barriere architettoniche, quindi sui bagni
attrezzati per le persone diversamente abili, ma questo non
significa che poi non si applichi la norma nazionale, cioè non
saranno più gli organi di controllo del Dipartimento di prevenzione
a fare le valutazioni sulla specifica disposizione ma continueranno
a essere gli uffici tecnici e continuerà a essere in fase di
progettazione l'obbligo di applicare questa disciplina che il
regolamento riserva solo ed esclusivamente alla ristorazione sia a
quella tradizionale che alla tavola calda. Togliendo questa parte
qua, è ovvio che poi subentrano gli obblighi nazionali, quindi la
disciplina sarà una disciplina omnicomprensiva, che non troverà una
limitazione dalla disciplina regolamentare. Questa quindi è
un'altra questione che, secondo me, in Commissione va dibattuta,
così come alcune particolarità che rimangono e che permangono e che
noi non abbiamo tolto dal testo originario perché sono
particolarità che comunque attenevano alla nostra realtà
specifica.
Il consiglio mio quindi è, a fronte del fatto che noi
scaricheremo il testo secondo le indicazioni che abbiamo detto
semplificato e con alcune annotazioni, il Consiglio poi però un
dibattito lo deve fare, perché il rischio è che si cada dalla
padella alla brace: questo lo voglio dire.
Presidente -
Ha chiesto di intervenire il consigliere
Ganis, ne ha facoltà.
Ganis (LEGA VDA) -
Un ordine del giorno quello presentato
da Pour l'Autonomie che richiama un'interpellanza fatta dal gruppo
Lega in data 27 gennaio e in attesa di una scelta. Ringrazio il
collega Baccega per aver evidenziato nell'ordine del giorno la
nostra interpellanza e, dato che ieri l'Assessore interessato ci ha
già comunicato in aula che verrà votato dalla maggioranza, vorrei
soltanto evidenziare due aspetti:
in primis
la tempistica
nel risolvere gli innumerevoli problemi che ci attanagliano,
infatti abbiamo appurato in questi mesi di legislatura che la
concezione del tempo all'interno del Palazzo regionale diventa una
cosa a sé, le settimane diventano mesi e i mesi assumono un termine
che viene utilizzato a bizzeffe, cioè quello di "a breve": dico
questo perché nella nostra interpellanza presentata a gennaio
l'Assessore aveva risposto che il testo sarebbe stato esaminato,
elaborato, alleggerito e inviato alla Presidenza della Regione per
l'avvio dell'iter per rivederlo in sole tre settimane. Ahimè, sono
trascorsi due mesi da allora: ecco perché sarebbe auspicabile,
quando si danno delle risposte ai cittadini, darle con senso di
logica innanzitutto e tenendo conto anche delle tempistiche. Infine
resta l'importanza di quest'ordine del giorno, rivedere questo
programma con la finalità di alleggerirlo da numerosi vincoli
elencati anche dal collega e dare un po' di respiro a tutta la
filiera della somministrazione, che già sta facendo i conti con una
situazione economica difficile a causa della pandemia. ecco perché
noi, come gruppo Lega, voteremo a favore di quest'ordine del
giorno.
Presidente -
Ha chiesto di poter intervenire il
consigliere Restano, ne ha facoltà.
Restano (VdA Unie) -
Due considerazioni che sono una via
di mezzo tra il politico e il tecnico-amministrativo. Pur
condividendo la necessità di rivedere il regolamento regionale n.
2/2007, che fa capo alla legge n. 1 del 2006, mi corre l'obbligo di
segnalare che i riferimenti portati nell'ordine del giorno non sono
propriamente corretti: non sono corretti laddove si dice che questo
regolamento non tiene conto dei principi ispiratori del pacchetto
igiene, perché, se si va a leggere il regolamento, c'è chiaramente
scritto che i requisiti igienico-sanitari cui è subordinato
l'esercizio di attività di somministrazione di alimenti e bevande
sono in conformità alla normativa dell'Unione europea e statale
vigente. È stato proprio predisposto successivamente
all'approvazione e all'entrata in vigore del pacchetto igiene, il
pacchetto igiene è del 2004 ed è entrato in vigore nel 2006 e
prontamente l'Amministrazione di allora si adattò al regolamento. È
stato concepito sulla base delle suggestioni che possono cambiare
nel tempo e ha ben detto il collega Baccega: a seguito delle
suggestioni delle associazioni di categoria, che poi nel tempo
hanno cambiato idea perché tecnologicamente c'è stato un
cambiamento... e vi faccio un piccolo esempio: la pasta che andava
cotta nel pentolone oggi può essere anche cotta in uno spazietto di
20 centimetri con una macchina apposita e condita anche con il
sugo, quindi questi sono gli adeguamenti necessari. Questo ci porta
a dei grossi squilibri, e quali sono gli squilibri? Sono quelli
dettati dallo stesso pacchetto igiene che non viene richiamato: ad
esempio, il regolamento n. 20/1973, che parla dei parametri
microbiologici cui si devono attenere tutti i produttori di
alimenti, quindi anche i
bed & breakfast
che qua vengono
richiamati, e noi enti di controllo - perché io faccio parte di un
ente di controllo sull'igiene - siamo tenuti a farli
rispettare.
Allora, Signori, possiamo aprire a tutti ma poi, quando ci sarà
qualcuno che controlla e va nelle abitazioni private che esercitano
il bed & breakfast e va a controllare i parametri
microbiologici, io vi dico che mettiamo la corda al collo a queste
persone, quindi bisogna stare molto attenti a ciò che si scrive per
poi dopo non trovarsi la coda di persone che si lamentano e si
sentono perseguitate. Allora ciò che vedo e leggo nella proposta
che era stata fatta... possiamo liberalizzare tutto ma poi dal
momento che scriviamo all'allegato A che si fa riferimento al
pacchetto igiene, e lo dico esattamente, andiamo a porre dei
mattoni su queste persone di cui oggi noi non ci rendiamo neanche
conto. Bene ha detto quindi l'Assessore che vanno tolti determinati
riferimenti e va alleggerito, però dando l'opportunità di produrre
alimenti e bevande e di somministrarli comunque li vincoliamo al
rispetto di quelle regole. L'abbattimento delle barriere
architettoniche possiamo levarlo da qua ma lo devono rispettare
comunque, che sia il medico di sanità pubblica o l'ufficio tecnico
a doverlo fare rispettare poco cambia. Io sono seriamente
preoccupato e in famiglia ho una cucina che somministra alimenti e
bevande che non ha i 15 metri, quindi ne trarrei un vantaggio,
invece sono preoccupato lo stesso.
Dobbiamo fare attenzione e la fretta, e condivido quello che ha
detto il collega Ganis, in questo caso potrebbe essere cattiva
consigliera, se non è stato modificato prima, vi sono dei motivi,
si è impegnato più di un Assessore su questo tema ed era un pallino
che hanno avuto vari Assessori. È difficilissimo trovare la
formulazione giusta. Non ho inteso tra gli organi che hanno
partecipato all'elaborazione del documento quello di igiene,
alimenti e bevande, che dovrebbe essere l'attore principale. Voi
invitate il direttore, il funzionario, chiunque volete, ma da
amministratore politico non lo accetterò mai, è impossibile pensare
che chi poi svolgerà i controlli non partecipi alla redazione del
testo. Vogliamo sempre dare in mano l'elaborazione dei testi a dei
funzionari che non hanno mai visto una cucina di un albergo o di un
ristorante? Se volete, lo fate voi. Io non partecipo a questo
"omicidio" della produzione alimenti e bevande perché di questo si
tratta. Allora o lavoriamo bene, lo portiamo in Commissione con i
dovuti interlocutori, sennò, Signori, io non voterò mai un testo di
questo genere!
Presidente -
Ha chiesto di intervenire il consigliere
Baccega, ne ha facoltà.
Baccega (PA) -
Giusto per dire e riaffermare che
l'attuale regolamento doveva risolvere e chiarire le tante
criticità che ci sono state che nell'arco delle Commissioni che si
sono succedute: parlo di Commissioni tecniche, sono state
evidenziate proprio dagli addetti ai lavori e anche dai tecnici che
hanno lavorato in questa direzione.
L'USL è stata coinvolta, adesso non so quali sono i personaggi
dell'USL che hanno preso in mano il regolamento e di cui hanno dato
un parere positivo ma, visto che abbiamo competenze anche
all'interno del Consiglio regionale, e questo è estremamente
positivo, l'ordine del giorno impegna proprio a portare quel testo
in Commissione per arricchirlo ulteriormente e modificarlo laddove
è necessario per dare ancora maggiore chiarezza: questo è
l'obiettivo, perché non è tanto mettere fretta quanto cercare di
dare una risposta dato che la stesura di questo testo ormai è
datata all'
ante
-Covid.
Riuscire a dare una risposta e un nuovo regolamento e cercare di
allargare le maglie di questo percorso consentirà ad alcuni bar, ad
alcuni ristoranti e ad alcuni esercenti somministratori di
respirare maggiormente e magari di implementare la loro attività.
In questo momento di grande difficoltà credo sia doveroso andare in
questa direzione, quindi io accetto le modifiche che l'Assessore ha
proposto, posso anche togliere, anzi, togliamo il "preso atto" così
se c'è stato un refuso rispetto al pacchetto igiene, viene meno,
quindi ci sarà un "valutato, intende, tenuto conto, considerato,
tenuto conto" e l'impegno sottoscritto con l'Assessore affinché
quest'ordine del giorno abbia maggior chiarezza e non ci siano dei
refusi.
Presidente -
Se non ci sono altri interventi, possiamo
mettere in votazione così come modificato l'ordine del giorno n. 2
di Pour l'Autonomie. La votazione è aperta. Invito il collega
Segretario a collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Adesso facciamo una breve pausa di dieci minuti per arieggiare i
locali.
La seduta è sospesa dalle ore 11:08 alle ore 11:25 e alla
ripresa dei lavori riassume la presidenza il presidente
Bertin.
Bertin (Presidente) -
Possiamo riprendere. Consiglieri,
vi invito a prendere posto così riprendiamo l'analisi degli ordini
del giorno collegati al documento economico-finanziario regionale.
Siamo all'ordine del giorno n. 3 del gruppo Pour l'Autonomie:
"Azioni di sostegno alla natalità". Il consigliere Baccega si è
prenotato per l'illustrazione, ne ha facoltà.
Baccega (PA) -
In questi due giorni e mezzo di dibattito
si è parlato più volte del fenomeno della denatalità, che è
sicuramente preoccupante ed è altrettanto preoccupante comunque il
livello di tensione che stanno vivendo le famiglie da più di un
anno. C'è appunto l'esigenza di dare delle risposte alle famiglie
che vogliono avere figli, o che comunque li hanno e sono costrette
a fare degli equilibrismi per gestire i propri figli e la famiglia
intera.
Altro tema rilevante riguarda i dati ISTAT dove il crescente
invecchiamento della popolazione e la progressiva riduzione delle
nascite determinano una decrescita del PIL della Regione e un
maggior fabbisogno di risorse per la sostenibilità del
welfare
, è un fatto importante anche questo ma non così
significativo, però crediamo che sia indispensabile adottare
politiche e azioni che siano di sostegno alla natalità e che ne
determinino un'efficace inversione di tendenza a questo
trend
negativo di nascite anche in Valle d'Aosta. Siamo
anche favoriti dall'aver adottato in passato efficaci esperienze
per i bambini 0-3 anni con gli asili-nido pubblici e privati, oltre
che con le tate e le scuole dell'infanzia e anche interventi
economici a favore delle famiglie di assoluto rilievo, l'ultimo è
proprio il raddoppio del valore del
voucher
e questo è un
risultato importante perché davvero le famiglie, da questo punto di
vista, hanno un esborso che è davvero minimo. In questo periodo
avvengono approfondimenti ministeriali che vanno nella direzione
della presentazione di linee pedagogiche per adottare un sistema
integrato degli asili-nido e della scuola dell'infanzia, c'è
sicuramente l'esigenza di allargare le opportunità per le famiglie
individuando al massimo della flessibilità e con l'iniziativa
educativa 0-6 anni si va certamente in quella direzione, l'Europa
ci indica nidi per tutti, noi abbiamo una percentuale che davvero è
molto elevata in Italia ed è già un buon risultato, ma in futuro in
Europa ci chiederanno percentuali decisamente più alte. Ci sono già
delle sperimentazioni e delle ricerche in Italia e tanti progetti
nel panorama scientifico italiano che approfondiscono l'offerta dei
servizi relativa al sistema integrato di educazione e di istruzione
dalla nascita fino a 6 anni, di questa cosa premetto me ne sono
occupato soltanto da pochi mesi, non ho ancora concretezze, però ci
sono esperienze importanti in Regione Lombardia, nel Lazio, in
Piemonte e in altre Regioni d'Italia dove i risultati sono davvero
soddisfacenti. Crediamo quindi che questo percorso possa avere un
grande impatto sul sistema educativo, probabilmente potrebbe venire
fuori qualche difficoltà dal punto di vista socio-culturale ma su
questo bisogna lavorarci. È una sfida che si colloca appunto nel
contesto del calo delle nascite in cui le condizioni economiche
delle famiglie sono precarie e questo fa aumentare le situazioni di
svantaggio e di vulnerabilità.
La richiesta di flessibilità è davvero molto forte, il mondo
dell'associazionismo, le associazioni di familiari, molti
amministratori comunali e regionali hanno raccolto migliaia di
firme in Italia proprio perché le sperimentazioni fino ad oggi
adottate hanno portato risultati eccellenti, la nostra Regione con
un nuovo progetto e una nuova opportunità potrebbe risolvere le
situazioni anche per le località di montagna. Per questo noi
impegniamo la Giunta con quest'ordine del giorno senza fissare dei
termini o dei tempi e impegniamo la Giunta ad attivare un tavolo di
approfondimento con le associazioni, le cooperative di gestione e
gli Enti locali per valutare se è perseguibile in questa regione
questa forma di istruzione-educazione e presentare entro fine anno,
quindi con tempo... una relazione alla Commissione competente.
Presidente -
Per il Governo regionale, ha chiesto la
parola l'assessore Barmasse, ne ha facoltà.
Barmasse (UV) -
La legge n. 107/2015, cosiddetta "della
buona scuola" e un successivo decreto legislativo n. 65/2017
attuativo della legge prevedono un percorso di educazione e di
istruzione unico dei bambini dalla nascita sino ai 6 anni. Il
decreto legislativo n. 65 sopracitato ha previsto e distribuito
finanziamenti a tutte le Regioni, compresa la Valle d'Aosta, che
hanno permesso, tra l'altro, di mettere in sicurezza alcuni edifici
scolastici, di predisporre e attivare progetti riguardanti la
continuità educativa e didattica dei nidi e delle scuole
dell'infanzia, tra i quali i progetti di auto
education
e di
psicomotricità. Il percorso, verso l'attuazione del sistema
integrato, è in corso a partire dal 2018 e vede la collaborazione
del Dipartimento politiche sociali e della Sovraintendenza agli
studi. Si tratta di un percorso strategico che risponde ai bisogni
del territorio, delle famiglie e dei bambini anche nell'ottica di
sostegno alla natalità e alla conciliazione lavoro-famiglia. Lo
scorso 31 marzo si è tenuta la presentazione ufficiale delle linee
guida pedagogiche per sistema integrato 0-6 a cura del Ministero
dell'istruzione nel corso della quale si è dato avvio ai tavoli di
confronto tra Stato e Regioni.
Venendo all'impegno previsto dall'ordine del giorno, ritengo lo
stesso condivisibile anche nell'ottica di informare tutti gli
attori territoriali, cioè Enti locali e soggetti gestori di servizi
per la prima infanzia, sul percorso di attuazione del sistema
integrato di educazione e di istruzione dalla nascita sino a 6 anni
che al momento in Valle d'Aosta vede ancora la suddivisione 0-3
anni, cioè servizi socio-educativi per la prima infanzia, e 3-6
anni il sistema di istruzione.
Presidente -
La parola al consigliere Baccega.
Baccega (PA) -
Grazie Assessore, sono davvero molto lieto
di questa sua dichiarazione, faccio una riflessione ad alta voce
per capire se è più un percorso da individuare nell'ambito degli
asili-nido, quindi nelle politiche sociali, piuttosto che un
progetto che vede a capo l'istruzione, ma approfondendo poi
riusciremo a capire se si vuole andare nell'educativa-istruzione
oppure se è un progetto sociale. Comunque grazie, ho apprezzato
molto.
Presidente -
Ha chiesto la parola il
consigliere
Manfrin, ne ha facoltà.
Manfrin (LEGA VDA) -
Brevemente solo per annunciare anche
a nome del Gruppo Lega il voto favorevole su quest'ordine del
giorno, che evidentemente integra la fattispecie della tutela della
famiglia e della natalità, che è chiaro è uno degli obiettivi che
perseguiamo all'interno di questo Consiglio, quindi evidentemente
anche questa proposta chiaramente incontra il nostro favore e
quindi avrà anche il nostro sostegno.
Presidente -
Posso mettere in votazione? Metto in
votazione. La votazione è aperta. Invito il collega Segretario a
collegarsi con i Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Voto non pervenuto.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Ha chiesto la parola il consigliere Chatrian, ne ha facoltà.
Chatrian (AV-SA) -
Per chiedere una breve riunione di
maggioranza.
Presidente -
Breve riunione accordata.
La seduta è sospesa dalle ore 11:37 alle ore 12:13 e alla
ripresa dei lavori assume la presidenza il vicepresidente
Marguerettaz.
Marguerettaz (Presidente) -
Possiamo riprendere i lavori,
scusate l'interruzione. Come punto all'ordine del giorno avremmo il
quarto ordine del giorno... per mozione d'ordine, la parola al
collega Manfrin.
Manfrin (LEGA VDA) -
Solo per chiedere alla maggioranza o
a un rappresentante di rendere edotta l'Aula delle motivazioni di
questa sospensione.
Presidente -
Era per organizzare le conclusioni del DEFR,
come organizzare gli interventi per la conclusione del DEFR.
Possiamo mettere a fattor comune, visti i tempi, vi chiederemmo se
siete d'accordo, per quanto possibile, di contenere un po' gli
interventi, nell'ambito dei gruppi di maggioranza chiederemmo un
intervento per gruppo, poi ovviamente in minoranza fate come meglio
credete.
Ordine del giorno n. 4 del gruppo Pour l'Autonomie: "Fattore
famiglia". La parola al collega Baccega, ne ha facoltà.
Baccega (PA) -
Cercherò di essere brevissimo per favorire
la chiusura dei lavori entro le ore 13:00.
Il fattore famiglia è uno strumento che permette di introdurre
dei correttivi rispetto l'ISEE nella definizione della situazione
socio-economica delle famiglie, che è una facoltà prevista anche
dall'articolo 2 del DPCM n. 159/2013. Nello specifico aggiunge un
coefficiente che, oltre a quanto certificato dall'ISEE, permette di
tenere conto del carico familiare reale considerando il numero dei
familiari a carico e le situazioni che contribuiscono ad
appesantire l'economia familiare quali possono essere la
disabilità, vedovanza, la monogenitorialità, eccetera.
Il fattore famiglia definisce un nuovo indicatore
socio-economico da adottare, piani tariffari sui servizi di
pubblica utilità, risponde a una domanda di maggiore equità nella
distribuzione delle risorse per il
welfare
e quindi
l'obiettivo è di verificare i reali mezzi di una famiglia secondo
l'ISEE tenendo conto della composizione del nucleo familiare,
quindi il numero di figli minori, e delle eventuali disabilità,
quindi si deve tener conto del reddito reale della famiglia. Gli
obiettivi sono l'equità fiscale, anche la lotta alla morosità e,
sulla base delle sperimentazioni che potremo proporre per quanto
riguarda i servizi all'infanzia e altri, nel 2021 si potrà proporre
la stesura di un piano integrato per la famiglia. L'ho
semplificata, la richiesta è quella di presentare entro
centocinquanta giorni alla Commissione consiliare competente un
piano organico integrato per l'applicazione del fattore famiglia in
due ambiti: uno per l'infanzia, e lì si era già avviato un
percorso, e nell'altro per l'edilizia residenziale pubblica. Vedo
però che manca l'Assessore competente... io sono andato
avanti...
Presidente -
Ha chiesto la parola il collega Manfrin, ne
ha facoltà.
Manfrin (LEGA VDA) -
Per ottimizzare i tempi, visto che
l'Assessore non c'è, faccio il mio intervento, lo avrei dovuto fare
dopo ma anche se non a termine di Regolamento, ci portiamo
avanti.
Questo dibattito è di assoluta importanza trattando un tema come
quello della famiglia che rappresenta una pietra angolare della
nostra società ed è un elemento positivo che la Lega tanto al
Parlamento quanto nei Consigli comunali, provinciali e regionali ha
tutelato e si adopera di tutelare ulteriormente in contrasto con
chi quella famiglia, quell'elemento cardine che sta alla base di
qualsiasi struttura sociale vorrebbe demolirla rendendoci tutti più
soli, più fragili e più influenzabili. È per questo motivo che io e
la collega Spelgatti, così come tanti colleghi del nostro gruppo,
abbiamo seguito con attenzione i lavori dell'incontro denominato
"Fattore famiglia" che si è svolto il 29 novembre del 2018 ad
Aosta. In quell'occasione abbiamo potuto apprezzare e approfondire
un tema fondamentale: quello appunto dell'introduzione di quello
che è a tutti gli effetti un nuovo strumento che consente di avere
un quadro dettagliato della posizione economica delle famiglie allo
scopo di agevolare l'accesso ai servizi a chi ne ha realmente
bisogno. Da quell'incontro chiaramente è scaturito poi tutto un
lungo lavoro di approfondimento sul tema del fattore famiglia e la
domanda che ci si fa è perché è importante mettere al centro la
famiglia e i suoi bisogni? E la risposta è perché le politiche di
tutela e di promozione della famiglia rappresentano un veicolo di
riconoscimento dell'equità e costituiscono un investimento per lo
sviluppo sociale e sostenibile della comunità.
La leva fiscale è fondamentale per riconoscere il valore sociale
della famiglia al fine di tenere in considerazione i maggiori oneri
economici derivanti dalla presenza di carichi familiari. Garantire
il sostegno alle famiglie è quindi una scelta politica strategica
che richiede un sistema di interventi coerenti integrati in tema di
sostegno alla genitorialità, alla conciliazione vita lavoro, al
welfare
aziendale, al
caregiver
per la non
autosufficienza e i progetti di promozione dell'autonomia delle
persone con disabilità.
Cos'è il fattore famiglia di cui giustamente si discute in
quest'ordine del giorno? E ringrazio i colleghi di Pour l'Autonomie
per averlo presentato. Il fattore famiglia è un indicatore
sintetico della situazione reddituale e patrimoniale che,
integrando l'ISEE nel rispetto dei livelli essenziali delle
prestazioni, potrà favorire l'accesso ai servizi alle famiglie.
Questo fattore tiene conto, ad esempio, del numero dei figli,
compresi i bambini in affido, e anche delle fasce di età differenti
e potrebbe essere assunto quale ulteriore indicatore a integrazione
della scala di equivalenza ai fini ISEE. Infatti, nel caso
specifico, è bene ricordare che i bisogni dei figli, variando in
relazione all'età, incidono in modo significativo sulle necessità
delle famiglie. Ci sono poi altri indicatori per la definizione
della scala di equivalenza ai fini dell'ISEE che, a nostro avviso,
meriterebbero di essere ulteriormente valorizzati, tra questi la
condizione di primo componente e se è il caso di genitore singolo o
genitore separato, ma anche la presenza di una coppia giovane con
uno o due componenti di età inferiore ai 40 anni...
Quest'ultima situazione in particolare andrebbe sostenuta per
meglio aiutare i giovani nella prima fase di costruzione del
progetto familiare, una famiglia con figli gemelli richiede inoltre
un'attenzione particolare, la presenza di più bambini della stessa
età comporta una complessità genitoriale in riferimento alla
contemporanea gestione di bisogni ma anche per la necessità di
affrontare i relativi costi.
Le conseguenze derivanti da una separazione, come il contributo
per il mantenimento dei figli, spesso rischiano di favorire uno
scivolamento verso aree di vulnerabilità economica e sociale.
Ancora la diversificazione delle condizioni di disabilità e non
autosufficienza, anche in relazione alla presenza di minori, sono
fattori da riconoscere nella scala di equivalenza, infine le
condizioni abitative, alla luce del numero dei componenti il nucleo
familiare, sono un fattore che riteniamo vada incluso ai fini della
valutazione per l'accesso agevolato alle prestazioni sociali.
Le aree di applicazione del fattore famiglia sono molteplici: ad
esempio, i progetti di inserimento lavorativo, i contratti di
locazione a canone concordato, il trasporto pubblico locale,
l'accesso alle misure per la genitorialità e l'infanzia come i nidi
gratis e l'introduzione di un bonus famiglia. L'attuazione del
fattore famiglia potrebbe inoltre favorire una riflessione sulla
definizione del quoziente familiare ai fini del calcolo dell'Irpef
regionale. Al fine di assicurare omogeneità di accesso e
trattamento e parità alle medesime condizioni delle famiglie, sarà
opportuno quindi che l'indicatore economico possa valere anche per
la definizione di eventuali compartecipazioni anche per le
prestazioni erogate dai Comuni a valere su finanziamenti europei,
nazionali o regionali.
Infine, ai fini dell'individuazione della compartecipazione al
costo del servizio, sarebbe opportuno l'adozione dell'ISEE... del
fattore famiglia secondo modalità che perseguono una maggior
proporzionalità tra tariffe e condizioni economiche e sociali della
famiglia.
In definitiva il fattore famiglia sperimentato con esiti
positivi da numerosi Comuni è stato adottato a marzo 2018 per la
prima volta anche da una Regione, ovvero la Lombardia, una realtà
amministrativa sicuramente all'avanguardia per quanto riguarda
questo e altri aspetti.
Per questo motivo, al di là di quello che sarà il futuro è il
destino dell'Agenzia per la famiglia di cui abbiamo parlato in
passato, sosteniamo con convinzione la necessità di dotare anche la
nostra Regione del fattore famiglia.
Presidente -
La parola al consigliere Baccega credo solo
per una breve integrazione in virtù dell'assenza precedente
dell'Assessore.
Baccega (PA) -
Giusto perché è rientrato l'Assessore e,
condividendo l'intervento del collega della Lega, aggiungo
semplicemente che c'è una delibera della Giunta regionale dell'8
maggio 2018 che aveva approvato da parte della Cooperativa sociale
Economics Living Lab del
spin-off
del Dipartimento di
scienze economiche dell'Università degli studi di Verona uno studio
di fattibilità finalizzato all'adozione del fattore famiglia in
Valle d'Aosta, così può essere di aiuto in un percorso che andremo
a fare.
Presidente -
La parola all'assessore Barmasse.
Barmasse (UV) -
Con riferimento all'ordine del giorno,
l'Assessorato è a conoscenza appunto dello studio di fattibilità
cui ha fatto riferimento il consigliere Baccega concernente
l'introduzione del cosiddetto "fattore famiglia" quale strumento
che introduce correttive all'ISEE nella definizione della
situazione economica delle famiglie. Si tratta di uno strumento che
effettivamente consentirebbe di sostenere le famiglie tenendo conto
di diversi fattori quali, ad esempio, il numero di familiari a
carico e le situazioni di disagio che appesantiscono l'economia
familiare, in ciò rappresenterebbe uno strumento di equità.
Tuttavia l'applicazione del fattore famiglia in un momento quale
quello pandemico nel corso del quale si è assistito a un'esplosione
di nuovi bisogni comporta, prima della sua applicazione,
un'indispensabile mappatura degli stessi al fine di individuare
risposte adeguate ai bisogni medesimi. È inoltre da tenere in
considerazione quale impatto l'applicazione del fattore famiglia
comporterebbe sulla platea dei beneficiari delle misure regionali
di sostegno e sulla consistenza del valore economico dei
contributi, nonché le eventuali ricadute sul bilancio della
Regione. Infine, considerato l'impatto che il fattore famiglia
avrebbe sui servizi e sulla modalità di gestione degli stessi, si
ritiene indispensabile una sperimentazione su un ambito
circoscritto al fine di valutarne le ricadute.
Per tali motivi l'applicazione del fattore famiglia nel breve
periodo è da ponderare attentamente. Credo quindi che sia poco
realizzabile e sostenibile fissare un termine di centocinquanta
giorni per la presentazione di un piano organico integrato, mentre
credo sia opportuno un aggiornamento dello studio di fattibilità
tenendo conto dei nuovi bisogni emergenti dalla pandemia.
Presidente -
Ha chiesto la parola il collega Baccega per
la replica.
Baccega (PA) -
In realtà non ho capito se lo votate o
meno, ma se il problema sono i centocinquanta giorni, potremmo
scrivere: "a presentare nei tempi dovuti alla Commissione" perché
qui le indicazioni sono per due sperimentazioni: le politiche
dell'infanzia e l'edilizia residenziale pubblica, quindi sono già
circoscritte a due momenti, non si chiede un coinvolgimento
generale. Se può essere sufficiente una modifica che dice: "nei
tempi dovuti", ci prendiamo tutto il tempo di approfondimento, la V
Commissione sarà ulteriormente appesantita, però questo è un
percorso che, secondo noi, è di buona politica per il futuro anche
della nostra Regione.
Presidente -
Ha chiesto la parola l'assessore Barmasse
per le precisazioni.
Barmasse (UV) -
Condivido se possiamo fare questa
modifica, cioè "nei tempi dovuti" perché, come abbiamo detto,
secondo noi, la situazione non ci permetterebbe di giungere a
questo risultato, cioè a un piano organico entro centocinquanta
giorni. Sull'utilità del fattore famiglia condivido, è una cosa che
va valutata, studiata, quindi se togliamo questa limitazione,
propongo, come Assessore, alla maggioranza di accettare
quest'ordine del giorno.
Presidente -
In attesa della formalizzazione
dell'emendamento, potrei chiedervi, se non ci sono altre
prenotazioni, di mettere in votazione l'ordine del giorno così come
emendato dalla proposta dell'Assessore e del collega Baccega. La
votazione è aperta. Invito il collega Segretario a collegarsi con i
Consiglieri presenti via zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 33
L'ordine del giorno è approvato all'unanimità.
Abbiamo ancora un ordine del giorno, l'ordine del giorno n. 1
della maggioranza senza titolo. Ha chiesto la parola il collega
Restano.
Restano (VdA Unie) -
Grazie Segretario per la sua
puntualizzazione. In quest'ordine del giorno senza titolo vogliamo
parlare di sport e di sport invernali. Com'è scritto nel documento
economico-finanziario, la Giunta e la maggioranza si impegnano a
sostenere lo sci nordico attraverso la prosecuzione del progetto
"
Snowfarm
"
e riteniamo che si possa fare qualcosa di
più soprattutto per essere più concorrenziali sul mercato dello sci
autunnale e per dare un'immagine più ampia dell'offerta
valdostana.
Se ben ricordate, oramai più di quindici anni fa si utilizzava
lo sci estivo del Monte Bianco per praticare lo sci di fondo e lo
sci alpino, purtroppo le vicende ci hanno portato a dover chiudere
questa offerta turistica che si praticava sul territorio francese e
così a incrementare lo spostamento dei Valdostani verso la valle di
Tignes o altri impianti sulle Alpi dalla parte italiana quale lo
Stelvio e la Val Senales. Recentemente, viste le scarse nevicate,
anche nel tardo autunno i Valdostani devono emigrare
prevalentemente a Livigno, dove si pratica lo snowfarm, o altre
località quale il vicino Piemonte e Riale sopra quote di 2000 metri
per procedere ad allenamenti.
Vi è una sorta di turismo sportivo che avvantaggia le località
che danno un'offerta anche solo di quindici-venti giorni prima
degli altri. Ebbene, noi abbiamo i nostri impianti nella valle di
Cervinia, nel Monte Rosa, che ci danno l'opportunità di sciare in
quota sopra i 2000 metri in bellissime località innevate
naturalmente e questo tipo di collaborazione che noi invitiamo a
fare tra il Comitato valdostano e le società degli impianti deve
essere formalizzata. Con quest'ordine del giorno invitiamo il
Governo a contattare il Comitato valdostano FISI ASIVA affinché
possa rendere istituzionale questa collaborazione con gli impianti
che prima di altri hanno la neve affinché i fondisti valdostani, ma
anche i fondisti che provengono da altre regioni possano usufruire
di questa opportunità.
Presidente -
Sull'ordine del giorno ci sono altri
interventi? La parola al collega Brunod.
Brunod (LEGA VDA) -
Su quest'ordine del giorno anticipo
che saremo convintamente a favore in quanto già nell'audizione in
IV Commissione del 18 marzo, inerente alla presentazione
dell'articolo 11 del disegno di legge n. 13, noi avevamo
manifestato grande interesse per la realizzazione di queste piste
in quota, infatti avevamo chiesto all'ingegner Zoppo se fra i
contributi concessi per la realizzazione e l'adeguamento dei
tracciati per lo sviluppo dello sci nordico rientrassero anche quei
tracciati che si trovano in quota siti all'interno dei comprensori
di sci alpino. Purtroppo in quell'occasione l'ingegner Zoppo ci
spiegò bene che, essendo però dei tracciati non classificati, non
potevano usufruire di questi finanziamenti previsti dalla legge.
Volevamo solo quindi chiedere qualche chiarimento in più in merito
al discorso di classificazione di emergenza dov'è citato
nell'impegnativa.
Altro motivo che ci vede molto a favore come gruppo Lega, che
siamo sempre a favore dello sport, soprattutto relativo al settore
giovanile, è il fatto che questa collaborazione con ASIVA dove la
Regione annualmente distribuisce un contributo forfettario: per
esempio, il 1° marzo 2021 con delibera di Giunta sono stati erogati
295 mila euro proprio all'ASIVA, più un ulteriore contributo
forfettario previsto per quel progetto "Children" che è stata una
grande iniziativa e l'appoggiamo fortemente... crediamo, come ha
detto anche il collega Restano, che sia più opportuno dare delle
occasioni e delle possibilità affinché questi atleti possano
svolgere la loro attività sul nostro territorio nella nostra
regione, permettendo anche economicamente di far rimanere delle
risorse sul nostro territorio, piuttosto che in Val Senales, a
Tignes o altri posti.
Chiederei solamente, se è possibile, nell'impegnativa di
modificare solo due piccole parti, dove c'è scritto: "il Governo
regionale a valutare insieme al Comitato valdostano ASIVA a
prevedere una collaborazione", per essere un po' più incisiva
rispetto a quanto già scritto nel DEFR, chiedo se si può mettere
direttamente: "il Governo regionale a prevedere, insieme al
Comitato valdostano ASIVA, una collaborazione con una società di
impianti a fune per la battitura di una pista di sci nordico, anche
con classificazione di emergenza, per consentire agli atleti di
allenarsi e implementare il turismo sportivo già a partire dal
prossimo periodo autunnale". Anche fissare un obiettivo e una
tempistica perché nelle premesse si parla di tardo autunno, ma gli
autunni sappiamo che ci sono tutti gli anni, quindi magari mettere
un obiettivo la rende un po' più incisiva e da attuare
nell'immediato, perché comunque, come ci è stato riferito anche a
noi, c'è grande esigenza di avere queste piste.
Presidente -
La parola al collega Chatrian.
Chatrian (AV-SA) -
Per ribadire l'importanza di
quest'ordine del giorno e soprattutto gli sforzi che sono stati
fatti negli ultimi due anni e mezzo, nel corso dei quali nella
pratica dello sci alpino abbiamo creato delle belle condizioni
anche per lo sci nordico e penso che, nel momento in cui
l'obiettivo è quello di creare le condizioni ai nostri atleti, ai
nostri
sci club
di poter fare gli allenamenti nelle nostre
comunità, nelle nostre località, questo è uno sforzo e soprattutto
un accompagnamento da parte del pubblico, da parte
dell'Amministrazione regionale, senza perderci anche d'animo per
quanto riguarda la valutazione - ma che non dovrà più essere una
valutazione, ma la possibilità di farlo realmente - dello
snowfarm
.
Penso che su questo sarebbe utile anche magari una
sollecitazione insieme a quelle comunità, a quelle località che
hanno sia l'altitudine per poter mettere in campo le opportunità e
le possibilità... credo quindi che questo sia un ulteriore tassello
utile ai nostri atleti, comunque agli
sci club
e alle nostre
località.
Presidente -
Ha chiesto la parola il collega Restano.
Restano (VdA Unie) -
Rispondo direttamente al collega
Brunod, la presentazione di quest'ordine del giorno oggi è
finalizzata chiaramente a poterlo fare fin da questo autunno, non
abbiamo più tempo da perdere, è quasi praticamente scontato. Mi
permetta di dire che è un'aggiunta che non cambia la sostanza della
questione. Era per dare lo spunto, nella futura variazione di
bilancio, qualora ci fosse la possibilità di mettere un po' di
soldi su questo, di farlo ma soprattutto per avviare
l'interlocuzione con il comitato che ha necessità di avere
ovviamente un indirizzo politico, ed è questo. Credo che tutto il
resto sia già pronto perché, di fatto, colleghi, per essere molto
trasparenti, già avviene che si scia su, ma è la formalizzazione
del fatto di poter andare a sciare tutti i giorni e non solo quando
ci sono i grandi campioni che usufruiscono di questa pista e ci
fanno la promozione. Il codificare un servizio di questo genere ci
permette di pubblicizzarlo, poi per il resto è una questione che
per me è quasi scontata.
Presidente -
La parola al collega Brunod per una breve
replica.
Brunod (LEGA VDA) -
Condivido pienamente i ragionamenti,
il fatto che è scontato lo abbiamo detto anche noi che
convintamente ci crediamo in questo, ma, proprio visto che poi
comunque è la carta quella che parla, sono le cose scritte, proprio
visto che è scontato, credo che due parole, mettere l'obiettivo a
livello temporale e il fatto di non essere più una valutazione ma
di realizzare a tutti gli effetti, tant'è condivisibile
all'unanimità, quindi penso che non siano problemi. È solo
questo.
Presidente -
Ha chiesto la parola l'assessore Bertschy,
ne ha facoltà.
Bertschy (AV-SA) -
Collega Brunod, si fidi ogni tanto.
Questo è un ordine del giorno, non è legge, ci lavoriamo e
cerchiamo di farlo anche perché non è solo nostra volontà, qui
dovremmo mettere d'accordo l'ASIVA, gli
sci club
, gli
atleti, perché non pensiamo di fare piste in tutta la Valle
d'Aosta, si tratta di fare uno o due luoghi e, quando poi si va a
discutere su dove farli, bisogna trovare l'accordo.
L'impegno quindi, tra l'altro, nasce da tempo, lei sollecita su
questi impegni da quando è in Consiglio regionale ed è bene perché
lo sport deve essere al centro della nostra azione, soprattutto gli
sport invernali, collega Restano, lo fa da quando è in Consiglio
regionale, abbiamo necessità di dare corso a questa progettazione e
a questa programmazione, ma vi dico che già sullo
snowfarm
abbiamo avuto difficoltà perché poi un conto è voler fare in
Consiglio, un conto è trovare l'applicazione pratica.
Su questo quindi c'è l'impegno soprattutto nell'anno del fondo,
perché quest'anno è stato l'anno del fondo, diciamo che fondo e sci
alpinismo, in assenza di sci da discesa, hanno dimostrato di
esserci. Mettiamoci quindi al lavoro già dalla prossima settimana
sotto il profilo legislativo per capire come fare, su quello
finanziario avremo la possibilità di assestare qualche risorsa, su
quello organizzativo è molto importante il ruolo di ASIVA: questo
lo dico perché dall'esperienza fatta fino ad ora è così.
Lavoriamoci quindi tutti quanti in questa direzione per dare una
risposta.
Presidente -
Se non ci sono altri interventi, metterei in
votazione l'ordine del giorno. La votazione è aperta. Invito il
collega Segretario a collegarsi con i Consiglieri presenti via
zoom.
Appello nominale dei Consiglieri presenti in remoto sulla
piattaforma zoom.
Lavevaz (UV) -
Favorevole.
Marzi (AV-SA) -
Favorevole.
Planaz (LEGA VDA) -
Favorevole.
La votazione è chiusa.
Presenti, votanti e favorevoli: 32
L'ordine del giorno è approvato all'unanimità.
