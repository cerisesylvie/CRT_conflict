Classificazione
EDILIZIA
Edilizia residenziale



Oggetto del Consiglio n. 518 del 21 aprile 2021 - Resoconto
OGGETTO N. 518/XVI - Interrogazione: "Notizie in merito a
segnalazioni di interruzione di pagamenti da parte dei beneficiari
del bando affitti e di proprietari di alloggi ERP".
Bertin (Presidente)
- Punto n. 31 dell'ordine del giorno.
Per la risposta, ha chiesto la parola l'assessore Barmasse.
Barmasse (UV) -
La prima domanda è: "se tali segnalazioni
corrispondono a verità". Il contributo per il sostegno anticipato
alla locazione erogato a seguito di istanza presentata sulla base
di apposito bando prevede l'erogazione della sovvenzione in forma
anticipata, vale a dire per il quadrimestre successivo la data di
liquidazione, ad esempio, a marzo viene erogato il periodo
marzo-giugno. Si tratta di una forma di sovvenzione il cui importo
è individuato sulla base di diversi fattori (ISEE, numero di
componenti il nucleo familiare, incidenza del canone rispetto
all'ISEE) riguardanti la situazione del richiedente, cioè
inquilino, ed è liquidato con modalità di accredito a terzi, al
proprietario di casa. Di fatto il beneficiario non percepisce la
somma, che invece viene erogata direttamente al locatore.
All'inquilino spetta la corresponsione della somma residuale del
canone di affitto: ad esempio, il signor Mario Rossi ha in
locazione un alloggio per il quale paga 400 euro al mese, in base
alla propria situazione familiare reddituale, ha diritto a un
contributo pari ad euro 300, tale somma viene erogata direttamente
al proprietario di casa, mentre al signor Mario Rossi spetta
integrare mensilmente al proprietario di casa la somma di 100 euro
al fine di concorrere al saldo del canone di affitto. Rispetto alla
domanda specifica, confermo che allo stato attuale l'erogazione del
contributo per il sostegno alla locazione è sospesa nelle more
dell'adozione del nuovo bando in fase di elaborazione.
Alla domanda: "in caso affermativo se l'Amministrazione
regionale abbia proceduto ad accertare le cause di tali mancanti
pagamenti", la risposta è che i pagamenti non sono ancora stati
erogati in quanto il nuovo bando, che disciplina la sovvenzione e
individua, tra l'altro, le soglie di accesso al beneficio e i
criteri per il calcolo dell'ammontare del contributo spettante, è
in fase di revisione. Tali criteri riguardano sia le nuove domande
che i beneficiari del bando precedente, per i quali è stata
richiesta la conferma del permanere dei requisiti e dell'ISEE
aggiornato in quanto, qualora i criteri variassero, potrebbe subire
modifiche anche l'importo spettante. In via prudenziale
l'erogazione è quindi stata sospesa. La situazione creatasi è
imputabile a vari fattori: da un lato, vi è il nuovo assetto
organizzativo dell'Amministrazione regionale approvato con DGR n.
1335/2020 e successive modificazioni con cui parte delle
competenze, tra cui il sostegno alla locazione relative alla
(incomprensibile)
struttura di edilizia residenziale, sono
state assegnate alla struttura Servizi alla persona, alla famiglia
e politiche abitative. Tale modifica ha comportato appunto
all'acquisizione di nuove e considerevoli competenze dallo scorso
1° gennaio da parte di una struttura già fortemente sollecitata
dalle ondate del Covid-19 in un periodo a inizio anno in cui si
concentrano numerose scadenze relative alla programmazione e alla
rendicontazione dell'attività dell'ente.
Questa parte penso che più che per lei Consigliere sia per
l'Assessore, è un messaggio subliminale.
Alle attribuzioni in materia di servizio sociale professionale,
ivi comprese le unità di valutazione multidimensionale per gli
anziani e le persone con disabilità e sportello sociale, politiche
familiari, contrasto alla violenza di genere, progetti per
l'immigrazione, si sono sommate le competenze legate alle politiche
abitative, che ricomprendono la programmazione e attuazione delle
politiche in questione, la programmazione e il monitoraggio degli
interventi di edilizia residenziale pubblica, la vigilanza
sull'attività dell'ARER e i soggetti operanti nel settore, i
rapporti con il Ministero competente in materia di edilizia
residenziale pubblica, la programmazione e la gestione delle
procedure finalizzate alla concessione delle provvidenze per la
locazione, oltre alla programmazione e alla gestione delle
procedure finalizzate all'assegnazione degli alloggi in emergenza
abitativa. La dirigente competente segnala appunto da tempo forti
criticità di risorse umane che non consentono di evadere tutte le
incombenze assegnate. Con nota n. 2571 in data 2 febbraio la stessa
ha rappresentato la necessità più volte ribadita anche dal
Dipartimento politiche sociali dal 2019 ad oggi di un incremento di
personale in relazione alla sempre maggiore complessità delle
attività da svolgersi in un'area così delicata come quella dei
servizi alla persona.
Alla data del 1° gennaio, data di entrata in vigore della citata
riorganizzazione, non risulta ancora essere stato predisposto il
nuovo bando per l'assegnazione del contributo di cui trattasi per
il quale è necessario effettuare verifiche ed era in fase di avvio
la programmazione del nuovo sistema informatico per la gestione
delle pratiche della provvidenza di cui trattasi.
L'utilizzo di un applicativo dedicato risulta indispensabile in
ragione della numerosità delle pratiche da processare. Nell'anno
2020 le oltre 2.500 istanze di contributo sono state evase
manualmente dagli uffici. Tale gestione, oltre a non essere
rispondente alle indicazioni di dematerializzazione dell'attività
dell'Amministrazione pubblica, non risulta più funzionale non solo
in ragione della numerosità degli utenti ma anche in quanto non
consente l'estrazione di dati per categoria e impone la
consultazione di ingenti quantità di documentazione cartacea. Allo
stato attuale il bando è in fase di predisposizione, mentre per il
programma informatico si stanno perfezionando le ultime modifiche e
dovrebbe essere a breve ultimato. Qualora la fase di test desse
risultati positivi, si potrà procedere all'avvio della raccolta
delle domande previa approvazione del bando.
Presidente -
Per la replica, ha chiesto la parola il
consigliere Manfrin.
Manfrin (LEGA VDA) -
Grazie Assessore anche ovviamente
per la nota con la quale si segnala appunto la complessità della
gestione dell'Assessorato in oggetto.
Io, per quanto riguarda appunto la conoscenza dell'elemento,
posso darle il mio contributo innanzitutto dicendole che è già
mutata la natura del bando locazioni nella scorsa legislatura,
perché è stata fatta una modifica essenziale, ovvero una modifica
secondo la quale l'adesione al bando locazioni per ogni anno
sarebbe stata automatica a meno che non si possedessero più i
requisiti per poterne beneficiare e sarebbe stato sufficiente ogni
anno rinnovare semplicemente la dichiarazione ISEE, quindi
dimostrando di possedere i requisiti per beneficiare di questo
contributo.
Evidentemente quindi c'è da fare una separazione tra coloro che
sono quelli che hanno fatto la domanda per la prima volta e coloro
i quali invece dovrebbero percepire i contributi già avendo fatto
la domanda nel 2020. C'è stata questa modifica di bando, che
tendenzialmente va a semplificare le cose, ma se lei dice che
bisogna pubblicare il nuovo bando per poter andare a pagare,
evidentemente queste cose non sono state semplificate, ne prendiamo
atto. Dall'altra parte è di tutta evidenza quindi che tutta una
serie di persone a cui era stato detto: "guarda che sarà
sufficiente, avendo tu già aderito nel 2020, rinnovare
semplicemente il documento riportante l'ISEE", è normale che chi
non si vede accreditare non a sé ovviamente... anche perché qui è
stato commesso un errore nel titolo, c'è scritto: "proprietari di
alloggi ERP" ma è evidente che il bando di locazione non si rivolge
ai proprietari di alloggi di edilizia residenziale pubblica, ma si
rivolge invece a coloro che sono affittuari da privati, ma i titoli
non li facciamo noi e quindi ne prendiamo atto, però è giusto
lasciarlo per il verbale. Al netto di questo io avevo preso in
maniera positiva il fatto che l'Assessorato delle politiche sociali
aveva emanato un comunicato stampa nel quale le leggo testualmente:
"Casa, contributo affitto, domande al via già da marzo".
Evidentemente quindi se si fa un comunicato stampa con scritto
che per il contributo affitto si riceveranno le domande già da
marzo, è evidente che le persone si fanno delle aspettative, si
producono le aspettative nelle persone. Poi adesso, mentre cercavo
così in rete, ho visto un'altra notizia che invece dice:
"Contributo affitti, domande dal 4 maggio, pagamenti entro 30
giorni"... chiedo scusa, questa è una notizia vecchia, quindi
effettivamente non rileva nel... non c'è una data in cui
giustamente ci ha detto, anche a causa del carico di cui ci ha
parlato, però evidentemente sono molte le persone che aspettano
delle risposte in questo senso.
Arrivare quindi il più presto possibile da una parte a liquidare
coloro che già hanno fatto la domanda e quindi hanno già depositato
l'ISEE di cui si conosce già l'identità, si ha già un contratto in
essere ed è sicuramente molto più semplice che non andare a
intervenire sulle nuove domande, sulle nuove domande andrà definito
un termine, perché anche chi giustamente è stato travolto dalle
condizioni e dagli effetti negativi di questa pandemia avrà
sicuramente necessità di vedersi riconosciuto un aiuto, un
contributo, che in questo caso arriva in maniera abbastanza
puntuale e sicuramente efficace con un aiuto direttamente alla
locazione, quindi giustamente, come ha detto lei, una parte viene
pagata ed è una parte anche importante, che arriva anche all'80
percento rispetto all'affitto normale e quindi se si riesce ad
arrivare nel più breve tempo possibile ad avere il nuovo bando,
bene, ma a coloro che hanno già aderito a quello vecchio la parte
andrà corrisposta e non so quale sia a questo punto il problema che
si è creato nel pagamento di quelli vecchi, ma tanti mi dicono aver
già depositato il nuovo ISEE, quindi di averne diritto e pertanto
aver dimostrato di avere i requisiti. Bisognerebbe capire che cosa
non ha funzionato in questo specifico settore e quindi
evidentemente agire. Tutto sta, secondo me, nel momento corretto e
nel momento giusto valutare quali siano le priorità. Lei ha fatto
un lungo elenco delle competenze dell'Assessorato delle politiche
sociali, è inutile che io le racconti quali sarebbero le priorità
in questo momento per me e quale sarebbe invece magari il destino
di alcune delle politiche che ha indicato: per esempio, le
politiche migratorie, nelle priorità degli aiuti da erogare.
