Classificazione
ASSISTENZA SANITARIA E OSPEDALIERA
Igiene e sanità pubblica



Oggetto del Consiglio n. 2471 del 11 maggio 2023 - Resoconto
OGGETTO N. 2471/XVI - Interpellanze: "Estrazione di dati di
pazienti coinvolti nel progetto "5000 genomi per la Valle d'Aosta"
e Prosecuzione delle attività del Centro di ricerca dedicato alla
medicina personalizzata, preventiva e predittiva".
Bertin (Presidente) -
I punti n. 51 e n. 53 vengono
affrontati congiuntamente, per cui il consigliere Baccega
illustrerà le due interpellanze. A lei la parola Consigliere.
Baccega (FI) -
Mi consentiranno gli Assessori ma in una
logica che è opportuno perseguire illustrerei prima la 53 e
conseguentemente la 51. Noi abbiamo voluto richiamare in
quest'interpellanza un'eccellenza della nostra Regione fortemente
voluta da tutti i gruppi: parliamo del progetto "5000 genomi per la
Valle d'Aosta" collocato nel Centro ricerche CMP3 e che è dedicato
e si proietta nella medicina personalizzata preventiva e predittiva
delle malattie del neurosviluppo, delle malattie neuro-degenerative
e oncologiche.
Il Consiglio regionale aveva affrontato questa tematica nel
gennaio del 2022 e poi non mi pare più, quindi visto che è passato
oltre un anno e mezzo, vogliamo fare il punto rispetto a
quest'importante progetto, supportato e finanziato dalla nostra
Regione, finanziato anche da risorse europee e organizzato e
gestito dal Consorzio di ricerca condotto dall'Istituto italiano di
tecnologia, oltre a tutta una serie di altri partner che tutti
conosciamo ma non sto a citare perché l'elenco sarebbe lungo, che
si sviluppa nei laboratori di ricerca, nell'Unità di sequenziamento
genomica ad alta prestazione, nella Biobanca per la conservazione
dei tessuti dei pazienti e l'infrastruttura
hardware
per
l'archiviazione dei
Big Data
.
Richiamiamo le affermazioni dell'assessore Bertschy del 13
gennaio 2022, che ci comunicava che finalmente il Centro iniziava a
lavorare e che erano state programmate le prime attività, ovvero i
primi prelievi, quindi nelle interpellanze andiamo a chiedere fino
ad oggi quanti prelievi sono stati effettuati.
Altra importante e condivisibile affermazione dell'Assessore fu
in quell'occasione, che noi condividiamo ovviamente, che il CMP3
deve essere un volano di altri progetti, pertanto chiediamo
all'Amministrazione regionale: "se è intenzione appunto della
Regione perseguire l'attività di ricerca e creare dunque una
prospettiva di stabilizzazione definitiva del Centro di ricerca e
se ci sono già altri progetti di ricerca valutati o in
programmazione da insediare nella struttura del CMP3".
Infine, tenuto conto che pare che le borse di studio siano in
scadenza nel periodo tra novembre 2023 e febbraio 2024 e che il
termine del progetto è previsto per novembre 2024, ma soprattutto
per dare risposte e continuità al personale e ai ricercatori
impegnati nel progetto, personale, a detta di tutti, altamente
qualificato che sarebbe davvero un peccato perdere, che soprattutto
la prosecuzione del progetto o di nuovi progetti potrà essere
funzionale a quelle prospettive di attrattività che tanto vengono
decantate all'interno di questa struttura e che riteniamo che vada
proprio in quella direzione, quindi non solo ovviamente aumentando
gli stipendi a medici e infermieri ma anche creando condizioni
scientifiche qualificate e che qualifichino appunto l'attività
sanitaria della nostra Regione.
Chiediamo quindi se è intenzione dell'Amministrazione regionale
favorire e adoperarsi per la stabilizzazione del personale assunto
quasi totalmente a tempo determinato. Questa è la prima parte di
un'interpellanza, però siccome l'interpellanza n. 51 parla più o
meno delle stesse cose, torniamo a fare ulteriori riflessioni su
questa struttura così importante e così decantata da parte di
tutti. Abbiamo parlato del futuro della struttura, del progetto,
del futuro del personale operativo in quell'ambito, ora parliamo
delle difficoltà che questo personale incontra nella gestione
quotidiana dell'attività. Per questo chiediamo all'Assessore, non
so chi risponderà ai due quesiti, forse uno, poi l'altro, però
siccome la Giunta è collegiale, chiunque risponda siamo certi che
arriveranno le informazioni che chiediamo, chiediamo se è al
corrente delle difficoltà che incontra il Centro non potendo
utilizzare i beni strumentali acquistati dall'Istituto italiano di
tecnologia e che dovrebbero essere in funzione all'Ospedale Parini
in quanto funzionali allo snellimento delle procedure e se si
attiverà per avviare l'attività della Biobanca auspichiamo entro 30
giorni, chiediamo entro 30 giorni. In particolare ci chiediamo,
visto e considerato che nell'estate 2021 nella Biobanca sono stati
collocati due congelatori a meno 80 gradi, un congelatore a meno 40
gradi, un congelatore a meno 20 gradi, tutti dedicati al progetto
per la conservazione dei campioni biologici raccolti e tenuto conto
che il locale Biobanca è situato presso l'Ospedale Parini...
sappiamo che al momento questi congelatori, come capirete
utilissimi, non sono utilizzabili, perché? Perché pare che
all'interno dell'USL non si sia ancora identificato il responsabile
della Biobanca.
L'impossibilità di utilizzare questi frigoriferi situati in
Ospedale comporta delle oggettive difficoltà nelle varie fasi di
raccolta e di conservazione dei campioni tessutali e si sopperisce
a questa mancanza con l'utilizzo del ghiaccio secco, perché in
assenza del congelatore a meno 80 gradi che dovrebbe essere attivo
al Parini, deve essere trasportato questo ghiaccio secco
quotidianamente dal centro CMP3 o addirittura viene acquistato ad
hoc. Chiediamo inoltre se i beni strumentali acquistati
dall'Istituto italiano di tecnologia sono diventati di proprietà
dell'ASL o se si è stipulato un contratto di comodato d'uso o altra
forma di locazione per l'utilizzo degli stessi, anche se non sono
utilizzati. Infine chiediamo se è ragionevole pensare che i dati
clinici dei pazienti coinvolti nei prelievi possano essere estratti
dal Fascicolo sanitario elettronico, altro momento sul quale poi
approfondiremo le tematiche rispetto al Fascicolo sanitario
elettronico. Perché questa domanda Assessore? Perché era in animo e
come obiettivo determinante per migliorare le procedure trovare un
accordo per l'accesso alla rete ospedaliera. Questo per consentire
l'estrazione automatica dal Fascicolo sanitario elettronico dei
dati clinici dei pazienti arruolati, dati che verrebbero poi
caricati sulla piattaforma sviluppata dalla Socio Engineering
denominata "Electronic Heart Record". Si tratta di informazioni
importanti per migliorare la comprensione delle patologie e di
snellimento delle procedure perché mi sembra che ci siano
ovviamente dei grossi problemi. Queste sono le problematiche che si
riscontrano al CMP3 rispetto al progetto "5000 genomi in Valle
d'Aosta", l'auspicio è che si prenda in considerazione quanto viene
detto e soprattutto che si vada nella direzione di mantenere il
CMP3 operativo e attivo, incrementare ovviamente l'operatività del
CMP3 e far proseguire il progetto "5000 genomi" nel futuro ben
oltre il 2024.
Aspetto le vostre risposte.
Presidente -
Risponde l'assessore Bertschy.
Bertschy (AV-VdA Unie) -
Con l'inversione della
presentazione ci ha confuso, nel senso che io rispondo alla 53 e
l'assessore Marzi si riferisce alla 51 più ai temi dell'Azienda a
quell'interpellanza. Intanto credo che parlare di questo progetto
sia sempre importante in questo Consiglio, perché lei, tra l'altro,
come Assessore alla sanità, l'ha seguito per un periodo, la genesi
del progetto è lontana però tutti abbiamo contribuito ad arrivare
un poco alla volta a fare finalmente partire questo progetto, con
tutte le difficoltà che un po' tutti abbiamo dovuto superare,
comprese quelle date dal Covid, che ha rallentato di molto e per
molto tempo tutta una serie di iniziative che avrebbero dovuto
essere portate avanti in un periodo appunto molto delicato. Quando
allora dissi qui in aula: "finalmente è partito" era anche un po'
una liberazione per tutti, perché per un periodo era stato anche
messo in dubbio che il progetto potesse vedere l'avvio. Quelle
difficoltà che sono date anche dal fatto della complessità di
mettere insieme un progetto come questo in una comunità piccola
come la nostra che ha necessità di affacciarsi anche a questo tipo
di progettazione di strategie, quindi sconta una mancanza anche di
cultura e di storia per organizzare progetti di questa portata,
l'abbiamo scontata e, per certi versi, continuiamo ad avere delle
piccole difficoltà, però, giorno per giorno, per le quali lavoriamo
per dare delle risposte grazie anche alla professionalità di tutti
i soggetti che stanno dentro quest'Associazione, perché abbiamo
soggetti importanti per la ricerca, come l'Istituto italiano per la
tecnologia, l'Università, abbiamo aziende importanti come
Engineering, ci sono nostri enti di ricerca come l'Università della
Valle d'Aosta, comunque tutti coloro che contribuiscono a portare
avanti questo lavoro che è molto importante.
Siamo partiti, l'assessore Marzi poi spiegherà meglio le cose
che sono sottolineate nell'interpellanza n. 51, per quello che ci
riguarda, per andare un po' puntualmente alle risposte, quanti
prelievi sono stati effettuati fino ad oggi, fino ad oggi
l'Istituto italiano di tecnologia ha comunicato che la data del 4
maggio 2023, quindi non è aggiornatissimo ma di pochi giorni, sono
stati effettuati 1.044 prelievi di cui 608 di sangue e 436 di
tessuti. Anticipo che dovremo nelle prossime settimane fare alcune
modifiche con una delibera ma poi avremo modo di parlarne.
"Se è intenzione dell'Amministrazione regionale proseguire le
attività di ricerca e creare una prospettiva di stabilizzazione
definitiva del Centro ricerca": credo che, come lei ben ricorda,
nell'avviso che avevamo emanato era previsto espressamente
l'obbligo di stabilizzare l'Associazione temporanea di scopo
costituita per la realizzazione del CMP3. L'ATS ha scelto di
costituirsi in società consortile a responsabilità limitata e la
stabilizzazione dovrebbe avvenire entro l'estate. Tutti i
partners
ne faranno parte, ovviamente non noi perché siamo
il soggetto che ha affidato il servizio. Il perché era stato fatto
questo pensiero sulla stabilizzazione è bene ricordarlo: proprio
perché si voleva dare prima un avvio al centro con questo bando, ma
poi l'obiettivo era quello di dare al bando una sua sostenibilità
nel tempo, quindi una sua stabilizzazione in termini di centro di
ricerca che si inserisce e poi cresce non attraverso dei bandi che
creano poi tutte le difficoltà che tutti conosciamo per organizzare
una programmazione, sia scientifica che organizzativa, gestionale
finanziaria, ma proprio appunto con l'idea che, una volta inserito,
si potesse costruire, attraverso bandi e finanziamenti per la
ricerca e tutto quello che si potrà fare, una continuità nel tempo
di questo importante centro che permetterà, e lo dirà meglio
l'Assessore alla sanità, anche di organizzare progetti che possano
essere utili a sviluppare in Valle d'Aosta una crescita del nostro
modello sanitario anche attraverso progetti di ricerca e attenzioni
che si potranno creare rispetto all'attrattività di questo centro
anche per i nostri giovani ricercatori e per tutti coloro che
vorranno favorire una crescita complessiva di questo modello.
Per venire alla domanda n. 3: "se è intenzione
dell'Amministrazione regionale favorire la stabilizzazione del
personale quasi totalmente assunto a determinato", ovviamente,
senza entrare nelle dinamiche di organizzazione del Centro che
compete all'ATS oggi e alla società domani, è ovvio che dovremo
cercare di andare in questa direzione, perché questo è un po'
l'obiettivo, continuando però a garantire la possibilità ad altri
giovani di inserirsi qui, di venire a fare attività di ricerca come
borsisti anche per dare a questo centro la sua giusta
valorizzazione. È un centro che potrà essere importante per tanti
Valdostani ma anche per tanti Valdostani è importante andare a fare
esperienze all'estero e portare qui altri ricercatori importanti
che lo possono fare. Sicuramente quindi l'indirizzo, questo lo dico
più come Assessore al lavoro, è quello di dare continuità al lavoro
delle persone, in particolare dei giovani, sapendo bene che ci sono
anche, come in questo caso, valutazioni che vanno al di là del
semplice contratto a tempo indeterminato, ma ci sono anche
valutazioni che devono essere fatte sia dalla società che dalle
persone. Qualcuno a volte viene qua anche per valorizzare quel tipo
di progetto, non tanto per stabilizzarsi definitivamente. Sotto
questo profilo, nella misura in cui la società completerà la sua
costituzione, noi dovremo cercare di dare degli indirizzi chiari e
anche di seguire la nuova programmazione, come appunto lei sa, la
programmazione riguardo alle attività di ricerca era finanziata
attraverso il POR 2014-2020 del Fondo sociale e adesso si sta
inserendo il nuovo programma e, sotto questo profilo, dovremo
cercare di valutare come dare continuità anche a questo tipo di
finanziamenti.
Per quanto riguarda l'ultimo quesito: "quali altri progetti e
ricerche da insediare al centro CMP3 sono stati valutati e
programmati", al di là che l'Istituto di tecnologia sta
partecipando a un progetto nazionale e sta valutando anche la
partecipazione ad alcuni bandi a cascata sul PNRR, io vorrei
valorizzare il lavoro che il Centro ci ha permesso di fare anche
come attività di ricerca per la ricerca applicata. Lo abbiamo
presentato in commissione da poco, abbiamo da poco approvato un
bando che, seguendo la strategia sulla specializzazione
intelligente, abbiamo denominato "Bando aggregazione e salute", che
si pone l'obiettivo di valorizzare dei progetti di ricerca che,
vado a leggere, all'articolo 4 prevedono come ambito tecnologico
applicativo salute, medicina personalizzata, di precisione e
predittiva, bio-materiali, bio-tecnologie, tecnologie per la
diagnosi precoce, la prevenzione e la cura nutraceutica,
nutragenomica, elementi funzionali, tecnologie per la medicina in
montagna, telemedicina, assistenza domiciliare e assistenza ai
malati cronici che appunto fa parte della RIS 3 Valle d'Aosta,
quindi attraverso il Centro, abbiamo potuto pubblicare un bando che
facciamo dopo aver fatto un'attività di ricerca con un gruppo
Bio4dreams, che si è occupato di andare ad analizzare quali
potevano essere delle possibili applicazioni per arrivare, questo
con un po' di visione e anche un po' di speranza che possa
avvenire, a un'
App
di innovazione che possa costituire un
ecosistema su base territoriale che possa coinvolgere gli
stakeholders
di innovazione in ambito salute nella Regione
Valle d'Aosta in grado di supportare lo sviluppo di nuove soluzioni
tecnologiche e di agevolare la penetrazione nel mercato di quelle
prossime già in commercio. C'è quindi un sistema che sta crescendo,
che vorremmo alimentare e che può veramente a portarci a creare
anche un sistema di qualità attrattivo per chi vorrà venire anche a
vivere e a lavorare in Valle d'Aosta e utile. La speranza è che sia
utile per l'Assessorato della sanità per far crescere i propri
servizi.
Presidente -
Assessore Marzi a lei la parola.
Marzi (SA) -
Come richiamato poc'anzi dal collega
Bertschy, il Centro di ricerca CMP3 VdA, dedicato alla medicina
personalizzata, preventiva e predittiva delle malattie del
neurosviluppo, neurodegenerative e oncologiche rappresenta
un'importante infrastruttura che la Valle d'Aosta può vantare volta
a produrre sapere per favorire il lavoro nel campo della ricerca e
anche in quello della sanità. È recente la notizia che annunciava
alcuni dei risultati più rilevanti del progetto "5000 genomi VdA" e
del Centro CMP3 VdA e che permetterà di conseguire importanti
ricadute sul trattamento dei pazienti in terapia attraverso una
medicina di precisione, predittiva, personalizzata, preventiva e
partecipativa. L'attività di ricerca, terminata la fase
sperimentale del progetto, dovrà quindi essere consolidata al fine
di favorire collaborazione e interazioni tra settori e
professionisti con competenze differenziate, potenziando altresì il
ruolo e il contributo dell'Azienda USL nell'attività di ricerca e
collaborazione appunto con il centro. Questo rappresenterà una
significativa opportunità per la Valle d'Aosta, come richiamato
poc'anzi, anche e soprattutto in termini di attrattività. Inserire
infatti la genomica nella diagnostica del sistema sanitario
valdostano significa: 1) favorire scoperte e innovazione nel
settore della scienza medica applicata; 2) generare nuovi profili
di conoscenza; 3) consentire di fare ricorso a terapie mirate.
Tutto ciò è un fenomeno di grande richiamo per i professionisti
della sanità ma soprattutto di particolare rilievo per i giovani
che scelgono di investire il proprio futuro in questo settore.
Nella definizione del contratto di comodato d'uso gratuito dei beni
strumentali si sono resi necessari diversi momenti di confronto tra
l'Azienda USL e l'Istituto Italiano di Tecnologia per la
condivisione di alcune modifiche e integrazioni al fine di rendere
il testo conforme alle disposizioni di cui al regolamento
dell'Azienda USL per l'accettazione di beni in comodato d'uso.
L'Azienda USL, ciononostante, ha recepito il contratto di comodato
d'uso gratuito con la deliberazione del Direttore generale 620 del
23 dicembre e ci stiamo attivando affinché la sottoscrizione del
contratto possa avvenire nei tempi più rapidi possibili. Con
riferimento alla Biobanca sono in corso interlocuzioni tra
l'azienda e l'Istituto Italiano di Tecnologia volti a risolvere
questioni collegate sia all'individuazione di risorse umane da
dedicare all'attività, sia alla messa a punto del necessario
sistema tecnologico informatico. Al momento le parti si stanno
confrontando per l'individuazione del
software
più idoneo
per la gestione della Biobanca e della banca dati bioinformatica.
Anche su questo aspetto stiamo definendo i processi affinché la
Biobanca possa essere efficacemente attivata nei tempi più rapidi
possibili.
Riguardo ai beni strumentali, informo che gli stessi sono stati
acquistati dall'Istituto Italiano di Tecnologia e che pertanto sono
di proprietà dell'Istituto stesso. Riguardo ai beni strumentali,
come abbiamo evidenziato poc'anzi, gli stessi sono oggetto di un
contratto di comodato d'uso già approvato a dicembre con la
deliberazione di cui sopra. Su tali beni saranno ora svolte da
parte dell'Ufficio tecnologie dell'Azienda USL le attività di
collaudo e verifica di rispondenze tecniche di conformità e, con
riferimento ai dati clinici dei pazienti coinvolti nei prelievi,
informiamo che l'Azienda, al fine di creare e monitorare
un'anagrafica centralizzata dei pazienti arruolati nel progetto
"5000 genomi VdA" e dei relativi consensi, ha individuato una
soluzione che ha l'obiettivo di mettere in rete con i sistemi
informativi aziendali questa nuova esigenza. Questo faciliterà
anche l'accesso dei vari referenti clinici dei sottoprogetti, cioè
lo studio Oncogenomics, lo studio Neurogenomics, lo studio
Neurodevgenomics e lo studio Transplantgenomics, piuttosto che il
genoma di riferimento della popolazione valdostana, che è il quinto
sottoprogetto di cui sopra. A tal fine l'Azienda, con propria
determinazione del 28 aprile 2023, ha previsto un'estensione di uso
di un applicativo già in uso, con l'aggiunta di uno specifico
modulo dedicato al progetto di cui trattasi. Alla luce di quanto
premesso, con questo aggiornamento del
software
, si
concretizzerà il collegamento con il
dossier
sanitario
elettronico aziendale, a cui forse credo che l'interpellanza
volesse più propriamente far riferimento, ovverosia il sistema
informatico delle cartelle cliniche degli assistiti e le attività
connesse al progetto "5000 genomi VdA".
Presidente -
Replica il consigliere Baccega.
Baccega (FI) -
In realtà le due risposte hanno una
caratterizzazione per certi aspetti tecnica e per altri aspetti
politica, quella che interessava di più era la parte politica.
L'assessore Bertschy ci dice che sono stati effettuati 1.044
prelievi e l'assessore Marzi ci dice che il comodato d'uso gratuito
non è ancora sottoscritto, che le interlocuzioni per la Biobanca
sono in divenire, vuol dire che c'è un qualcosa che va messo a
punto. Abbiamo un partner che è l'Engineering, che è in grado,
attraverso quella piattaforma, di dare delle risposte chiare,
precise e inequivocabili, non c'è bisogno, secondo me, di comprare
altri
software
, non c'è bisogno di entrare nel vivo di una
questione così tecnica, per il quale non sono ovviamente preparato,
però chiedo alla Giunta che si faccia attenzione rispetto a questa
cosa.
L'altra risposta politica fondamentale è che nella
stabilizzazione una fase di avvio si va completando e che la
stabilizzazione entro l'estate potrà dare la continuità che
l'interpellanza chiedeva, dare continuità ai progetti, incrementare
nuovi progetti, anche con la possibilità di avere nuovi giovani
professionisti che possono entrare nel novero di questi percorsi.
Direi quindi che, da questo punto di vista, è importante, perché
questi ragazzi ce li vogliono portare via, ve lo dico con grande
chiarezza, continuano a telefonare, perché questi centri di ricerca
stanno nascendo come i funghi in tutta Italia e ce li chiamano.
Allora se li vogliamo tenere perché sono bravi, perché il loro
lavoro è un lavoro efficace ed efficiente per la nostra Regione e
per la sanità valdostana, credo sia opportuno dare loro dei
messaggi di continuità. Questo è quello che, dal punto di vista
politico, la Giunta dovrà fare nei prossimi giorni.
Per quanto riguarda i frigoriferi, non si capisce perché sono
inutilizzabili e quest'attività di andirivieni per andare a
comprare il ghiaccio, prendere il ghiaccio, mettere il ghiaccio è
davvero una cosa di inefficienza totale in un progetto di questo
tipo, in un progetto così performante, che costa 21 milioni di
euro. Vi prego quindi vi invito a fare attenzione anche a questo
passaggio. Vi ringrazio.
