Classificazione
ASSISTENZA SOCIALE
Alcolismo e tossicodipendenze



Oggetto del Consiglio n. 3838 del 24 luglio 2024 - Resoconto
OGGETTO N. 3838/XVI - Interrogazione: "Procedura di presa in
carico di persone affette da dipendenza".
Bertin (Presidente) -
Punto n. 16. Risponde l'assessore
Marzi.
Marzi (SA) -
Venendo alla domanda n. 1, "Si interroga
l'Assessore competente per conoscere quale sia la procedura di
presa in carico in caso di dipendenze", va innanzitutto precisato
che i pazienti non sono mai stati lasciati soli e vengono seguiti
in un percorso di presa in carico e di cura che vede integrare
l'assistenza sanitaria con quella sociale.
Alla base vi è quindi una valutazione multidisciplinare e
multiprofessionale eseguita da più figure, da cui il "Multi" di cui
sopra: dal medico, dallo psicologo, dall'educatore e
dall'assistente sociale.
Dalla valutazione mirata a un ampio approfondimento della
complessità della condizione socio-sanitaria della persona, emerge
quello che tecnicamente viene definito il "Piano terapeutico
personalizzato". Il dato però fondamentale di cui bisogna tenere
conto - e chi ha scritto quest'iniziativa, vista l'attenzione a
questo tema, dovrebbe saperlo - è che tali piani terapeutici, per
poter essere avviati, devono per forza essere sottoscritti
dall'utente.
La presa in carico viene quindi sempre su base volontaria e
necessita del consenso dell'utente, il quale può revocarlo in
qualunque momento secondo quanto prevedono le garanzie
costituzionali.
Inoltre anche la condizione minima necessaria a un'adeguata
presa in carico rimane nella centralità della persona, quindi nella
sua volontà di manifestare inizialmente una richiesta di aiuto e a
sottoporsi poi alla conseguente cura che è volta a contrastare la
dipendenza patologica di qualsiasi natura.
La presa in carico delle persone affette da dipendenze viene
effettuata presso il servizio SERD dell'Azienda USL - che
ricordiamo aver trasformato in una struttura complessa con l'ultimo
atto aziendale del 6 novembre 2023 - nella sede principale di Aosta
e nelle due sedi distaccate di Châtillon e Donnas.
All'interno del SERD è presente un servizio di assistenza
sociale gestito dall'Azienda USL; l'accesso ai servizi è
integralmente gratuito per tutte le prestazioni effettuate, da
quelle medico-strumentale a quelle riabilitative, ed è libero per
la popolazione senza necessità di prescrizione.
Il percorso di cura può essere implementato con trattamenti
semi-residenziali, con il servizio di educativa territoriale e con
trattamenti residenziali, come le comunità terapeutiche, il gruppo
appartamento e gli alloggi supportati.
Anche tali percorsi sono condizionati però dall'imprescindibile
consenso e dalla sottoscrizione da parte dell'utente del relativo
piano terapeutico.
La mancata disponibilità delle persone a sottoporsi a uno o più
interventi rende parziale la presa in carico, rendendo di fatto il
percorso di recupero assolutamente inefficace.
Nel trattamento delle dipendenze patologiche, la sfida più
grande è insita nel far emergere nella persona la motivazione alla
cura, lottando con la continua predisposizione alle ricadute che
sovente determinano il conseguente abbandono o la rimodulazione del
percorso di cura intrapreso.
È pertanto evidente, oltre che noto, che la presa in carico non
presuppone purtroppo alcuna garanzia del recupero della situazione
di disagio: quindi ogni situazione volta ad accostare in modo
semplicistico un ipotetico e surreale automatismo (presa in carico
uguale a guarigione) genera una lettura non corretta e fuorviante
che non aiuta certamente né i pazienti, né gli operatori che si
dedicano con sacrificante impegno a questo oneroso e complesso
lavoro.
Nonostante le persone rilevate all'interno dell'iniziativa
presentassero la problematica comune della dipendenza, erano
inserite in setting assistenziali molto diversi tra loro e hanno
quindi seguito percorsi paralleli ma non uguali.
Una persona era istituzionalizzata e seguita dai servizi
socio-sanitari della struttura ed è stata sempre accompagnata nel
suo percorso di cure anche quando, in alcune occasioni, si è reso
necessario un suo ingresso in Ospedale per l'acuirsi di
problematiche sanitarie.
L'altra, caratterizzata da multi-problematicità, è stata presa
in carico sempre attraverso un approccio multidisciplinare da più
operatori, quindi dal SERD, dal Dipartimento di sanità mentale, dal
terzo settore, dall'educatore e dall'assistente sociale.
Gli operatori hanno cercato di costruire e condividere un
progetto individuale con il paziente, ma purtroppo la sua adesione
non è stata costante, nonostante le diverse figure coinvolte lo
abbiano accompagnato lungo tutto il percorso.
Il paziente presentava un quadro sanitario molto complesso ed
era stato ricoverato sia in Ospedale, sia nel Dipartimento di
salute mentale per ben due volte. Prima del decesso era ancora
seguito dal SERD e si era cercato di strutturare un intervento
d'inserimento lavorativo, un tirocinio, accompagnato
dall'educatore, date le varie difficoltà.
I vissuti delle due persone, accomunati dal triste epilogo, sono
esempi che ci fanno capire come le complessità che caratterizzano
il campo della salute mentale e delle dipendenze determinino di
fatto percorsi di presa in carico, eppure paralleli, altrettanto
complessi e che gli stessi possano non essere sufficienti a colmare
disagi di grandissima portata.
Presidente -
Per la replica, consigliere Manfrin.
Manfrin (LEGA VDA) -
Ringrazio l'Assessore, perché
finalmente, per una volta, è entrato nel merito delle singole
vicende e ha dimostrato all'universo mondo che parlare di quello
che è successo a uno o più persone e nei casi specifici non causa
sconvolgimenti tellurici tali da fermare addirittura la rotazione
della Terra, ma ci permette di discutere dei problemi.
Per una volta quindi ne approfitto per dire: Assessore, lei come
fa a sapere di chi parlavo? Perché io non ho messo il dato
all'interno di quest'iniziativa. E lo sa perché? L'ho fatto
apposta, perché se io dovessi seguire quello che lei vuole ogni
volta e che lei propugna ogni volta, cioè il fatto che non si deve
parlare di casi specifici, staremmo parlando del nulla, invece le
cose succedono.
Allora lei sa benissimo che io sono stato contattato e che mi è
stato chiesto di chi stavo parlando e lei ha potuto rispondere in
virtù di questo.
È evidente quindi che per il dibattito pubblico e per migliorare
l'azione amministrativa della Regione, soprattutto in questi casi,
è utile, se non è importante, evidenziare che cosa succede.
Ora mi fa molto piacere ascoltare il suo approccio, quello che
ci ha raccontato: multidisciplinare, multi professionale, il Piano
di presa in carico, tutta una serie di cose sicuramente
interessantissime e altamente professionali che qualcuno ha
scribacchiato su un foglio. Poi c'è la realtà, per esempio, a cui
lei ha accennato nel finale della sua risposta, con la quale si
dice che una persona che aveva evidenti problemi di alcolismo (e
che pare - c'è un'inchiesta aperta - sia morta di overdose
all'interno di un bagno pubblico) faceva dei colloqui di
lavoro.
Forse chi le ha scritto il foglio, la risposta, non le ha detto
che spesso saltava questi colloqui di lavoro perché non era nelle
condizioni di poterli affrontare ed è evidente che mandare una
persona che ha problemi di dipendenza, senza aver fatto il
necessario percorso di disintossicazione, è completamente
inutile.
Se io mando una persona che soffre di dipendenze, in maniera
tale da non renderla cosciente nel momento in cui affronta una
qualsiasi operazione della sua giornata, è chiaro che non potrà mai
essere avviata al mondo del lavoro, questo è lampante, quindi
nessuno pretende che la presa in carico da parte dei servizi
sociali risulti la soluzione e la presa in carico significhi
guarigione o significhi la risoluzione di tutti i problemi, però ci
dev'essere una programmazione.
Lei ha parlato di Piano terapeutico personale, individualizzato.
Benissimo, giusto, ma come si può far avviare una persona al lavoro
con questo tipo di criticità, prima ancora di averla
recuperata?
Qui si inserisce, tra l'altro, tutta una questione legata anche
alla sicurezza, all'ordine pubblico e al degrado, perché il luogo
in cui questa persona purtroppo ha trovato la morte è evidente che
è un problema di sicurezza e di degrado pubblico, perché Piazza
Plouves è diventata il luogo dove stazionano una serie di persone
che poi danno luogo anche a problemi, così come i vicini
giardinetti del Tribunale.
Allora se si comincia a intervenire in queste zone, forse si
comincia anche a prendere in carico le persone che queste zone le
abitano, forse si comincia a prendere in carico le persone che
creano anche problemi e che hanno problemi personali e non si fa il
compitino dicendo: "Guarda, tieni, ecco un foglietto, presentati,
fai l'orientamento al lavoro" e poi una persona è talmente ubriaca
che al lavoro e all'orientamento non ci può andare e salta
l'incontro.
È evidente che questo non sia il sistema di portare avanti le
questioni ed è evidente, Assessore, che la sua difesa d'ufficio
purtroppo in questo caso non funziona. Bisogna fare di più e
bisogna farlo ancor prima di abbozzare dei piani che in realtà poi
non verranno mai eseguiti.
