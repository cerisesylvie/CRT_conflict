Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 2671 del 11 marzo 1987 - Resoconto
OGGETTO N. 2671/VIII - MOTIVI DELLA MANCATA REGOLARIZZAZIONE
DEGLI ATTI RELATIVI ALLA NOMINA DEL COORDINATORE AMMINISTRATIVO
DELL'U.S.L. DELLA VALLE D'AOSTA.- (Interpellanza).
PRESIDENTE:
Do lettura dell'interpellanza in oggetto
presentata dal Consigliere Aloisi:
INTERPELLANZA
ESSENDO STATO RINVIATO a giudizio, ai sensi dell'articolo 476
del Codice Penale (falso materiale in atto pubblico, commesso da
pubblico ufficiale),
e
dell'articolo 479 del Codice Penale
(falso ideologico commesso da pubblico ufficiale) il dott. Alberto
Morelli, il quale dalle delibere del Comitato di gestione dell'USL
della Valle d'Aosta risulterebbe essere Coordinatore
amministrativo;
CONSIDERATO CHE il procedimento penale avrà luogo nel mese di
aprile p.v. presso il Tribunale di Aosta;
RIESAMINATO il contenuto dell'interrogazione con risposta
scritta, del Consigliere Gaetano Baldassarre, in data 19.9.1984,
nel quale era evidenziato quanto segue:
"riscontrato che, la data di conseguimento della qualifica di
Dirigente del dipendente Alberto Morelli è cambiata e risulta
essere: 11 febbraio 1980 per il ruolo INAM e per la deliberazione
del Commissario liquidatore dell'INAM; 11 febbraio 1979 per il
ruolo regionale del Servizio Sanitario Nazionale addetto all'Unità
Sanitaria Locale della Valle d'Aosta. Comportando la predetta
retrodatazione dell'anzianità di qualifica notevoli vantaggi nella
valutazione dei titoli di carriera a danno di altri dipendenti
generando quindi eventuali discriminazioni e favoritismi di vario
genere";
Nonché l'interrogazione presentata dal sottoscritto in data
31 dicembre 1984 con la quale era evidenziata a chiare lettere la
situazione di illegittimità dell'affidamento dell'incarico di
"Coordinatore amministrativo", essendo state annullate dalla CORECO
con proprio decreto n. 850 del 29.8.1983 le deliberazioni del
Comitato di gestione dell'USL;
RITENUTO assurdo che, l'Assessore regionale alla Sanità ed il
Presidente dell'USL della Valle d'Aosta mostrino di ignorare
l'esatta posizione giuridica del predetto Dott. Morelli,
assicurando la piena regolarità degli atti amministrativi dell'USL,
come se nell'interrogazione sopra richiamata del 31 dicembre 1984,
il sottoscritto non avesse evidenziato la nullità della nomina a
Coordinatore amministrativo del Dott. Morelli, decretata con
provvedimento dell'Organo di tutela, citando addirittura la
delibera dell'USL n. 850 del 29 agosto 1983, annullata dalla
CORECO, e quindi essendo ben noto ai responsabili dell'USL il caso
del Dott. Morelli.
Tutto ciò premesso, il sottoscritto Consigliere regionale del
MSI-DN
INTERPELLA
l'Assessore regionale alla Sanità ed Assistenza Sociale per
sapere:
1) per quali motivi, malgrado la denunzia inoltrata sia dal
Consigliere Baldassarre in data 19.9.84, sia dal sottoscritto in
data 31.12.84, non siano stati adottati i provvedimenti volti a
rimuovere l'invalidità degli atti amministrativi prodotti dall'USL
e sottoscritti da un sedicente Coordinatore amministrativo al quale
la stessa CORECO aveva annullato la delibera di conferimento
dell'incarico provvisorio di Coordinatore amministrativo;
2) quali provvedimenti sono stati assunti dal Presidente
dell'USL conseguentemente ai gravissimi reati contestati al Dott.
Alberto Morelli in Considerazione dell'incarico che svolge con
indubbi riflessi sull'attività amministrativa dell'USL della Valle
d'Aosta.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
"È una vicenda che ormai dura da
parecchi anni, perché risale agli inizi del 1983, sulla quale sono
state presentate varie interrogazioni ed interpellanze e sulla
quale sono state date varie risposte da parte dell'Assessorato (ho
qui con me tutta la relativa documentazione) e che ormai è
diventata di grande attualità, perché il direttore dell'U.S.L. è
stato rinviato a giudizio con l'accusa di falso in atto pubblico".
Questo è quanto citava "La Stampa" del 12 febbraio 1987.
Vorrei fare una breve cronistoria per documentare ed illustrare
i motivi per i quali il direttore dell'U.S.L., dott. Morelli, è
stato rinviato a giudizio e per dare una mia spiegazione sulle
eventuali responsabilità dell'U.S.L. e dell'Assessorato alla
Sanità.
Innanzitutto, c'è da dire che il dott. Morelli proviene
dall'INAM, dove, alla data del 20.12.1979, rivestiva la qualifica
tipica, prevista dall'allegato 2 al D.P.R. 761 del 1979, di
"collaboratore amministrativo" ed acquisiva la qualifica,
altrettanto tipica, di "dirigente nel parastato" solo nel febbraio
del 1980. Ai sensi dell'allegato 2 dell'articolo 64 del D.P.R. 761,
la collocazione nell'U.S.L. doveva avvenire nella posizione
funzionale di "collaboratore amministrativo", in quanto il dottor
Morelli era tale nell'ente di provenienza al 20.12.1979 ed in
quanto il successivo passaggio di qualifica a "dirigente del
parastato", equivalente a vice-direttore amministrativo
nell'U.S.L., è avvenuto solo nel febbraio del 1980 e non è stato
conseguito per pubblico concorso. Trattandosi inoltre di qualifica
tipica, non era invocabile l'applicazione del criterio di
equipollenza.
Anche la più favorevole applicazione delle norme succitate, che
avrebbe dovuto ignorare il fatto che la posizione di dirigente del
parastato non era stata conseguita per pubblico concorso, ma per
concorso interno, avrebbe dovuto condurre al suo inserimento
nell'U.S.L. nella posizione funzionale di vice-direttore
amministrativo, corrispondente alla qualifica di dirigente nel
parastato, posseduta all'1.1.1981, data del passaggio
all'U.S.L..
La Giunta regionale e l'U.S.L., con atti successivi e fra loro
collegati, hanno invece ben diversamente operato. La Giunta
regionale, nel 1981, ha modificato sul primo ruolo del personale
dell'U.S.L. la data del 20.2.1980 di acquisizione della posizione
funzionale di dirigente del parastato del dott. Morelli, quale
risultava dall'atto ufficiale della disciolta INAM, in quella del
20.2.1979, giustificando così l'inquadramento del dott. Morelli tra
i vice-direttori amministrativi. A fondamento di tale operato
sembra esservi stata una lettera, poi rivelatasi apocrifa, della
Direzione generale dell'INAM, attestante che gli effetti giuridici
dell'acquisizione, da parte del dott. Morelli, della nuova
qualifica di dirigente, potevano essere retrodatati al
20.2.1979.
Inoltre, la Giunta regionale non ha tenuto in nessun conto né la
circolare n. 49 del 18.7.1984 del Ministro del Tesoro, né la
circolare 20.1.1986 dello stesso Ministero, indirizzata ai
rappresentanti del Tesoro in seno alla CO.RE.CO., al Collegio dei
Revisori dei conti, all'Ispettorato Generale di Finanza ed inviata
anche al Presidente della Giunta regionale.
La Giunta regionale, all'atto della pubblicazione dei ruoli
dell'anno 1984, modificava nuovamente la data del 20.2.1979 in
quella dei 20.2.1980, ripristinando così quanto dichiarato
dall'INAM. Nel frattempo, seguiva un'indagine della Guardia di
Finanza, stavolta in veste di Polizia giudiziaria.
L'U.S.L., fin dalla sua costituzione, aveva affidato al dott.
Morelli le funzioni di direttore capo servizio, prima
attribuendogli la responsabilità del Servizio di medicina di base,
che spetta per legge ad un medico, e poi, nel 1982, anche quella
del Servizio economico finanziario.
L'U.S.L. stessa, con propria delibera n. 274 del 3.3.1986, ha
assegnato definitivamente il posto di direttore amministrativo capo
servizio del Servizio economico finanziario al dott. Morelli.
Diverse interpellanze ed interrogazioni, in cui si denunciavano
le irregolarità sopra richiamate e le disposizioni violate, sono
state presentate in Consiglio regionale, come avevo citato prima,
dal 1983 in poi. In tutte le risposte si assicurava la piena
regolarità dell'operato dell'Amministrazione e non si faceva nessun
cenno alle disposizioni ministeriali, che pure erano state
menzionate nelle interrogazioni. Inoltre, la Giunta regionale, con
le delibere nn. 816 e 7162, aveva attestato, con grossolana
alterazione della verità documentale, che il dott. Morelli aveva
conseguito la posizione funzionale di direttore capo servizio e che
tale acquisizione era avvenuta alla data dell'11.2.1980.
L'iter esposto mostra il disegno di porre, fin dalla
costituzione dell'U.S.L., il dott. Morelli in posizione funzionale
apicale e di attribuirgli la qualifica di direttore capo servizio,
nonché la funzione di direttore amministrativo. Dapprima, lo scopo
è perseguito e raggiunto retrodatando indebitamente al 20.12.1979
l'acquisizione di una qualifica, avvenuta solo successivamente e
non per pubblico concorso; poi, riconoscendo come svolte, funzioni
di direttore della sede INAM di Aosta mai formalmente attribuite e,
alterando la verità, considerando il dott. Morelli dipendente e con
qualifica atipica, in contrasto con la realtà documentale; infine,
in violazione di leggi e disposizioni ministeriali, applicando
indebitamente a tali funzioni, che comunque non sono qualifiche, il
criterio della equipollenza, con attestata decorrenza dal
12.2.1980, con effetti giuridici dal 20.12.1979.
Emerge del pari la determinazione di sostituirsi alla legge
dello Stato attribuendo benefici non dovuti, nonché quella di
derogare a vincolanti disposizioni ministeriali omettendo di
denunciare le deviazioni e di ripristinare la legalità.
Oggi, il dott. Alberto Morelli è accusato di falso. Senza la
modificazione apportata ai ruoli, che è il presupposto dell'accusa
di falso, al dott. Morelli non si sarebbe potuto affidare alcun
incarico direttivo nell'U.S.L..
A questo punto mi pare di aver ampiamente illustrato la
posizione giuridica del dott. Morelli, che è stato a sua volta
rinviato a giudizio dall'autorità giudiziaria. Con questa
interpellanza chiedo di sapere dall'Assessore quali sono le
motivazioni, visto che da lungo tempo, e cioè da tre anni a questa
parte, sia il sottoscritto che altri Colleghi, avevano denunciato
questa irregolarità. Io ho tutte le risposte dell'Assessore che
dimostrano le irregolarità che sto illustrando, per cui vorrei
sapere come mai, nonostante le richieste e le denunce che erano
state sollevate, non sono stati presi provvedimenti in merito e
come mai bisogna aspettare l'intervento dell'autorità giudiziaria
per ripristinare la legalità. Grazie.
PRESIDENTE:
Ha chiesto la parola l'Assessore alla Sanità
ed Assistenza Sociale, Voyat; ne ha facoltà.
VOYAT (U.V.):
Premesso che le irregolarità sono dipese da
una lettera e non da quanto è stato fatto dall'Amministrazione
regionale, tengo a precisare che quella lettera non è mai stata
presa in considerazione, né dall'Amministrazione regionale, né
dall'U.S.L..
Per capire come si arriva a determinare la posizione del dott.
Morelli, occorre che sia chiaro (del resto è già stata fornita la
relativa documentazione anche al Consigliere Aloisi) che alla data
di approvazione del D.P.R. 20.12.1979, l'interessato aveva la
qualifica di collaboratore, invece, alla data di entrata in vigore
del D.P.R., aveva la qualifica di dirigente. A questo punto,
approvate le debite delibere e ricorrendo anche al principio
dell'equipollenza, la Regione ha dato al dott. Morelli, nella sua
qualifica di collaboratore, la possibilità di accedere a quel
posto.
Questa procedura non è mai stata messa in discussione, tranne
che da alcuni. Anche al momento dell'approvazione delle relative
delibere, quando si è ricorsi al principio dell'equipollenza, si è
sempre sostenuto che nel caso ci fossero direttive diverse o non
fossero approvate le deliberazioni e che l'argomento sarebbe stato
ripreso per essere ridiscusso. Poiché quelle deliberazioni sono
state approvate, per noi la situazione rimane valida così com'è
ora.
In merito a quanto richiesto dal Consigliere Aloisi, che vuole
conoscere la posizione attuale del dott. Morelli come coordinatore
amministrativo e non come dirigente amministrativo, tengo a
precisare che la posizione giuridica del dott. Morelli è quella di
direttore amministrativo, capo servizio, alla quale è pervenuto in
base alla qualifica di vice direttore amministrativo, che è stata
riconosciuta con lettera autentica dell'INAM. A quella posizione
egli aveva titolo all'atto del trasferimento delle funzioni
all'U.S.L..
Come dicevo prima, dando applicazione al principio
dell'equipollenza, noi abbiamo attribuito al dott. Morelli la
funzione di direttore, in quanto egli svolgeva tale attività presso
l'INAM. Il Consigliere Aloisi sostiene giustamente che la
deliberazione n. 1081 del 23.12.1982, parzialmente approvata dalla
CO.RE.CO., evidenzia: "...che il dott. Morelli è privo di incarico
formale delle funzioni di coordinatore amministrativo". A decorrere
dall'1.7.1983, tali funzioni non sono state più riconosciute al
dott. Morelli e, pertanto, egli oggi svolge tali funzioni, senza
che sia stata adottata alcuna deliberazione in merito, per il
semplice fatto che si tratta dell'unica persona che abbia la
possibilità ed i titoli per poterle espletare. Egli adempie a tali
funzioni come "facente funzioni", senza avere alcun incarico
formale da parte dell'U.S.L., anche perché quelle funzioni debbono
essere svolte da qualcuno ed il dott. Morelli è, attualmente,
l'unica persona che possa svolgere come "facente funzioni".
Nel merito dei coordinatori amministrativi dei diversi servizi,
l'U.S.L. ha proceduto ad una prima deliberazione, con la quale ha
indicato i criteri e le modalità da seguire per assegnare le
responsabilità dei diversi servizi. Laddove esiste un solo apicale,
questi funge da responsabile e contemporaneamente da coordinatore e
si è già provveduto a deliberare in merito. Per i servizi o per le
unità in cui esistono o sono previsti più apicali, l'U.S.L. sta
provvedendo ad emanare delle disposizioni in merito, che però non
sono state ancora deliberate per il servizio nel quale presta la
sua opera il dott. Morelli, in quanto egli è, per il momento,
l'unica persona in grado di adempiere a tali funzioni.
PRESIDENTE:
Ha chiesto la parola il Consigliere Aloisi;
ne ha facoltà.
ALOISI (M.S.I.):
Mi dichiaro totalmente insoddisfatto
delle risposte dell'Assessore, anche se capisco che la materia è
complicata e non è facile districarvisi con una certa disinvoltura.
Però, non posso accettare che ci si arrampichi sui vetri, perché
sia i regolamenti che le leggi sono chiari. In materia di
equipollenza, ad esempio, l'articolo 64 del D.P.R. 761 è
chiarissimo e non può essere interpretato in un modo piuttosto che
in un altro ed infatti recita testualmente: "Si ritiene necessario
ribadire quanto è già stato esplicitato con la precedente
circolare, laddove è stato precisato che l'inquadramento del
personale dell'U.S.L. deve essere effettuato, non sulla base delle
funzioni svolte o della tipologia del lavoro espletato, bensì
tenendo conto della qualifica effettivamente rivestita
nell'ordinamento di provenienza".
Assessore, ho qui con me tutta la documentazione che mi porta a
sostenere che la qualifica del dottor Morelli era quella di
collaboratore. Il problema, quindi, è un altro: le leggi devono
essere lette attentamente, devono essere rispettate ed
applicate.
Oltretutto, in un'altra risposta, che mi era stata data in
occasione di una interrogazione con risposta scritta, mi era stato
detto che, trovandoci in una Regione che non fa riferimento alla
provincia di Aosta, come nei tempi passati, certe disposizioni o
normative dello Stato vengono gestite come può far piacere o comodo
a noi. Questo era il senso di quella risposta, che potrei cercare
per essere più preciso. Io, invece, sostengo la tesi che i
regolamenti delle U.S.L. devono essere applicati nel pieno rispetto
della legislazione nazionale.
Nel merito delle risposte che mi sono state date, posso dire che
io ho sollevato da anni il problema che, per il semplice fatto che
ci sia stato un rinvio a giudizio fa presupporre, perlomeno, che ci
siano state delle irregolarità o degli illeciti.
Invito pertanto l'Assessore ad esaminare attentamente questo
problema, perché sullo stesso c'è anche un'altra interrogazione
parlamentare, e lo pregherei di valutare l'eventualità di mettere a
concorso certi posti senza delegarli, sostenendo semplicemente la
tesi che, non essendoci nessuno, per adesso si può lasciare il
dott. Morelli. Non è possibile lasciare che una persona occupi un
posto per dieci anni, con la semplice giustificazione che non c'è
nessuno in grado di sostituirla. Allora si metta quel posto a
concorso e si cerchi di regolarizzare la situazione. Penso che sia
la cosa migliore da fare. Grazie.
