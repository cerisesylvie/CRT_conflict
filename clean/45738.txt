Classificazione
AMMINISTRAZIONE REGIONALE
NORME DI ATTUAZIONE



Oggetto del Consiglio n. 2393 del 21 aprile 2023 - Resoconto
OGGETTO N. 2393/XVI - Reiezione di Mozione: "Impegno a
proporre una norma di attuazione che assegni alla Regione la
titolarità e la responsabilità della raccolta di dati oggi in capo
all'ISTAT".
Bertin (Presidente) -
Passiamo ora alle mozioni del
gruppo di Forza Italia. Punto n. 84. Il consigliere Marquis si è
prenotato per illustrare la mozione, ne ha facoltà.
Marquis (FI) -
Considerato che con la legge n. 10 del
2010 sono state disciplinate le attività di rilevazione,
elaborazione, analisi e archiviazione dei dati statistici da parte
della Regione e degli enti e organismi pubblici e privati che
operano nel territorio regionale - sostanzialmente si occupa di
quest'attività l'Osservatorio economico che è istituito all'interno
dell'Amministrazione regionale - l'ufficio di statistica credo che
assuma un ruolo sempre più significativo con il trascorrere del
tempo. Abbiamo avuto modo sempre più spesso di renderci conto di
quanto, per deliberare, sia importante conoscere la realtà,
conoscere l'oggettività attraverso anche dei numeri, degli
indicatori di quelle che sono le dinamiche che il territorio vive,
e questa è un po' la base di una buona programmazione. In più
occasioni, dentro l'aula, anche da esponenti del Governo, abbiamo
sentito lamentare che purtroppo c'è difficoltà nell'avere dei dati
a disposizione, per attuare degli approcci che possono essere anche
un po' innovativi alla programmazione politica.
In questi ultimi anni abbiamo avuto delle straordinarie
occasioni, perché nel male della pandemia ci sono state anche delle
modifiche dell'attitudine comportamentale nel gestire le iniziative
legislative e la loro attuazione da parte dell'Amministrazione
regionale. Faccio un esempio: con la legge 5 è stato istituito per
la prima volta in Valle d'Aosta il modello di gestione su
piattaforma informatica, perché si ha di fronte dei grandi numeri
da gestire. Quindi sono state anche delle straordinarie occasioni
quelle di implementare banche dati, perché l'acquisizione dei dati
che si fa attraverso anche l'utilizzo per una singola iniziativa
può tornare utile per le altre, per fare dei disegni più
complessivi. In ultimo, anche l'altro giorno ci sono stati forniti
i dati della legge n. 3 del 2013. La gestione su base informatica
attuale consente anche poi di estrapolare qualsiasi dato di quelli
che sono stati richiesti ai cittadini e possono essere molto utili
per fare delle analisi e delle valutazioni.
Un'altra considerazione che è stata fatta in aula sempre su
questo tema, è che spesso, quando si fanno le previsioni nel DEFR,
i nostri sono dei dati a cui dobbiamo ricorrere tramite organismi
che sono esterni alla Valle d'Aosta: i vari osservatori e l'ISTAT,
che è il titolare di questa materia anche in Valle d'Aosta. Facendo
un po' un esame di quella che è la situazione su scala nazionale,
mi è balzata agli occhi la situazione delle Province di Trento e
Bolzano. Lì hanno una norma di attuazione che delega l'attività
dell'ISTAT alle Province, le quali gestiscono in modo diretto la
competenza sul territorio, ovviamente in armonia con quelle che
sono le esigenze di carattere nazionale, perché ci sono dei dati
che poi devono essere forniti allo Stato e allineati alle esigenze
sovraordinate. Sono andato a vedere sui siti delle due realtà e ho
visto che hanno una completa conoscenza del loro territorio in
tutti gli aspetti che possiamo toccare: si parte dall'edilizia per
andare al turismo... È immediato andare su quei siti e avere la
rappresentazione di quelli che sono i numeri - del mese prima, non
dell'anno prima - afferenti al territorio che loro
amministrano.
L'altro giorno, grazie alla cortesia che ci ha fatto l'assessore
Bertschy durante la pausa del Consiglio, abbiamo avuto qualche
suggestione in anticipo su quello che sarà il prossimo documento di
piano energetico ambientale regionale; anche in quell'occasione è
uscito da parte dei dirigenti che c'è la difficoltà di avere i
dati.
Allora la domanda che mi sono fatto io è: ma la difficoltà di
avere i dati, perché dobbiamo chiederli agli altri, se noi
riuscissimo a raccoglierli noi medesimi e a gestirli, probabilmente
ne avremmo innanzitutto una disponibilità immediata, perché qui
dobbiamo aspettare che l'ISTAT faccia le rilevazioni, raccolga i
dati, li elabori e poi ci trasmette quelli che ritiene lei di
trasmetterci, non è che ci dà tutto quello che raccoglie. Se ci
fosse la possibilità di avere la competenza noi, sotto questo
profilo, sarebbe un grosso passo avanti per esercitare al meglio la
nostra autonomia. Perché l'autonomia significa conoscere sé stessi;
se non si conosce se stessi non si è autonomi nel vero senso della
parola.
L'iniziativa che abbiamo avanzato è quella di dire: si può fare
una valutazione, se è possibile, per seguire quest'obiettivo per la
Valle d'Aosta di proporre la predisposizione di una norma che ci
metta nelle condizioni di poter esercitare le nostre facoltà al
meglio? Perché facendo una debita proporzione, ho visto com'è
organizzata la nostra struttura, ovviamente perché lavoriamo per
l'ISTAT e non siamo noi i gestori, oggi abbiamo tre o quattro
persone in organico, abbiamo un dirigente che è di grande qualità,
mette una grande professionalità a disposizione, però ha due o tre
persone amministrative insieme a lui; ho guardato come sono
strutturate le due realtà della Provincia di Trento e di Bolzano:
hanno 40-45 persone che gestiscono questo tipo di attività. Si
potesse andare in questa direzione, secondo noi sarebbe un grosso
passo avanti per la Valle d'Aosta, per poter conoscere meglio il
suo territorio.
Presidente -
Il consigliere Marquis ha illustrato la
mozione, con questo apriamo la discussione generale sul punto in
questione. Chi vuole intervenire, è pregato di prenotarsi. Non vedo
richieste. La discussione generale è chiusa. Per il Governo, il
Presidente della Regione replica, ne ha facoltà.
Testolin (UV) -
Abbiamo ascoltato con attenzione
l'illustrazione di questa mozione che ha una sua particolarità, una
sua logica e anche una sua visione complessiva che, per certi
versi, è da sposare assolutamente, perché evidentemente ogni
qualsivoglia iniziativa e qualsiasi visione politico amministrativa
deve essere supportata da dati e da valutazioni prospettiche di un
certo tipo, oltre che da idee che devono poi trovare attuazione.
Però sinceramente mi aspettavo che le argomentazioni portate dal
collega Marquis potessero essere più articolate nel loro insieme,
anche perché una proposta e una valutazione in merito
all'opportunità di avviare l'iter per una norma di attuazione era
già stata presa in considerazione nel 2014, quando il collega
Marquis era al Governo, per fare delle valutazioni in merito
all'opportunità di ampliare quelle che erano le attività già svolte
con la citata legge regionale n. 10 del 2 marzo 2010, che ha
attivato sul nostro territorio una serie di attività che sono già
state riportate dal collega Marquis e che ci permettono di fare
delle valutazioni puntuali in merito a tutta una serie di raccolte
di informazioni e di dati relative a specifiche tipologie di
situazioni.
Forte di questo, nel 2014 il ragionamento che si era fatto era
di tipo complessivo, perché ogni proposta ha una sua logica, ha un
suo senso, ma deve avere anche una sua sostenibilità. In quel
momento non si era trovata una sostenibilità, perché c'era una
sorta di disallineamento tra le possibilità di utilizzo di
personale e l'onerosità di portarsi in carico in quel momento una
norma, che avrebbe appesantito anche da un punto di vista
finanziario quelle che erano le disponibilità su tutta una serie di
spese correnti che l'avrebbero caratterizzata. Oggi, - le risorse
erano state quantificate allora in poco meno di un milione di euro
all'anno - quello che preoccuperebbe sinceramente sarebbe la
destinazione di personale qualificato per una nuova attività, in
quanto le criticità in realtà sono da ricercarsi nella carenza di
possibilità di assegnare del personale per attività già avviate e
che necessitano di un presidio costante e importante su una vasta
gamma di quelle che sono le operatività nelle quali la Regione si
trova a operare.
Quindi, pur valutando positivamente e assumendo come stimolo
questa mozione come proposta e nel prendere buona nota di quelle
che possono essere le situazioni presenti anche in altre realtà
territoriali, come quelle citate dal collega, in questo momento
crediamo che una scelta responsabile sia quella di temporeggiare in
merito all'accollo di ulteriori attività da svolgere in maniera non
sicuramente adeguata, per quanto ci consentono le potenzialità
soprattutto operative. Per cui, nell'analizzare comunque la
situazione e le ipotesi di sviluppo di questa prospettiva, in
questo momento non siamo in grado di accettare questo tipo di
impegno, e il voto su questa mozione sarà di astensione.
Presidente -
Si è prenotato il consigliere Marquis, ne ha
facoltà.
Marquis (FI) -
Grazie, Presidente, per la risposta che ha
dato. Ho ascoltato con attenzione le sue considerazioni. Parto dal
sottolineare il fatto che condivide sostanzialmente lo spirito
dell'iniziativa e il contenuto, così come è stato presentato, e ha
considerato che può essere una buona idea. Ha fatto anche un
passaggio al fatto che questa cosa era stata considerata nel 2014;
evidentemente dal 2014 al 2022 il mondo è cambiato. Nessuno nel
2014 ipotizzava di dover gestire su piattaforme informatiche degli
aiuti, che servivano delle conoscenze di dati, che serviva un
approccio più oggettivo e scientifico per affrontare le questioni
che abbiamo sul tavolo.
Quanto alla preoccupazione, la posso capire, perché c'è sempre
quando bisogna potenziare l'organico, soprattutto in questi tempi.
La posso anche condividere, ma bisogna anche ricordare che, quando
si sposa un'idea e si lavora per quest'obiettivo, il risultato
arriva dopo anni: bisogna approvare eventualmente una norma di
attuazione, dopodiché bisogna dialogare con lo Stato, definire una
modalità di trasferimento delle competenze, perché sulle competenze
viene trasferita anche la finanza necessaria per attuare poi la
gestione delle iniziative, così come è avvenuto in tante altre
situazioni che abbiamo trattato con lo Stato.
Secondo me, la cosa più preoccupante delle cose che ho sentito è
che conviene forse temporeggiare. Io credo che temporeggiare in
questa fase sia estremamente delicato, soprattutto guardando in
prospettiva; come dicevo prima, dal 2014 a oggi il mondo è cambiato
e non avremmo mai potuto immaginare allora la situazione in cui
siamo oggi. Secondo me, fra quattro o cinque anni il mondo sarà
cambiato rispetto a oggi ancora a una velocità maggiore e noi
rischiamo veramente, come Regione autonoma Valle d'Aosta, di
allungare la distanza che si sta creando con le Regioni che sono
più sviluppate di noi in questa fase e che hanno più facilità di
seguire la strada dello sviluppo, perché hanno un approccio già da
qualche anno che poggia in modo strutturato sulla conoscenza della
situazione, sulle conoscenze dei dati e quindi fanno delle
politiche che sono mirate, ma lo sono perché possono conoscere
l'argomento.
Oggi ho sentito anche dire che, tutto sommato, i dati li
abbiamo, tutto sommato i dati che servono ci sono. Io ho sentito
delle altre cose durante tutto questo periodo pronunciate da parte
di tanti assessori, ma lo dico anch'io: ci sono determinate
situazioni sulle quali non abbiamo un dato in mano e non sappiamo
come affrontare le cose. Quando abbiamo affrontato la questione
della legge 5, durante la pandemia, non sapevamo se potevano essere
ottomila o sedicimila gli aventi diritto a un'iniziativa, quindi
questo vuol dire non conoscere il proprio territorio, non conoscere
gli indicatori. E oltretutto non mi sembra che da allora tutti
questi dati, che dovrebbero diventare patrimonio comune, ad andare
a vedere la legge regionale, non sono diventati patrimonio comune,
perché non sono stati tutti messi a disposizione dell'osservatorio,
per alimentare una banca dati comune. Sono rimasti ancora tutti
questi dati, quasi tutti o la maggior parte, nell'ambito dei
rispettivi assessorati o delle rispettive strutture.
Faccio un esempio particolare. Ieri abbiamo detto che i dati
degli affitti hanno evidenziato che Saint-Vincent è il secondo
paese della Valle che vive quella problematica. Quel dato lì
potrebbe essere utilizzato anche in chiave di sviluppo, in chiave
di altri ragionamenti di pianificazione di ordine di carattere
generale, ma se quel dato lì rimane nell'Assessorato della sanità e
non finisce nella banca dati ad alimentare la conoscenza del
territorio, è un dato sprecato, è un dato che non serve a
niente.
È questa l'importanza innanzitutto di gestire i propri dati
interni e, secondo, la nostra volontà era quella di dire: se si
potesse disegnare per il futuro un modello che possa dare alla
Valle d'Aosta la gestione dei dati, secondo noi questa è una
priorità assoluta.
Rispettiamo la posizione del Governo che non la ritiene a
livello così alto nella scala dell'importanza.
Presidente -
Vi sono altri interventi? Dichiarazioni di
voto? Non vedo richieste, mettiamo in votazione la mozione. La
votazione è aperta.
Esito della votazione:
Presenti: 34
Votanti: 13
Favorevoli: 13
Astenuti: 21 (Barmasse, Bertin, Bertschy, Carrel, Caveri,
Chatrian, Cretier, Grosjacques, Guichardaz Erika, Guichardaz
Jean-Pierre, Jordan, Lavevaz, Malacrinò, Marguerettaz, Marzi,
Minelli, Padovani, Rollandin, Rosaire, Sapinet, Testolin)
La mozione non è approvata.
