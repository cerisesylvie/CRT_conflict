Classificazione
EDILIZIA
Edilizia pubblica
ISTRUZIONE PUBBLICA
Istituzioni scolastiche



Oggetto del Consiglio n. 1379 del 29 luglio 2015 - Resoconto
OGGETTO N. 1379/XIV - Interrogazione: "Tempistica per la
conclusione dei lavori di ristrutturazione dell'Istituto
tecnico-professionale di viale Chabod ad Aosta".
Presidente
- Per la risposta, la parola all'Assessore
Baccega.
Baccega (SA)
- Grazie Presidente. Buongiorno a tutti.
Rispondendo a questa interrogazione, diamo una serie di
informazioni sull'intervento che è in atto presso l'Istituto
tecnico-professionale. Ad oggi, sono stati eseguiti 55 percento dei
lavori e il cronoprogramma dell'opera prevede che per la primavera
2016 siano ultimati. A seguire, durante la prossima estate,
potranno essere collaudate le opere e la struttura potrà essere
disponibile per l'anno scolastico 2016/2017. Com'è noto, i
laboratori sono stati già consegnati il 5 novembre 2014 e sono
stati già utilizzati nell'anno scolastico che si è appena concluso.
Per quanto riguarda le due palestre, essendo le stesse situate
nell'interno del corpo principale, saranno rese fruibili
contemporaneamente al resto della struttura, soprattutto per
questioni di sicurezza, concordate con la direzione lavori e il
Coordinatore della sicurezza; le opere non possono essere messe a
disposizione prima della data di conclusione dei lavori. Il fondo
complessivo dell'investimento ammonta a 8 milioni 227 mila,
compresi di oneri di IVA e progettazione. Per quanto riguarda il
potenziale di classi e alunni che possono essere accolti nella
struttura, si segnala che la situazione di progetto prevede la
seguente suddivisione degli spazi: al piano interrato depositi,
centrale termica e cabina elettrica; al piano seminterrato 9
laboratori, quelli già consegnati, 1 falegnameria, 1 officina e 2
palestre; al piano rialzato 2 laboratori di informatica, 1
biblioteca, le sale docenti, la presidenza e la segreteria; al
terzo piano 15 aule più un'aula da disegno, un'aula video, un'aula
di informatica e una sala conferenze; al secondo piano 13 aule e al
terzo piano 11 aule.
Occorre, ovviamente, segnalare che è pervenuta, nel luglio 2015,
quindi recentemente, da parte del dirigente scolastico, una
richiesta con la quale è stata evidenziata l'esigenza di apportare
alcune modifiche alla distribuzione interna degli spazi, al fine di
ricavare quante più aule possibili, non potendo più contare sulla
sede di Corso Padre Lorenzo, assegnata ad altra istituzione.
La direzione dei lavori sta attualmente vagliando le modifiche
proposte dal punto di vista tecnico, ma soprattutto dal punto di
vista economico; non si deve sforare il budget. Tali valutazioni
sono già in fase avanzata per quanto concerne la suddivisione
interna e la distribuzione degli impianti. Rimane da valutare
l'implicazione delle modifiche sui lavori realizzati. Quindi con
l'accoglimento delle modifiche proposte, sarà possibile disporre di
42 aule, anziché le 39 attuali, oltre ai laboratori e alle aule
speciali, ed eventualmente di un'aula aggiuntiva, per un totale di
43 utilizzando una delle aule di informatica. Così facendo,
risulterebbero soddisfatte le esigenze della scuola, i cui iscritti
per l'anno scolastico 2015/2016, quindi quello appena concluso,
ammontano a 907 studenti.
Quesito n. 3: "
se si conferma il trasferimento dell'Istituto
professionale regionale nella struttura ristrutturata di viale
Chabod, consentendo in tal modo l'utilizzo dell'edificio di via
Chambéry come scuola polmone per la città
": noi avevamo già
riferito, soprattutto alla Struttura edilizia scolastica, ai
Progetti europei e l'Assessorato istruzione e cultura, che la sede
ristrutturata di via Federico Chabod è necessariamente destinata
all'istituzione scolastica "Corrado Gex", attualmente ospitata in
via Chavanne, in quanto è l'unica scuola dotata di tutti i
laboratori necessari per gli indirizzi professionali e tecnici
dell'istituzione.
Crediamo poi che nella domanda posta dagli interpellanti, quando
si parla di utilizzo dell'edificio di via Chambéry come scuola
polmone, ci si riferisca in realtà all'edificio di via Chavanne -
sì è lo stesso -, che si libererà a seguito del trasferimento del
sopradetto. Come già riportato nella redazione redatta per la
commissione, nel mese di aprile 2015, dal Coordinatore del
Dipartimento infrastrutture, viabilità ed edilizia residenziale
pubblica e dal Sovrintendente agli studi, l'edificio di via
Chavanne dovrà essere utilizzato per ospitare l'istituzione
scolastica Liceo scientifico linguistico "Bérard", sulla cui sede
sono in previsione dei lavori di ristrutturazione.
Presidente
- Per la replica, la parola al Consigliere
Bertin.
Bertin (ALPE)
- Grazie Presidente.
Ormai da anni, i lavori di ristrutturazione di viale Federico
Chabod vanno avanti ma, nonostante gli annunci - perché anche in
altre occasioni erano stati annunciati tempi di conclusione dei
lavori molto ristretti - anche per l'anno prossimo la scuola non
sarà pronta, e si dovrà supplire in altro modo.
Tra l'altro quest'anno, a quanto pare, addirittura l'IPR verrà
divisa su 3 sedi diverse, con una serie di evidenti disagi. Disagi
soprattutto conosciuti, e da tempo, per quel che riguarda le
palestre, che sappiamo nella città di Aosta essere poche, che
determinano sempre dei disagi per gli studenti, che devono
spostarsi all'interno della città e che non possono svolgere la
loro attività scolastica come dovrebbero.
Speravo che, proprio in funzione di questo, nella
ristrutturazione dell'IPR si fosse tenuto conto di questa esigenza
e si fossero anche organizzati i lavori in funzione di questo. Lei
mi dice oggi che invece non è possibile utilizzare in precedenza,
precedentemente, le palestre per ragioni di sicurezza. Certo. Ma se
si fosse pensato in funzione di questo, probabilmente, si sarebbe
potuto prima utilizzare le palestre e in seguito la restante parte
dell'edificio, il che avrebbe evitato molti disagi agli studenti,
in generale, e anche agli insegnanti di educazione fisica che
devono praticamente passeggiare in città per trovare delle
palestre.
Per quel che riguarda, poi, l'aspetto dell'utilizzo come scuola
polmone, certo è una cosa che abbiamo già affrontato, ma, a nostro
avviso, resta un fatto che bisognerebbe valutare attentamente
perché...come dire? sono grandi opere, non è più tempo di grandi
opere. Bisogna recuperare l'esistente, cercare di consumare il meno
possibile il suolo e soprattutto è una questione proprio di denaro,
visto che quest'opera costerebbe quasi 25 milioni. Tra l'altro,
l'appalto, come sappiamo, è addirittura bloccato per varie
questioni. Comunque è urgente che questa scuola finisca e ci
auguriamo che finisca presto, mi riferisco a quella di viale
Federico Chabod, e che non si perda ulteriore tempo, i disagi sono
già stati molti. Grazie.
Presidente
- L'Assessore Perron ha presentato 11
emendamenti sul DL 60 dell'assestamento di bilancio di previsione e
ha iscritto, ricordo, al punto 33 dell'ordine del giorno. Gli
emendamenti saranno distribuiti. Punto 9 all'ordine del giorno.
