Classificazione
ASSISTENZA SOCIALE
Assistenza socio-sanitaria
Famiglia, tutela dell'infanzia
ENTI LOCALI
Comuni



Oggetto del Consiglio n. 2432 del 16 maggio 2012 - Resoconto
OGGETTO N. 2432/XIII - Interpellanza: "Iniziative per
rilanciare la valenza regionale del servizio a favore delle
famiglie in capo al Comune di Aosta".
Interpellanza
Sottolineato che il Centro per le famiglie "Il Cortile" di
Aosta è un luogo di accoglienza per le famiglie, uno spazio dove
costruire legami, relazioni, socializzazione all'ascolto, al
confronto e al sostegno nel difficile ruolo di genitore;
Ricordati gli impegni assunti dall'Assessore regionale alla
sanità, salute e politiche sociali in risposta ad una interpellanza
discussa l'8 giugno 2011;
Fatto presente che il Comune di Aosta non ha ancora, al
momento, ricevuto i finanziamenti assicurati a giugno 2011
dall'Assessore regionale competente "...la norma regionale indicata
permetterà all'Amministrazione regionale di procedere
all'erogazione del finanziamento non solo per il 2010, ma anche per
gli anni a venire";
Considerato che l'apposito Gruppo di lavoro, costituito con
la DGR 634/2011, con il compito di elaborare sistemi innovativi e
sperimentali di organizzazione e qualità dei servizi sociali
erogati nel Comune di Aosta, doveva presentare entro il 31 marzo
2012 una specifica proposta per il Centro per la famiglia capace di
valorizzarne il carattere regionale;
i sottoscritti Consiglieri regionali
Interpellano
l'Assessore regionale competente per conoscere:
1) come mai non sono ancora stati concessi al Comune di Aosta
i finanziamenti regionali per la gestione del servizio denominato
"Il Cortile";
2) la documentazione ed i risultati prodotti dal Gruppo di
lavoro richiamato nelle premesse;
3) le intenzioni della Giunta regionale per "...rilanciare,
anche sotto il profilo formale, la valenza regionale del servizio
in capo al Comune di Aosta..." (dal resoconto consiliare dell'8
giugno 2011).
F.to: Rigo - Donzel
Presidente
- La parola al Consigliere Segretario
Rigo.
Rigo (PD)
- Grazie Presidente.
La crisi economica ha avuto e sta provocando un impatto negativo
amplificato sulla società in termini di erosione degli standard di
vita e di accentuazione dell'incertezza circa le prospettive
individuali e familiari. Il fatto è che il nostro Paese sconta gli
effetti di un prolungato periodo di non crescita ed i pesanti
ritardi accumulatisi nel decennio trascorso nello sviluppo di
politiche sociali adeguate a conseguire gli obiettivi della
strategia di Lisbona.
La situazione è ora aggravata dalla debolezza dell'Europa, dalla
crisi finanziaria, dai drastici tagli alle politiche ed ai servizi.
Anche la Valle d'Aosta, nonostante gli interventi e gli
ammortizzatori sociali messi in campo dalla Regione e dagli enti
locali, sta vivendo un momento particolarmente pesante, a volte,
drammatico per le persone e per le famiglie. Anche da noi le
difficoltà e le carenze del sistema italiano implicano che sulla
famiglia si scarichi una pesante funzione di supplenza che, con il
ristagno dei redditi, il diffondersi di situazioni di precarietà
del lavoro e sotto i colpi della crisi economica, rischiano di
mettere in crisi la tenuta delle relazioni familiari. È una
situazione che richiede interventi e non solo attenzioni di pura
facciata ad uso della stampa e delle istituzioni. L'enfasi con cui
spesso nei dibattiti si parla di "famiglia", non corrisponde
purtroppo a politiche in grado di sostenerne il suo ruolo economico
e sociale che gli sono attribuiti e richiesti. Le famiglie vanno
sostenute costruendo un contesto di servizi e di prestazioni che ne
faciliti la formazione, anzitutto, ne migliori la qualità della
vita quotidiana, le aiuti a fronteggiare le situazioni di
fragilità, allievi: il carico per le donne, riequilibri i ruoli di
genere.
In questi anni, in Consiglio regionale, abbiamo promosso una
serie di iniziative volte a definire un sentire comune e, al tempo
stesso, a suggerire un complesso di azioni e misure volte a
costruire una rete di servizi per le famiglie, di sostegno dei
redditi familiari, di conciliazione fra i tempi di vita e di
lavoro. In questa direzione vogliamo riprendere il tema del centro
per le famiglie denominato "Il Cortile", già affrontato da questa
Assemblea a giugno dello scorso anno.
Le ragioni dell'interpellanza sono due, a fronte delle tre
domande poste. La prima riguarda la promozione dell'associazionismo
familiare. A nostro avviso questo è un obiettivo strategico
nell'ottica del sostegno che una sana politica di sussidiarietà
orizzontale - questa dal basso, non quella evocata giustamente
stamani dal collega Caveri - può dare all'economia regionale che,
in tempi di razionalizzazione e di tagli inesorabili alle spese
sociali, ha bisogno di individuare alleati certi, credibili, in
grado di permetterle di coniugare efficacia ed economicità degli
interventi. Questa è la prima ragione: l'importanza
dell'associazionismo familiare. La seconda riguarda nel merito le
risposte date allora dall'Assessore Lanièce. In particolare
vogliamo sapere come mai non sono stati ancora concessi al Comune
di Aosta quei finanziamenti regionali promessi per la gestione del
servizio "Il Cortile". Alla nostra specifica domanda su questo
punto l'Assessore rispose (cito):
"La norma regionale
indicata
- qui parlava della necessità di predisporre degli
atti necessari per poter rispondere in maniera efficace alle
richieste dell'Amministrazione -
permetterà all'Amministrazione
di procedere all'erogazione del finanziamento non solo per il 2010,
ma anche per gli anni a venire".
Noi siamo convinti che l'associazionismo vada sostenuto con
risorse pubbliche, certamente, ma esso va valorizzato dalle
politiche promozionali regionali finalizzate alla crescita dei
territori - e qui penso a quella valenza regionale che lei vuole
dare a questo servizio - anche tramite il diretto coinvolgimento
dell'associazionismo familiare nella progettazione, nella gestione
e nella verifica degli interventi di politica familiare: la
sussidiarietà evocata. Ma come può crescere questo servizio a
livello regionale, se non sa come programmare il suo futuro perché
il relativo finanziamento è aleatorio? Diventa difficile anche per
gli amministratori procedere nella programmazione di interventi
futuri. Ecco perché vogliamo conoscere la documentazione ed i
risultati prodotti dal gruppo di lavoro, costituito con
deliberazione del 2011, che dovevano essere prodotti
all'Assessorato entro il 31 marzo di quest'anno.
Siamo interessati a capire, Assessore - forse non solo noi
perché altri attori, a quanto ci risulta, non sono bene a
conoscenza delle intenzioni dell'Amministrazione -, quale sarà il
futuro operativo di questo servizio, anche perché lei, a giugno
dell'anno scorso, ha detto che questo servizio non cesserà
assolutamente, ma continuerà, anzi, si svilupperà e assumerà una
valenza regionale. Attendiamo la sua risposta.
Presidente
- La parola all'Assessore alla sanità, salute
e politiche sociali, Albert Lanièce.
Lanièce A.
- Grazie Presidente.
Per quanto riguarda la prima domanda:
"come mai non sono
ancora stati concessi al Comune di Aosta i finanziamenti"
,
vorrei rispondere che non c'è nessun lato oscuro, semplicemente
adesso dirò. Se la diminuzione delle risorse al bilancio non ha al
momento interessato il welfare, ulteriormente rafforzato dalle
misure anticrisi, tuttavia l'incremento delle domande di assistenza
economica, e soprattutto i contributi per interventi alternativi
all'istituzionalizzazione, sta richiedendo un impegno finanziario
importante. Stiamo assistendo ad una richiesta ulteriore sempre
crescente per quanto riguarda questo aspetto legato all'assistenza
domiciliare.
Attualmente l'Assessorato sta effettuando un'attenta analisi
delle risorse ancora disponibili, per verificare i margini per
garantire una parte di finanziamento al servizio "Il Cortile".
Stiamo valutando l'andamento delle richieste sugli altri capitoli
ed è questo il motivo dell'atteggiamento di precauzione, e la
nostra priorità è quella di garantire il sostegno economico a tutte
le famiglie richiedenti, in cui vivono persone non autosufficienti
e manifestano la necessità di assistenza e di cura, soprattutto a
domicilio.
Per quanto riguarda il gruppo di lavoro, che ha lavorato
seriamente, si è riunito nel corso dei mesi scorsi ed ha affrontato
tutti i temi di lavoro previsti dalla deliberazione citata, fra cui
la famiglia, con particolare attenzione al centro per le famiglie.
Sono stati svolti degli incontri con il gruppo interistituzionale
di pilotaggio del servizio. Nelle ultime settimane è stata
predisposta da parte del gruppo di lavoro, coordinato dal Dirigente
delle politiche sociali dell'Assessorato, una relazione che sarà
presentata all'Assessore del Comune di Aosta, al Presidente del
CPEL, il cui scopo è di argomentare l'importanza di mantenere
attivo il centro per le famiglie, accentuando la valenza regionale.
Il gruppo ha prodotto una serie di valutazioni che riporto
brevemente: il centro per le famiglie si caratterizza sempre più
come soggetto che si integra nella rete dei servizi e dei percorsi
attivati per opera dei vari enti ed associazioni attive sul
territorio. Essendo il primo centro rivolto alle famiglie
nell'intero territorio regionale, è ancora necessario lavorare
sulla specificità del suo intervento rispetto ad altri servizi e di
individuare le aree in cui può spaziare, tenendo conto del contesto
sociale in cui la famiglia oggi vive ed agisce. Il percorso del
centro è stato costantemente in crescita, prova ne sono il numero
di persone, adulti e minori, che con regolarità partecipano alle
attività. Negli ultimi mesi sono stati presenti i nuclei familiari
residenti nei comuni della cintura di Aosta, a dimostrazione
dell'interesse che il centro per la famiglia suscita e la vocazione
regionale che intende perseguire. Le famiglie che partecipano
all'attività del centro sono attive, in grado di giocare ruoli
importanti. Spesso presentano proposte, iniziative e riflessioni
sul ruolo della famiglia e dei genitori, ma anche su quello delle
istituzioni pubbliche e private.
Le politiche della Regione e del Comune come di altri Comuni e
delle Comunità montane, hanno promosso e sollecitato la
partecipazione diretta delle famiglie rispetto ai servizi. Una
proposta di allargare la partecipazione delle famiglie potrebbe
puntare a differenti gruppi di interesse; ad oggi sono coinvolti
soggetti di area cattolica che esprimono per vocazione un forte
interesse per la famiglia. Il gruppo propone di prendere in
considerazione differenti modalità di promozione del centro e delle
sue attività. A partire dalle considerazioni presentate, il gruppo
ha individuato alcuni elementi che ritiene indispensabili per
concretizzare la connotazione a valenza regionale del servizio, in
un'eventuale prospettiva di prosecuzione dello stesso.
Il centro per le famiglie deve acquisire un ruolo di
coordinamento di tutta l'associazione di famiglie presenti sul
territorio; in occasione dell'organizzazione di iniziative
specifiche è compito del centro provvedere a coinvolgere anche le
associazioni di altro tipo legate all'area di interesse e di
indagine. Con lo scopo di promuovere la collaborazione fra
l'associazione di famiglie, il centro deve porre in essere
un'attività di sensibilizzazione e proposta finalizzata alla
costituzione, secondo tempistiche da definire, di una consulta
delle associazioni familiari che, sul modello di quanto realizzato
a Parma, possa diventare un importante interlocutore rispetto alle
scelte degli enti. Il centro deve agire quale facilitante della
partecipazione delle associazioni familiari alle attività del piano
di zona. Il mandato di lavoro e di azione del centro deve
realizzarsi a livello territoriale, utilizzando le modalità e gli
organismi di piani di zona e del servizio sperimentale del
segretariato sociale. Relativamente all'attività esterna al centro,
da localizzare sul territorio regionale, una per ogni anno di
gestione, dovrà essere garantita la realizzazione di almeno cinque
iniziative, una per subambito come indicato nel piano di zona,
quattro più il Comune di Aosta, da concordare con il gruppo tecnico
di zona del subambito. Le farò avere il documento completo, per
avere un quadro esaustivo del lavoro che è stato fatto.
Sul terzo punto, come illustrato, la valenza regionale del
servizio ha costituito la principale linea di sviluppo già promossa
e concertata dall'Amministrazione, dal Comune di Aosta e l'ente
gestore, ed ha negli ultimi tempi prodotto i primi significativi
risultati. Nel momento in cui si prospettano le condizioni
economiche favorevoli per garantire la copertura ad un nuovo
affidamento, che ricordo scade a dicembre 2012, per il prossimo
triennio sarà prioritario per questa Amministrazione offrire un
servizio utile a tutte le famiglie valdostane, ovunque vivano.
Quindi stiamo attentamente valutato adesso le risorse generali
di tutte le politiche sociali e stiamo cercando di inserire anche
questo servizio, valutando la crescita di tutta una serie di
richieste sulla non autosufficienza. Grazie.
Presidente
- La parola al Consigliere Segretario
Rigo.
Rigo (PD)
- Grazie Presidente. Prendo atto delle risposte
date dall'Assessore.
Sicuramente l'analisi da parte dell'Assessorato di fare il punto
rispetto alla necessità di sostenere altri settori, nel campo delle
politiche sociali, ha costretto l'Amministrazione regionale ad un
ripensamento, a cercare, nel proprio bilancio, la possibilità di
trovare le risorse necessarie per garantire i finanziamenti
promessi gli anni scorsi. Capisco questa necessità, ma credo
altrettanto importante e doveroso da parte dell'Amministrazione far
sapere agli altri, in questo caso all'Amministrazione comunale ed
ai fruitori di questo servizio, come stanno le cose. Tutti credo
conoscano le sue indicazioni, là dove affermava che, trovata la
norma, sarebbero stati onorati i patti. Ricordo che sono 4 gli anni
non ancora coperti da finanziamenti regionali e la Regione aveva
preso impegno di coprirne 3. Sono 300.000 euro: per il Comune di
Aosta è una cifra non secondaria, quindi credo che, al di là del
tema anche dal punto di vista finanziario per le casse comunali sia
un problema non semplice da affrontare.
Lei ha detto che c'è stato un incremento nell'assistenza
economica, una funzione importante svolta dall'Amministrazione
regionale. Credo che anche il ruolo svolto dall'associazionismo
familiare possa avere la stessa dignità di interesse da parte
dell'ente pubblico! Assessore, lei sa molto meglio di me che uno
dei tanti segnali attuali della debolezza della famiglia è
rappresentato dal rapporto con la scuola, forse ce ne può parlare
molto meglio l'Assessore Laurent Viérin. Nella scuola oggi si tende
ad esautorare la funzione educativa degli insegnanti a fronte di
bambini spesso viziati e poco avvezzi a divieti e frustrazioni:
questo è, per quanto mi riguarda, un indicatore preoccupante per la
società del futuro.
Se vengono meno alcuni cardini fondamentali, il rischio è quello
di una società senza valori riconosciuti universalmente. Quindi
credo che l'associazionismo e quindi anche l'attività de "Il
Cortile" potrebbe essere un valido collaboratore per orientare le
opinioni dei tanti genitori che molte volte sono insicuri, e
rafforzare modelli educativi consapevoli. La scuola in questo
momento ha bisogno di avere dalla sua parte famiglie consapevoli, e
quindi anche questo servizio, che potrebbe sembrare meno importante
rispetto alla necessità di un intervento immediato alla persona, se
guardiamo al futuro di questa società e a come questa società
potrebbe diventare deve essere aiutato nel suo sviluppo.
Ho potuto apprendere solo dalla voce dell'Assessore alcune linee
di fondo della relazione; mi sembrano interessanti e coinvolgenti.
Spero che quanto prima ci sia un'indicazione precisa per quanto
riguarda il futuro di questo servizio; che al termine dell'attuale
gestione del centro per la famiglia si prospetti, per il 2013,
anche attraverso quella relazione, un percorso più facile rispetto
a quello compiuto in questi anni. Grazie.
