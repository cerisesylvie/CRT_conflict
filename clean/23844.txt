Classificazione
CONSIGLIO REGIONALE
Attività consiliare d'aula



Oggetto del Consiglio n. 2848 del 10 luglio 2007 - Resoconto
OGGETTO N. 2848/XII - Rinvio della mozione: "Impegno per la
risoluzione delle problematiche della presenza di amianto negli
immobili industriali della Regione".
Presidente
- La parola alla Consigliera Fontana
Carmela.
Fontana (GV-DS-PSE)
- Signor Presidente, care colleghe e
cari colleghi, la mozione che stiamo iniziando a discutere riveste,
a mio parere, un'importanza notevole, perché riguarda la salute, un
diritto fondamentale dell'individuo tutelato dalla nostra
Costituzione.
Il tema di oggi è il pericolo per la salute, rappresentato
dall'amianto, una sostanza di cui da tempo è conosciuta la sua
natura cancerogena e lesiva per i polmoni che porta all'asbestosi.
Da oltre 50 anni la legislazione italiana tutela le lavoratrici e i
lavoratori esposti a questa sostanza. La legge del 1953 in materia
si può definire un fiore all'occhiello per l'Italia, uno dei primi
Paesi al mondo ad adottare una simile politica di tutela, ma è
anche un fiore all'occhiello per la nostra Regione e per il nostro
Consiglio, perché il principale estensore di tale legge fu il prof.
Giuseppe Montesano, già Presidente della nostra Assemblea ed
esponente rilevante anche a livello nazionale del Partito
Democratico Socialista Italiano. Il suo apporto come responsabile
nazionale per la sanità fu determinante per il positivo iter della
normativa. Da oltre 50 anni le lavoratrici e i lavoratori hanno
degli strumenti per il riconoscimento dell'esposizione all'amianto,
mentre molto più recente è la normativa che bandisce l'amianto da
qualunque utilizzo, sia nelle costruzioni, sia in ogni altro
manufatto: questa è la legge, ma non sempre questa è la realtà.
Abbiamo presentato questa mozione insieme al gruppo
"Arcobaleno", perché abbiamo potuto constatare che nello
stabilimento "Cogne Acciai Speciali" di Aosta esistono ancora
numerose coperture anche di ampie dimensioni in amianto, oltretutto
queste coperture non sembrano essere mantenute in modo ottimale, ad
esempio attraverso apposite verniciature che impediscono la
diffusione delle piccole particelle di amianto nell'aria.
È necessario quindi che si proceda ad una presa d'atto della
situazione e si impegni la "Valle d'Aosta Structure", attuale
proprietario di tale immobile, a predisporre in tempi ristretti un
piano straordinario di totale bonifica dello stabilimento "CAS",
perché non è tollerabile che nel 2007 operaie ed operai debbano
essere esposti a un grave rischio di malattia che può essere
facilmente eliminato. Questa presa d'atto e questo piano
straordinario di "Valle d'Aosta Structure" non solo è un elemento
determinante per eliminare l'amianto, ma è anche l'indispensabile
presupposto perché l'INAIL di Aosta possa riconoscere l'esposizione
all'amianto a tutte quelle lavoratrici e a quei lavoratori che fino
ad oggi sono stati esclusi dal riconoscimento del rischio, in
particolare quelli dei trattamenti tecnici e del PRS. Infatti, più
sentenze di tribunale hanno riconosciuto l'esposizione all'amianto
a tutti coloro che hanno lavorato in ambienti con coperture in
cemento amianto, perché con superfici superiori a 10mila metri
quadrati.
Infine, questa mozione vuole attirare l'attenzione sulla
necessità di fare chiarezza su tutta la storia industriale e
produttiva della "CAS", perché sia ricostruita tutta la mappa delle
esposizioni alle differenti sostanze nocive, fra cui l'amianto, sia
attraverso l'esposizione diretta, sia attraverso la loro presenza
nei depositi di scorie, affinché tutti coloro che hanno dei
contenziosi in essere per il riconoscimento dei loro diritti in
materia di esposizione all'amianto possano avere a disposizione dei
dati precisi a conforto delle loro posizioni. Come si può vedere, è
una questione complessa, ma molto rilevante, perché interessa la
salute di centinaia di persone e non solo guardando al passato, ma
anche per il futuro.
Per queste motivazioni chiedo, a nome anche degli altri
firmatari della mozione, che questo Consiglio faccia propri gli
impegni della mozione e mi rendo disponibile ad integrazioni del
nostro testo affinché una decisione ampiamente condivisa possa
essere raggiunta.
Grazie per l'attenzione.
Presidente
- Dichiaro aperta la discussione generale.
La parola al Presidente della Regione, Caveri.
Caveri (UV)
- Questa è una questione estremamente
delicata perché concerne delle persone, quindi è evidente che siamo
di fronte a delle attese, a delle richieste che vengono da un
nutrito numero di lavoratori, i quali si sono visti, per diverse
ragioni, esclusi dai benefici di una legge e quindi credo che nelle
diverse occasioni pubbliche che abbiamo avuto modo di avere, si sia
complessivamente concordato sul fatto che bene sarebbe che il
Consiglio regionale potesse esprimersi all'unanimità su un
documento che dia al Presidente della Regione, se lo riterrete, ma
certamente ai Parlamentari valdostani, perché siamo a fronte di una
questione che purtroppo solo di sghimbescio interessa la Regione.
Infatti devo dire che l'aspetto non convincente della vostra
proposta è il fatto che si mischiano due cose differenti: una cosa
è la questione della copertura in Ethernit dei tetti, altra cosa
sono i diritti soggettivi dei lavoratori derivanti dalla normativa
in vigore sull'amianto.
Non credo che possiamo, oggi, immaginare di ottenere un
risultato per quel gruppo di lavoratori passando attraverso la
questione dei tetti in amianto; sarebbe un errore tattico e
strategico che non porterebbe ad alcuna soluzione concreta rispetto
a quei casi singoli. Mi auguro che il Sottosegretario Rinaldi venga
presto in Val d'Aosta, perché questa è una palla che deve essere
saldamente nelle mani delle decisioni del Parlamento e del Governo.
Non possiamo che avere un atteggiamento di persuasione morale e
anche di appoggio tecnico là dove ci venisse richiesto, ma certo
non siamo in grado di far altro che avere un atteggiamento
responsabile. Da questo punto di vista, nelle settimane scorse,
anche in attesa della visita del Sottosegretario Rinaldi, ho avuto
occasione di incontrare il Segretario particolare del Ministro del
lavoro, Onorevole Battafarano, a cui mi legano anche rapporti di
conoscenza dovuti ai miei trascorsi parlamentari, e devo dire che
anche attraverso una lettera che Battafarano nei giorni successivi
mi ha inviato, a firma del direttore centrale delle prestazioni,
dr. Paolo Vaccarella, l'atteggiamento espresso dal Governo è di
grandissima cautela, nel senso che mi pare di capire che oggi ci si
trovi di fronte a una situazione che non facilmente potrà essere
sbloccata, non tanto per il caso concernente Aosta in sé, quanto
per una tematica che nel caso in cui si creasse un precedente su
Aosta, si moltiplicherebbe all'infinito. L'Onorevole Battafarano
viene chiamato ironicamente da un gruppo molto cospicuo di migliaia
di lavoratori di Taranto, sua città di origine, "Mister Amianto",
perché la persona a maggior conoscenza di questi dossier, avendo
seguito a suo tempo anche la legge che ha consentito di ottenere
quei prepensionamenti e quei bonus nel settore pensionistico. Lo
stesso Battafarano mi diceva che, se si accogliesse la domanda
presentata dai 60 lavoratori sinora esclusi, i costi per la finanza
dello Stato complessivamente ammonterebbero a circa 300 milioni di
euro, per l'insieme di situazioni del tutto analoghe che si
evidenziano nelle diverse aziende siderurgiche italiane.
Credo tuttavia che sia giusto, da parte nostra, insistere con il
Governo, verificare se ci possono essere delle azioni di qualche
genere; credo, differentemente dal collega Bortot, che anche in
occasione dell'ultimo incontro con i lavoratori ritiene che oggi il
punto debole dell'anello sia la mancanza di volontà della "Cogne"
di certificare alcune dichiarazioni pregresse di persone che
attesterebbero i curricula personali di singoli lavoratori, proprio
il collega Battafarano mi ha ricordato che questo deriva da due
ragioni. La prima è l'esistenza su casi simili di una inchiesta
giudiziaria in una grande azienda siderurgica di Milano che ha
coinvolto i sindacati; la seconda è il fatto che le aziende, dal
1992 in poi, con l'entrata in vigore della legge sull'amianto, non
avrebbero più dovuto consentire la possibilità di avere degli
ambienti di lavoro con la presenza dell'amianto; quindi, nel
momento in cui si certificasse in quel periodo dagli anni '90 ad
oggi la questione dell'amianto, sarebbe da parte dell'azienda
un'autodenuncia per cui si troverebbero, nel momento in cui fanno
queste dichiarazioni, ad essere passibili penalmente di fronte alla
Magistratura, per omissione nei confronti della celebre legge
sull'amianto.
Non so se queste cose siano fondate, non ho una competenza
tecnica per poterlo dire, ma sarebbe opportuno avere una breve
sospensione che ci consenta di verificare l'opportunità - secondo
me molto rilevante - di avere un documento congiunto che ci possa
consentire di avere, anche in vista della visita del
Sottosegretario Rinaldi, in presenza dei lavoratori come mi
sembrava fosse l'intenzione della signora sottosegretaria, una
parola risolutiva e chiara da parte del Governo.
Presidente
- Dopo l'intervento del collega Bortot,
sospenderemo il Consiglio per una decina di minuti.
La parola al Consigliere Bortot.
Bortot (Arc-VA)
- Alcune precisazioni. La prima è che mi
sembra che questa "questione della salute dei lavoratori"... non
sto polemizzando con il Presidente, perché abbiamo notato che negli
ultimi mesi c'è una forte attenzione del Consiglio su questo
argomento, anche perché la salute non è che si è disposti a
regalarla, nel senso che quando a livello nazionale o locale si fa
riferimento ai soldi che dovrebbero essere spesi e di conseguenza
sono i soldi che determinano a chi deve essere riconosciuto
l'amianto o meno... non mi piace molto!
È vero che dobbiamo avere una sponda a livello nazionale, ma non
può essere risolutiva quella sponda; ci sono delle responsabilità
della "Nazionale Cogne", della "CAS", sul non riconoscere valide -
e non sappiamo il motivo - le testimonianze asseverate di dirigenti
della "Cogne" in epoca antecedente all'insediamento della "CAS" e,
in epoca precedente all'intervento dell'organo tecnico di
rilevamento, se esiste l'amianto in alcuni reparti o meno. Tutte
queste perizie sono state fatte dal 2000 al 2007 e non epoca
precedente, perché la legge è entrata in vigore nel 1992. Ricordo
però che nel 1994 o 1996 è entrata in vigore anche la "626" sulla
tutela della sicurezza e della salute nei posti di lavoro, quindi
probabilmente con questo tipo di entrata in vigore della legge
alcune cose saranno migliorate all'interno della "Cogne". Se sono
migliorate e le perizie si innestano su quel tipo di miglioramento,
è difficile poi dire che quella perizia è valida non per gli anni,
sto parlando per i decenni di anzianità di lavoro di questi
lavoratori che chiedono il riconoscimento di questa legge. Parlo di
decenni, in epoche in cui perfino il sottoscritto che c'è stato
poco lì dentro vedeva che l'amianto era sotto il naso, sopra, sotto
e dappertutto, e questo è incontrovertibile. Non credo che
dirigenti numero uno e numero 2 della "Cogne" che hanno gestito la
"Cogne" ai massimi livelli per decenni, e sottoscrivono
testimonianze, lo facciano per partito preso allegramente! E non si
capisce per quale motivo a questo punto la "Cogne" o l'INAIL
dovrebbero far riferimento esclusivamente a queste perizie tecniche
che dopo un periodo si presume di bonifica dopo l'entrata in vigore
della "626", riscontrano che in alcuni reparti non c'è più
l'amianto! È troppo comodo!
Sono d'accordo che occorra intervenire in sede nazionale,
eventualmente in punta di piedi, perché non capisco perché dovremmo
fare da precedente, aprire un contenzioso che è già aperto in tutto
il Paese! Non è che dobbiamo nasconderci nel riconoscere questi
diritti a questi lavoratori, ma il contenzioso da Taranto a
Bagnoli, da Genova a Casale, è aperto in tutto il Paese e in questo
senso il Governo dovrà intervenire rivedendo la legge. Ma noi, con
gli strumenti, le testimonianze dei lavoratori, dei dirigenti, di
quello che è successo lì dentro e di quello che sta succedendo,
siamo in grado di definire la questione in sede locale. Il problema
non sono i tetti, il problema è che non è vero che non esiste
responsabilità dell'Amministrazione regionale; l'Amministrazione
regionale è proprietaria dell'area degli stabilimenti e dei
capannoni, quindi responsabilità ci sono nel verificare se le
bonifiche sono state fatte sul serio. Quando le scorie erano in
mezzo ai capannoni, in mezzo allo stabilimento a cielo aperto, e
l'amianto passava sotto il naso di tutti e non solo di alcune
lavorazioni a caldo, successivamente è intervenuta la bonifica, ma
per quei decenni... cosa hanno respirato dentro la "Cogne"? È
quello che bisogna riconoscere e su quello l'Amministrazione
regionale, la "Cogne", l'INAIL, i periti e il tribunale - e chi più
ne ha ne metta! - non possono lavarsene le mani! Questa è una
questione di tutela della salute pubblica e non credo che si
possano fare graduazioni fra tutelare e salvaguardare la salute
pubblica, intervenendo sui fumi che escono dalla "Nazionale Cogne"
per tutelare l'ambiente, il territorio, la salute pubblica e tutti
i Valdostani, e poi quelli che sono stati per decenni a rischio
dentro lo stabilimento e forse per alcuni versi lo sono ancora
oggi, li dimentichiamo!
Qui veniamo al nocciolo: credo che nei confronti della "CAS"
occorra più pari dignità, farsi valere di più, nel senso che c'è un
piano di investimenti della "CAS", dove gli investimenti ammontano
alla bella cifra di 30 milioni di euro, quindi ben vengano e questo
crea lavoro, però una quota - aggiungo giustamente - di questi
denari sono a carico dell'Amministrazione regionale. Lo dico con
una battuta: non possiamo spendere un euro dell'Amministrazione
regionale per verniciare i capannoni dall'esterno, lasciando
inalterata la situazione e non risolvendo il contenzioso che è
aperto da questi lavoratori, che sono, ancor oggi, all'interno
dello stabilimento.
Le possibilità di intervento nei confronti della "CAS" sono due:
una è che è molto banale che alla "Cogne" interessi che continui
questo contenzioso, e qui apro una parentesi e lo dico chiaro. Se
non si risolve questo problema, esaurita questa fase del ruolo del
Consiglio di intervenire tutti, si passerà ad altre iniziative. Non
si venga a dire che non lo avevamo detto, perché se pensiamo che
questi lavoratori si accontentino del fatto che la "CAS" non vuole
assumersi la responsabilità di ritenere valide dichiarazioni di ex
dirigenti dello stabilimento, è un problema suo, nel senso: perché
dovrebbe tener valido quello che gli fa comodo, cioè le perizie di
quell'organismo, e non le testimonianze di quei dirigenti? Secondo:
dove erano queste perizie quando sono stati visti determinati
"curricula ad personam"? I curricula rivisti giustamente ad
personam riconoscendo il diritto dell'amianto a queste persone,
questa è la strada da praticare all'interno della "Cogne",
eventualmente in punta di piedi, per rivedere i curricula di queste
altre persone che sono state escluse... e finiamo qui questo
argomento. Noi abbiamo il precedente che sono stati rivisti dei
curricula e la "Cogne" ha detto "sì"... perché per alcuni sì e per
altri no... e chiudiamo l'argomento qui! L'argomento soldi: credo
che 3 milioni di euro che la Regione sta per spendere all'interno
di questo stabilimento facciano gola. Terzo, il più importante:
riconosciamo il diritto dei lavoratori alla tutela della salute,
che sono da decenni lì dentro, in più liberiamo posti di lavoro per
dei giovani. Quarto: i soldi che si vanno a spendere - e qui vorrei
dare una risposta al Governo amico - per la tutela della salute
sono soldi versati dai lavoratori, perché quando i datori di lavoro
strombazzano che il costo del lavoro è troppo alto, non pensano
mica solo alle paghe dei lavoratori, quel che va a finire in busta
paga, ma pensano anche ai contributi INPS, INAIL, eccetera, e
questo giustamente perché di fatto è il costo del lavoro. Se poi in
busta paga ai lavoratori va solo un pezzo, comunque quegli oneri
differiti per le pensioni e per la tutela della salute sono soldi
dei lavoratori! Di conseguenza quando rivendichiamo la tutela della
salute in base a quella legge, è già passato troppo tempo, andiamo
a chiedere di spendere soldi nostri, e questo vale per il Governo
regionale e per il Governo nazionale.
Chiediamo il rispetto di una legge che tutela la salute, che è
il presupposto principale; meglio un riconoscimento in più che uno
in meno, perché in ogni caso si vanno a spendere soldi che sono dei
lavoratori.
Presidente
- La parola al Presidente della Regione,
Caveri.
Caveri (UV)
- Ribadisco la necessità di una breve
interruzione e devo dire, però, che quando uno deve sparare su un
bersaglio deve fare attenzione che sia quello giusto! In questo
momento il bersaglio è un'opera di persuasione morale sul Governo
di affrontare questa tematica; non può essere che si richiede,
oggi, al Governo regionale di avere un atteggiamento estorsivo nei
confronti della "Cogne".
La "Cogne" è uno stabilimento molto importante per la Val
d'Aosta, oggi firmeremo l'accordo che prevede un ulteriore rilancio
dell'attività dello stabilimento siderurgico; sulla questione
amianto tornerà poi l'Assessore Cerise per tranquillizzare sui
piani di dismissione dell'amianto, attualmente in corso nello
stabilimento, ma quello che voglio dire è che non si può oggi
pensare che, a fronte di uno stabilimento che è il più importante
stabilimento privato che c'è in Val d'Aosta, con 1.000 lavoratori e
con la possibilità di assunzione di un numero molto elevato di
altri lavoratori a conclusione del piano 2010, oggi chiamo il sig.
Marzorati e gli dico: "la Regione non le dà più alcun
finanziamento, compresi quelli a cui lei ha diritto per legge, se
lei non firma quelle dichiarazioni e le manda all'INAIL"... Questo,
a casa mia, è un reato penale, che mi porterebbe a Brissogne; so
che i Consiglieri regionali possono venire in carcere, per cui
probabilmente il collega Bortot mi porterebbe una stecca di
cioccolato e non dico cos'altro per supportare...
(interruzione del Consigliere Bortot, fuori
microfono)
... di commercio equo solidale devo dire che ci rinuncio
volentieri, capisco che il cioccolato del Guatemala è
particolarmente buono, ma se mi inviti a casa tua lo mangio
volentieri piuttosto che mangiarlo a Brissogne!
Credo che adesso il problema sia... essendo che tale questione
della "Cogne" non è evocata nella mozione, ma è un elemento "ad
abundantiam" attualmente posto... sarebbe bene vedere se si
riuscisse a trovare un testo equilibrato che ci consenta di poter
votare in maniera congiunta questo documento.
Presidente
- Il Consiglio è sospeso per 10 minuti.
Si dà atto che la seduta è sospesa dalle ore 10,29 alle ore
10,59 e che alla ripresa dei lavori, presiede il Vicepresidente
Lanièce.
Presidente
- La parola al Presidente della Regione,
Caveri.
Caveri (UV)
- A seguito della riunione che si è svolta,
si è deciso di riaffrontare questo punto nella giornata di domani;
il sottoscritto cercherà di predisporre un documento che possa
essere posto al vaglio di tutti i gruppi.
Presidente
- Mi sembra che la proposta sia stata accolta,
per cui il punto viene rinviato alla seduta di domani.
Il Consiglio prende atto, concordando.
