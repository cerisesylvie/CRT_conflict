Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 2575 del 19 settembre 2012 - Resoconto
OGGETTO N. 2575/XIII - Elezione del Presidente del Consiglio
regionale.
Presidente
- Il Consiglio deve procedere all'elezione del
Presidente del Consiglio, secondo quanto è previsto dall'articolo
19 dello Statuto speciale e dall'articolo 7 del Regolamento
interno.
Ai sensi dell'articolo 7 del Regolamento interno è richiesta la
presenza di almeno due terzi dei Consiglieri assegnati. L'elezione
del Presidente avviene a scrutinio segreto ed a maggioranza
assoluta dei Consiglieri assegnati. Invito i Consiglieri a
formulare delle proposte.
La parola al Consigliere Empereur.
Empereur (UV)
- Merci M. le Président.
Au nom du groupe de l'Union Valdôtaine et des forces politiques
qui composent la majorité, j'ai le plaisir de proposer, à la charge
de Président du Conseil de la Vallée, la collègue Emily Rini.
Presidente
- La parola al Consigliere Louvin.
Louvin (ALPE)
- Grazie Presidente.
Credo che non solo le forze di opposizione, ma tutta la Valle
d'Aosta si aspettasse di conoscere le motivazioni, lo spirito,
l'intento dietro le dieci parole con le quali si propone da parte
dell'Union Valdôtaine e delle forze di maggioranza di coprire il
vuoto lasciato dal compianto Presidente Cerise. Siamo a nove mesi
dal termine della legislatura, abbiamo dietro l'angolo un bilancio
regionale e forse anche consiliare da ridefinire con urgenza sotto
l'impeto dei tagli della spesa pubblica. Dobbiamo ripensare
strategie anticrisi, dobbiamo fare soprattutto delle scelte
strategiche giuste di sopravvivenza economica ed istituzionale per
la Valle d'Aosta, oggi veramente sotto attacco insieme a tutte le
altre Regioni in parte e insieme alle Regioni speciali in
particolare.
Per noi in questo momento c'è una chiamata di responsabilità per
la quale, in relazione a questa necessità, non solo nominale o di
ruolo, ma di individuazione della più alta figura di questo
Consiglio, abbiamo fatto una sola e breve dichiarazione ad una sola
voce, ALPE e Partito Democratico, di cui rileggo le 5-6 righe
fondamentali:
"Il Presidente dell'Assemblea regionale non
rappresenta la maggioranza politica in carica, non è merce da
scambiare con candidature a Sindaco di qualche Comune, non è
materia per accordi presi sottobanco ad altri scopi".
Il
Presidente del Consiglio Valle deve necessariamente essere un
eletto o un'eletta, e in questo bisogna esprimere una nota di
piacere nel vedere che sia stata proposta una collega, quanto dico
e quanto dirò prescinde totalmente dalle valutazioni intorno alla
persona che è stata proposta, che goda della fiducia e della stima
della più ampia parte possibile dell'Assemblea, che abbia
competenza, esperienza ed autorevolezza per guidare il Consiglio
regionale, una personalità nella quale l'intero consesso possa
riconoscersi pienamente come garante delle regole democratiche.
Chiedevamo di avviare una discussione civile e trasparente, per
individuare la figura maggiormente rappresentativa per assolvere
questa funzione fino alla fine della legislatura; non ci
aspettavamo un invito a pranzo a Brusson, non ci aspettavamo un
invito per un caffè, ma non c'è stata "nessuna" risposta da
"nessuno" di questa maggioranza all'invito a parlare. Si sono
ricordate poco fa doti di dialogo e di ascolto di colleghi
scomparsi, che non hanno lasciato grande traccia. Nessuna
disponibilità a discutere, dicevo, perché "sono fatti nostri",
posti riservati o al più - purtroppo lo dobbiamo constatare! -
merce di scambio secondo concezione padronale e spartitoria.
Noi, dell'opposizione - ma credo anche il resto della comunità -
sentiamo il bisogno di un Presidente del Consiglio che sia un faro,
che sia mediatore autorevole e dialogante nei momenti difficili che
ci attendono, che rappresenti tutta l'Assemblea quale che sia la
parte politica. Non abbiamo naturalmente preclusioni, tanto meno
avrebbe senso averne nei confronti della maggioranza politica,
quale che sia la parte che lo esprime. Invece cosa vediamo? Vediamo
una maggioranza preoccupata solo dalle scadenze elettorali e dalla
contesa sui posti! La gente è preoccupata di altro, non ha sentito
questa
suspense
. L'opinione pubblica è anche indifferente
ormai, lo dico non avendo potuto sentire, perché non sono risuonate
nel dibattito nonostante ci aspettassimo una presa di parola a
questo proposito, anche alle
questions de méthode
sulle
spartizioni interne dell'Union; non crede più che lì si stia
combattendo una vera, sincera battaglia interna. I tatticismi della
minoranza o presunta tale, interna all'Union,
en attendant
Godot,
non hanno più spettatori in coda per lo spettacolo in
cartellone stasera, l'ennesima replica del celebre ed apprezzato
film degli anni 1970 dedicato al mondo del surf che titolava
(guarda caso!) "Un mercoledì da leoni".
Il nodo della democrazia in Valle invece è serio, ed è altrove:
è nell'autocrazia generalizzata e pervasiva di cui oggi abbiamo
ulteriore riprova, che fa perno sul Presidente della Regione, che
avanza con equilibrismi sempre più spinti tra Stella Alpina,
Fédération e PdL. Noi siamo ormai una Regione di centrodestra come
altre, una Regione la cui maggioranza politica vive sperando
nell'eterno ritorno a Roma dell'uomo dei miracoli, chiamato
"Berlusconi". Siamo anche però - questo è il tema speciale di
questa seduta - in una seduta del Consiglio di una Regione che fa
finta di non vedere.
Ci sono oggi sul Consiglio delle urgenze istituzionali che da
mesi sono sul tavolo, legate anche alla paralisi dipendente
purtroppo dalle condizioni personali del nostro Presidente, ma
anche dall'indifferenza della maggioranza che non le ha volute
affrontare. Il costo della macchina di questo Consiglio regionale
(leggiamo dai giornali di ieri): spesa pro-capite del Consiglio
Valle 124,70 euro; Consiglio della Provincia di Bolzano (non
Lombardia o Sicilia) 14,27 (rapporto 1:10). È sotto gli occhi di
tutti questa sproporzione che non è più sostenibile e non c'è
bisogno di leggere il libro sulla "Casta" invisibile delle Regioni
per saperlo. Abbiamo il dovere di rivedere subito il sistema
previdenziale dei Consiglieri; spiace dover parlare di sostanza
quando qualcuno preferirebbe parlare di poltrone, ma questo è il
tema del giorno, e ridurne i costi se vogliamo essere credibili
nell'operazione di contenimento della spesa pubblica che ci ricorda
l'Assessore La Torre, e che oggi siamo costretti a portare avanti
con rinunce e tagli ai servizi. Avete respinto finora le proposte
che torneranno, volenti o nolenti, di nuovo sul tavolo fra poche
settimane. C'è una ferita aperta in queste ore nel sistema di
finanziamento della politica, nella gestione dei fondi dei gruppi
consiliari, con la vicenda Fiorito-Polverini tutta in casa del PdL,
ma non è un problema di parte, lo sottolineo, e dopo la perdita
generalizzata di credibilità anche dei Consigli per effetto della
vicenda Lombardia, dal caso Boni in avanti che ha coinvolto tutte
le parti politiche.
Aspettiamo che di fronte alla prima buccia di banana il
Presidente della Regione dica - come il Governatore del Lazio ieri,
di quei soldi che venivano utilizzati in quel modo - che da oggi il
Consiglio regionale non avrà più un euro da parte della Giunta e
ancora - sono parole della Polverini - che l'uso abnorme e
sconsiderato di quei fondi andava bloccato e ieri lo abbiamo fatto.
Oggi non c'è nessun controllo ed in Parlamento in queste ore si
discute di questo, ma noi viviamo sulla luna, dove le notizie, si
sa, arrivano tardi! Il Consiglio regionale deve rimanere una
macchina da manifestazioni, conferenze, serate, concerti, messe,
pubblicazioni e mostre, o vogliamo riasciugarlo, contenere il
proprio personale, riacquistare incisività nel lavoro di controllo
e di indirizzo? Parlare di questo, e non della poltrona ad un
esponente o ad un altro del vostro partito, era la cosa urgente da
fare!
Il Consigliere Empereur, che ha fatto la proposta, è delegato ad
affrontare i temi di cui abbiamo parlato, il tandem unionista che
scende oggi in pista? Noi non lo sappiamo, non ci è stato detto
nulla e nulla sa la comunità. Ci sentiamo molto lontani da questo
regolamento di conti in casa unionista e dallo scambio politico fra
i partiti della maggioranza. Crediamo che sia invece necessario
quando si vuole rivendicare all'esterno per l'autonomia regionale
del rispetto, fare scelte giuste in momenti come questi.
Sentiamo disagio quindi nel prendere parte a questa cerimonia ed
al termine del dibattito, se ci sarà, come c'è da fare quando ci
sono scelte politiche di questo tipo, esprimeremo le nostre
intenzioni di voto. Grazie.
Presidente
- La parola al Consigliere Donzel.
Donzel (PD)
- Grazie Presidente.
La percezione che abbiamo oggi di fronte a questo atto
presentato in questa maniera fredda e scarna, è quella di tentare
di far passare all'opinione pubblica l'idea che l'elezione di un
Presidente del Consiglio regionale...e non entrerò sulla scivolosa
questione del nome indicato, perché sappiamo bene che chiunque è
stato eletto dai cittadini valdostani, in quest'aula può aver
titolo a sedere ed a presiedere quest'Assemblea, quindi non è una
questione personale, ma è una questione di merito...
Quello che si vuole comunicare all'opinione pubblica, oggi, è
questo: così come abbiamo provveduto ad un adempimento, ad
accogliere nell'aula il Consigliere Praduroux, così si sistema
qualcuno su una poltrona da Presidente del Consiglio. Ma vorrei
specificare che le due cose sono un po' diverse: uno è un
adempimento, quello del Consigliere Praduroux, su cui non c'è
titolo politico ad esprimerci, in quanto sono i cittadini che lo
hanno eletto ed in base a questo si procede a prendere atto;
l'elezione del Presidente del Consiglio regionale non è una
procedura automatica, non è un adempimento, non è un mero atto
burocratico, ma è sempre una scelta politica. Alle volte riscuote
la maggioranza dei consensi, alle volte meno, ma sta di fatto che è
una scelta politica. Allora, salvo le anticipazioni lette sui
giornali - e ringrazio la stampa di averci fornito almeno qualche
indicazione a noi Consiglieri dell'opposizione -, non abbiamo avuto
nessun riscontro ufficiale dai colleghi in termini ufficiali,
ripeto, rispetto a quello che poteva essere l'indirizzo delle forze
di maggioranza.
Siccome più avanti parleremo di "garbo istituzionale", vorrei
sottolineare l'assoluto "sgarbo istituzionale"...neanche la
cortesia di dirci questo nome in una riunione fra forze politiche,
cioè l'abbiamo dovuta sentire pronunciare qui, questa candidatura,
perché non c'è stata questa sensibilità! Cosa c'è dietro la
sensibilità istituzionale a parlare di questo? Ci sono i proclami,
i richiami fatti da più forze politiche in quest'aula: viviamo un
momento difficile, bisogna fare fronte comune. Quando c'è una legge
che è scritta in modo affrettato e raffazzonato, buttata qui, in
Consiglio regionale, si dice: opposizione, siate ragionevoli, il
momento è difficile, bisogna mantenere il dialogo, bisogna avere un
ottimo rapporto fra di noi, salvo poi quando in campo c'è una
questione delicatissima politica, perché la gestione dell'aula
consiliare è molto delicata, deciderlo per i fatti propri! E anche
qui apprendiamo dai giornali che le pratiche di Arcore cominciano
ad appassionare anche la Valle d'Aosta...ci si riunisce - chissà
come mai - a Brusson! Anche qui ci sono i luoghi dove le
istituzioni prendono le scelte più importanti e ci vorrebbe il buon
gusto di mantenere almeno questo percorso nell'alveo dei luoghi
istituzionali.
Altra questione non indifferente che vorrei sollevare è il
concetto dell'Assemblea sovrana, cioè a decidere chi è il
Presidente del Consiglio è il Consiglio regionale, tant'è che gli
architetti che hanno disegnato le aule non a caso in Valle d'Aosta
non si sono sbagliati a mettere in alto il Presidente del Consiglio
e più in basso il Presidente della Regione! Sappiamo che il
Presidente della Regione è l'autorità massima in Valle d'Aosta dal
punto di vista della rappresentanza della Regione, però dentro
quest'aula - non a caso - l'architetto ha disegnato ed ha messo più
in alto il Presidente del Consiglio. Non è un fatto casuale, non è
che si è sbagliato, altrimenti presto fatto si spostano le
poltrone; dico qui, in Valle d'Aosta, ma facciamo presto a spostare
le poltrone se riteniamo che in aula l'autorità non è più il
Presidente del Consiglio. Chi decide a chi dare la parola, chi
decide i tempi ed i ritmi, chi può decidere alcune cose in aula è
il Presidente del Consiglio.
Allora ho l'impressione che il dibattito politico esterno alle
istituzioni, quello che è stato fatto arrivare ai giornali, ha
voluto dare un altro messaggio: che qui c'è un'unica autorità che
presiederà anche il Consiglio regionale. Dopo un po', a forza di
esagerare, si esagera al punto che si travalica quello che è il
normale rapporto di forze che c'è anche all'interno di
un'Assemblea, per cui è questo quello che noi avremmo voluto
confrontare con i colleghi di maggioranza che non hanno avuto modo
di sentire le nostre ragioni.
È stata rifiutata la richiesta di un incontro per ascoltare le
nostre proposte, le nostre sensibilità, si è ritenuto che in una
logica proprietaria dell'Assemblea ci si ritrovasse fra chi si deve
spartire i posti e quindi ragionare in un'ottica di poltrone.
Pertanto diciamo che dal punto di vista del metodo questa cosa non
potevamo condividerla, né condividiamo l'idea che possa passare
dietro queste modalità, cioè l'idea che alla fine qui decide uno
solo per tutti e gli altri possono mettersi in testa che qualsiasi
cosa dicano non verrà neanche presa in considerazione. Questa idea
noi la respingiamo con forza, non condividiamo questo modo di
gestire l'Assemblea, il Consiglio regionale in un momento così
delicato, perché quando si dovrà discutere dei problemi concreti
che interessano i valdostani ci ritroveremo di fronte a questa
situazione di scontro. Se vogliamo veramente parlare dei problemi
dei valdostani per affrontarli e risolverli...questo metodo che è
stato usato lo respingiamo con forza.
Presidente
- La parola al Consigliere Comé.
Comé (SA-UdC-VdA)
- Grazie Presidente.
Devo dire che in tutte le legislature, quando si è proceduto
alla nomina del Presidente del Consiglio, c'è sempre stato il
"balletto" fra le richieste di taluni e le richieste di altri.
Ognuno rivendicava, in base alla posizione che in quel momento
aveva, la Presidenza del Consiglio. Mi sono documentato, sono
andato dall'inizio delle legislature e chiaramente le minoranze
hanno sempre rivendicato di avere la nomina del Presidente e per un
certo periodo questo è avvenuto, tant'è vero che ricorderanno tutti
i colleghi l'ex collega Dolchi che, pur appartenendo ad una forza
politica di minoranza, era stato nominato quale Presidente del
Consiglio di quest'Assise. Ma questa abitudine è stata cambiata e
devo dire che qui ne hanno beneficiato tutti, perché vedete,
colleghi, dal 1990 al 5 aprile 1991 è stato eletto quale Presidente
del Consiglio, rappresentante della maggioranza di allora, Dolchi,
del Partito comunista, con il voto quindi della sinistra,
dell'Union che allora c'era, da parte di tutti. Poi è stato eletto
di nuovo Presidente del Consiglio, dal 5 settembre 1991 all'autunno
1992, sempre Dolchi; dall'8 gennaio 1992 al 15 giugno 1992 è stato
Presidente del Consiglio Cout, rappresentante di maggioranza; dal
15 giugno 1992 al 29 giugno 1993 Bich, rappresentante di
maggioranza.
Ma veniamo all'anno in cui sono stato eletto io, nel 1998.
Prendo "la grande discussione aperta alla Valle", la condivisione,
l'apertura, le riunioni di maggioranza, di minoranza, che qui
qualcuno sta rivendicando...la grande presentazione...dibattito:
elezione del Presidente del Consiglio regionale. Ha chiesto la
parola il Consigliere Rollandin. Rollandin si alza e dice:
"Je
propose comme Président du Conseil Robert Louvin".
E non ha
fatto la presentazione di cos'era Louvin, com'era e come non era!
Il Presidente chiede: "Se non ci sono altre proposte, si procede
alla votazione a schede segrete". La Valle d'Aosta è stata
all'oscuro, le commissioni all'oscuro, e devo dire, caro collega
Louvin, che se lei non avesse utilizzato una concezione padronale e
spartitoria, lei non sarebbe mai diventato Presidente del
Consiglio, mai! Quindi lei quella carica non l'avrebbe avuta, e fra
l'altro l'ha avuta grazie al voto della sinistra che oggi chiede
coinvolgimento, presentazione...
(interruzione del Consigliere Louvin, fuori
microfono)
...poi avrà la possibilità di replicare, adesso intanto incassi
questo! Quindi devo dire che non c'è mai stato un coinvolgimento,
una riunione di gruppi, di contro gruppi, non siamo andati a
Brusson o a Rhêmes, però le votazioni sono state sempre in questa
maniera. Quindi bisogna avere almeno rispetto dei valdostani,
guardare un attimo indietro e guardare cosa si è fatto, perché se
lei quando era in maggioranza avesse avuto questo coraggio che sta
dimostrando adesso, forse allora avrebbe - quel "mercoledì da
leoni" - dimostrato che in quell'occasione doveva nominare un
rappresentante della minoranza, mentre lei in quel momento ha
accolto di prendere la sua carica. Oggi che invece è qui, accetta
di fare l'opposto.
Presidente
- Se non ci sono altre richieste di
intervento, dichiaro chiusa la discussione generale.
La parola al Presidente della Regione, Rollandin.
Rollandin (UV)
- Grazie Presidente.
Credo che le osservazioni dei colleghi siano già state in buona
parte riviste alla luce dell'intervento di Dario Comé che poi si è
fermato ad una certa data, perché se noi andiamo a vedere più
recentemente nel 2008, quello che è successo...praticamente quando
Empereur, anche allora a nome del gruppo dell'Union Valdôtaine, fa
la proposta di Alberto Cerise, Louvin dichiara:
"Abbiamo appreso
ieri sera dagli organi di stampa la decisione della maggioranza di
proporre all'Assemblea il collega Alberto Cerise, il collega che
conosciamo, con il quale ho condiviso il ruolo di Consigliere e
l'esperienza dell'attività nella Giunta, per cui gli rivolgiamo
l'augurio
, eccetera...
nondimeno, non abbiamo gradito il
fatto che non ci sia stata un'informazione anticipata, se non
addirittura - come avremmo auspicato come segno autentico di
dialogo fra la maggioranza e l'opposizione - una condivisione della
scelta della persona a cui affidare le redini dell'Assemblea".
Mi sembrano le stesse parole che dice oggi, le ha dette cinque anni
fa, le stesse cose, senza contare quello che io non ho voluto
riprendere, quello che ha detto Dario, che quando è stato a
beneficio dell'interessato questi principi naturalmente non
valevano, come succede molto spesso...ma questo è solo un
aspetto.
Ci sono state nella storia della nostra pur recente autonomia
delle valutazioni di questo tipo, che a secondo del momento
potevano avere la loro giustificazione, cioè il fatto di avere...ma
la stessa cosa avveniva nelle Assemblee nazionali: c'è stato, per
un lungo periodo, che le Presidenze di Camera e Senato fossero date
all'opposizione, poi c'è stato un cambio di rotta...stessa cosa a
livello regionale, come è stato ricordato. Fra le valutazioni vi
erano quelle che per garantire di essere
super partes
si
desse all'opposizione questo ruolo; poi, oggi, come abbiamo sentito
nel ricordare Alberto Cerise che tutti i Presidenti, quando sono
stati nella posizione di Presidente del Consiglio, hanno svolto il
loro ruolo egregiamente con quella che è la loro posizione
super
partes
...e non c'è motivo per dubitare oggi di chi stiamo
proponendo! Sono già state espresse le possibili posizioni che ci
sono, è evidente che se non c'era, come tutti ci rammarichiamo
ancora, il decesso di Alberto Cerise, non saremmo qui a discuterne.
Oggi, a fine legislatura, non abbiamo dubbi sulla possibilità di
avere due persone che con grande dignità e competenza possano
svolgere questo ruolo.
Ma quello che mi ha sorpreso è il voler abbinare a questo
dibattito corretto, il fatto che c'è chi immagina che il ruolo
debba essere svolto dalla minoranza e c'è chi dice continuiamo con
questo...
(interruzione del Consigliere Louvin, fuori
microfono)
...come no? Allora il discorso è molto semplice: abbiamo
ritenuto che ci siano le condizioni per continuare ad avere delle
persone che reggano questi posti con tutta la dignità e la
competenza necessaria, per cui questa è la proposta. Ma quello che
è stato inserito in questo dibattito oggi, a parte quello che voi
dite che è il risultato di queste scelte...che poi abbiamo tutta la
possibilità di spiegare che invece la scelta è per quelle che sono
le valutazioni sulle persone interessate, ma soprattutto sulle
situazioni che si stanno dibattendo a livello degli altri Consigli
regionali per casi specifici, casi in cui sicuramente ci sono
situazioni drammatiche che sono state individuate dagli stessi
responsabili dei Governi, vedi Lazio e in parte (con una situazione
diversa) Lombardia, sono stati citati casi di utilizzo improprio
delle risorse messe a disposizione dei partiti...forse se n'è
dimenticato uno, si è dimenticato Lusi...ma è stato un
lapsus
...volevo solo dire che ci sono anche altre
situazioni.
Voglio ricordare che innestare questo discorso, sicuramente lo
si può fare, ci sono delle commissioni che stanno lavorando su
questi problemi; per quanto riguarda le analisi fatte sull'utilizzo
dei fondi per la gestione del Consiglio regionale, ci sarà tempo e
modo per smentire alcune delle note pubblicate sui giornali che
come sempre danno la Valle d'Aosta in una certa posizione. Perché
il rapporto che viene fatto, oltre a rendere in modo non corretto i
dati della nostra Regione, tipo le auto blu che non sono quelle o i
fondi necessari, per cui c'è una sproporzione fra quello che
verrebbe utilizzato per la gestione dell'Assemblea, e su questo
rimando ad uno specifico momento di dibattito com'è giusto che
sia...ma credo non entri nella posizione di oggi di chi si nomina,
che deve essere
super partes
e deve gestire l'Assemblea nel
modo più corretto possibile. Questo vorrei che non venisse inserito
come un punto di riferimento per la giornata di oggi, perché di
questo è logico che se ne parli, ma ne abbiamo già parlato quando
abbiamo affrontato certe situazioni. Il discorso del finanziamento
non ai partiti, ma ai gruppi è alla luce del sole, sull'utilizzo,
su tutto quello che è, per cui non vorrei che di nuovo si
innescassero delle frasi ad effetto per dire: facciamo attenzione,
andiamo a vedere... Credo che su questo sarà bene che venga data
pubblicità a tutto quello che è stato fatto, il controllo di tutta
l'attività dei gruppi, come sono stati spesi i soldi, in modo che
non ci siano ulteriori velleità di scaricare sul Consiglio
regionale un'attività che rischia di essere denigratoria del lavoro
svolto dall'utilizzo da parte dei singoli gruppi dei soldi che sono
stati dati. Credo che questo sia un aspetto molto importante da non
confondere con la giornata di oggi.
Ricordo al collega Donzel che, come ha potuto vedere altre
volte, non è per "sgarbo istituzionale" che viene proposto qui, ma
è perché deve essere proposto in Assemblea. Poi le riunioni
potevano coinvolgere oltre alla maggioranza anche l'opposizione, ma
credo che come sempre quando ci sono, come in questo caso, le
possibilità di avere continuità, non avrebbe cambiato molto. Ma non
è per sgarbo istituzionale - questo posso garantirlo - che non c'è
stato questo coinvolgimento; il dibattito è oggi qui, in Consiglio,
il dialogo non è sulle nomine, ma è sulle posizioni su determinati
argomenti che di volta in volta vengono portati all'attenzione
dell'Assemblea.
Quindi sotto questo profilo torniamo a dire che le scelte
condivise dalla maggioranza e proposte a tutta l'Assemblea, come è
sempre stato fatto, siano le scelte che riteniamo ottimali per
chiudere questa parte della legislatura. Grazie.
Presidente
- La parola al Consigliere Caveri.
Caveri (UV)
- Grazie Presidente.
Mi esprimo anche a nome di chi è membro di quest'Assemblea o di
chi in altra sede si è espresso sul tema e sul clima. Il metodo non
è acqua. Noi abbiamo espresso nelle sedi opportune la necessità di
una maggiore condivisione nelle proposte, lo dico in termini molto
pacati. Questo avviene in una situazione politica complessa, che
diventerà sempre più difficile, basti pensare ai tagli di Monti e
Tremonti in un'evidente e pericolosa continuità in via di
peggioramento. Non siamo così ingenui da pensare che dietro questo
passaggio non ci siano in controluce passaggi successivi, che
qualcuno considera già ipotecati; su questi passaggi futuri romani
o locali la nostra posizione è chiara.
Noi, con la nostra candidatura, quasi cinque anni fa aderimmo ad
un progetto autonomista, depositato all'atto della presentazione
delle liste presso il Tribunale di Aosta, quello pur nel rispetto
delle successive decisioni del nostro movimento era e resta il
programma di legislatura, reso certo più complesso dalla frana
dell'economia mondiale con le conseguenze drammatiche che ci stanno
colpendo nella nostra autonomia politica e nella nostra autonomia
finanziaria. In questo clima non ci convincerebbero patti di fine
legislatura, specie se legati all'aspetto fondamentale
dell'autonomia valdostana, vale a dire il ruolo della democrazia
locale.
Sulla votazione odierna esprimo l'imbarazzo e pure la ribellione
all'assioma che chi si esprime negli organi politici con dei dubbi
o delle contrarietà, sia in automatico un "franco tiratore". Il
franco tiratore è una figura effimera per eccellenza, che si piega
nel tempo e direi
à tour de rôle
a disegni non sempre
comprensibili ed assai ambigui nel rapporto causa-effetto. Non mi
piace neppure il termine usato nella pubblicistica, "dissidente",
perché viene da un termine latino che significa sedersi in
disparte. Ritengo che nessuno nell'agone politico si debba mai
sedere in disparte. Chi si sente unionista nel profondo non ha
bisogno di prove del DNA e almeno nel mio caso, ma credo in molti
altri...non prendo lezioni da illustri ex! Ma non conosciamo altri
metodi, se non quello di avere confronti seri e non predeterminati.
In un periodo di antipolitica, lo dico a chi sarà chiamato ad
occupare il ruolo del rimpianto Alberto Cerise, se le Assemblee
legislative non riusciranno a riflettere la ricchezza del dibattito
politico, allora saremo perdenti, maggioranza o opposizione che
sia. Non voglio giocare il ruolo che sarebbe spero prematuro del
vecchio saggio, anche perché oggi su
Il Corriere della sera
ho letto - ne sono contento - che oggi mezza età è da calcolarsi a
cinquantacinque anni, ho ancora un annetto di buono...ma sappiamo
che i passaggi di domani potranno essere difficili, perfino
drammatici, al di là della normalità di una votazione.
L'intervento in aula stava a spazzare via una serie di logiche
che si sono incrostate in questi mesi, forse addirittura in questi
anni. Poi si potrà dall'esterno giudicare quello che capita
all'interno dell'Union Valdôtaine in un modo o in un altro. Capisco
che ogni pesce che fa politica ha bisogno della propria acqua e
quando ritiene che qualcun altro vada a sguazzare nel proprio
stagno può dare fastidio, ma noi, con grande coerenza e serietà,
ribadiamo quelle critiche che il Presidente conosce, che non sono
frutto di pettegolezzo o di architetture bizantine, ma sono il
frutto dell'onestà e del rispetto che riteniamo essere il nostro
punto di riferimento.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
Se è concluso il dibattito, a nome del gruppo ALPE e del PD
chiedo qualche minuto di sospensione.
Presidente
- Il Consiglio è sospeso per cinque
minuti.
Si dà atto che la seduta è sospesa dalle ore 10,38 alle ore
10,49.
Presidente
- Riprendiamo i lavori dopo la
sospensione.
La parola al Consigliere Caveri.
Caveri (UV)
- Scusi, Presidente, ho fatto la
dichiarazione di voto, ma non ho detto che, ovviamente, di
conseguenza alle cose dette il voto sarà coerente con quello del
gruppo: favorevole.
Presidente
- La parola alla Consigliera Patrizia
Morelli.
Morelli (ALPE)
- Merci M. le Président.
L'intervento politico duro - ma realistico e veritiero - del
collega Louvin ha già ben delineato quella che è la posizione del
nostro gruppo. È una questione di metodo, di forma ed ha per noi
un'importanza che deve diventare crescente. Non crediamo, collega
Comé, che i piccoli regolamenti di conto anche divertenti possano
aggiungere spessore ad un dibattito politico che in questo momento
storico, secondo noi, deve essere il più franco ed aperto
possibile.
Noi invece qui assistiamo oggi ad un'ulteriore chiusura del
fortino, un fortino che è retto con mano molto ferma, lo
riconosciamo, da un uomo solo, che non lascia spazio a nessun tipo
di confronto ed a cui mi pare in questa maggioranza tutti si
conformino. Non ci si rende conto che il mondo va avanti, che i
tempi cambiano, che la trasparenza delle decisioni deve diventare
un valore forte.
Siamo dispiaciuti nei confronti della collega che, come ha
ricordato Roberto, segna comunque un nuovo passaggio appartenendo
ad un genere che non è mai stato rappresentato alla Presidenza del
Consiglio, siamo dispiaciuti nei suoi confronti, ma il gruppo di
ALPE non parteciperà alla votazione, quindi non ritireremo la
scheda.
Presidente
- La parola al Consigliere Donzel.
Donzel (PD)
- Grazie Presidente.
Una breve considerazione rispetto alle questioni rivendicative.
Intanto vorrei ricordare che mentre cinque anni fa, in uno scenario
profondamente diverso da quello odierno, avevo a nome del Partito
Democratico rivendicato un dibattito che potesse consentire anche
alla minoranza di aprire la possibilità di avere un ruolo nella
Presidenza del Consiglio regionale, in questi giorni ho rivendicato
la necessità di un dialogo, quindi non la necessità di dire: "il
candidato della minoranza è questo, ne abbiamo uno migliore", ma
l'idea era quella di confrontarsi.
Ho trovato particolarmente sgradevole questa discesa in campo in
quest'aula dell'antipolitica da parte di Stella Alpina, forza che
dovrebbe essere contraria all'antipolitica, a confondere appelli al
dialogo, ridicolizzando la figura di un autorevole Presidente come
Dolchi, facendolo passare come un ballerino che era eletto dalla
maggioranza e dalla minoranza, un partigiano, un uomo che ha avuto
il coraggio - che chissà chi di noi avrebbe - da ufficiale degli
alpini, di non aderire all'esercito repubblicano, e che ha
contribuito a conquistare la libertà ed a dare la possibilità a lei
di esprimersi in quest'aula! Credo che il riconoscimento avuto in
quel caso da maggioranza e minoranza per fare il Presidente del
Consiglio venisse da ben altre ragioni, che non i tatticismi
politici e quella cosa barattiera che lei ha voluto rappresentare
in quest'aula. Autorevoli Presidenti del Consiglio sono stati
scelti non per baratto, quindi l'idea che lei ha detto: "ma qui c'è
sempre stato uno scambio, tutti uguali, questa cosa qui, gettiamo
un po' di fango sull'immagine del Consiglio", noi la respingiamo
con forza. Certo, per forza che il Presidente del Consiglio,
appartenendo a delle forze politiche, non essendo di Marte, è
talvolta esponente di forze che sono in maggioranza e talvolta
esponente di forze che sono in minoranza, questo non ha mai
scandalizzato nessuno! Il problema non è stato tanto innestato dal
fatto che, come lamentato anche da esponenti della maggioranza, sia
stata una scelta che è apparsa imposta all'aula e non attraverso un
metodo democratico. Lei ci garantisce che c'è stato un sereno
dibattito democratico e che la Stella Alpina ha potuto condividere
questo...noi siamo solo parzialmente rassicurati da questa cosa,
perché non siamo stati coinvolti per niente in questo dibattito, né
vogliamo alimentare l'antipolitica dando l'impressione che bisogna
stare zitti e la politica è una cosa dura, cattiva, e si va avanti,
le poltrone sono quelle, sono decise e si va così.
Noi abbiamo l'idea che la politica sia un'altra cosa, abbiamo
un'idea diversa dalla sua, solo momentaneamente in questo momento è
minoritaria, ma sono convinto che, come sta diventando
maggioritaria nel paese, lo diventerà presto anche in quest'aula,
cioè l'idea che il confronto politico trasparente e leale anche
quando ci sono di mezzo degli incarichi importanti può avvenire,
senza che per forza debba passare questa logica che chi è più forte
decide...o avanti di questo passo. Soprattutto la prego di non
coinvolgere nel dibattito persone di specchiata autorevolezza, che
nulla hanno a che vedere...e le ragioni per cui sono state elette
in quegli anni sono profondamente diverse dal dibattito odierno.
Erano condizioni diverse e ricordo che anche a livello nazionale ci
sono state delle situazioni in cui le forze politiche, anche su
posizioni contrastanti, hanno avuto modo di dialogare. Nella nostra
realtà questo dialogo non c'è, non c'è un rapporto che porta a
legittimare la scelta della maggioranza anche da parte della
minoranza: questo intendevo dire.
Non volevo essere coinvolto in questa questione...mettere dentro
tante altre figure di Presidenti del Consiglio di cui, anche per
mia ignoranza, non conosco le dinamiche che le hanno promosse, ma
conoscendo la figura di Dolchi e sapendo cosa ha fatto per la
libertà e l'autonomia della Valle d'Aosta, immagino anche che non
ci siano stati scambi o grossi problemi per maggioranza e minoranza
a sostenere candidature di quell'autorevolezza.
Presidente
- La parola al Consigliere Lattanzi.
Lattanzi (PdL)
- Grazie Presidente.
A nome del Popolo della Libertà voteremo a favore di questa
proposta, ringraziamo la maggioranza che ha voluto confrontarsi su
questo tema. È un tema sul quale con amarezza sottolineo due
aspetti. Il primo, collega Donzel, lei ha detto a fine del suo
intervento che non conosce le dinamiche con cui il Presidente
Dolchi fu nominato Presidente di minoranza, comunista, alla
Presidenza di quest'Assemblea. Io invece le ho conosciute, perché
ho avuto la fortuna di condividere quei passaggi, ero giovanissimo
ed appassionato, e con mio suocero che viveva in quegli anni ho
avuto i particolari di questa cosa.
Giulio Dolchi è stato eletto Presidente di quest'Assemblea
perché era un gentiluomo, anche se comunista, quindi per noi non un
valore politico importante, era un gentiluomo. Mi spiace che lei lo
tiri per la giacchetta per buttarlo nel dibattito politico che non
c'entra; il collega Comé ha fatto solo una cronistoria dei fatti di
come avvengono e di come sono avvenute le questioni sull'elezione
dei Presidenti in quest'Assemblea e senza entrare nel merito. Mi
spiace che abbia voluto tirare dentro la personalità di un
gentiluomo che ha presieduto quest'Assemblea in maniera
dignitosa.
L'altra questione la rivolgo alle colleghe Morelli e Fontana.
Per cinque anni ci siamo sentiti dire che quest'Assemblea doveva
valorizzare il ruolo femminile dei Consiglieri regionali. Prendo
atto con amarezza che nel momento in cui quest'Assemblea, per la
prima volta nella sua storia, porta al più alto scranno una donna,
proprio dall'ambito della sinistra che sul femminismo ha fatto una
battaglia negli anni 1970-1980-1990 da insegnare al mondo cosa si
doveva fare, oggi dalle donne della sinistra arriva un diniego su
quella che sarà non solo una donna, ma la più giovane Presidente
del Consiglio di tutte le Regioni italiane. A nostro avviso dovrà
essere un orgoglio per tutta l'Assemblea regionale, perché manderà
un segnale chiaro alla nostra comunità ed all'Italia che la Valle
d'Aosta guarda avanti e ha voglia di crescere, di essere sensibile
ai temi delle donne, del ruolo importante che queste possono
ricoprire e che non guarda all'età per affidare ad una giovane
valdostana lo scranno più alto di questo Consiglio.
Esprimiamo soddisfazione per l'indicazione, la voteremo
convintamente e ci amareggiamo che la sinistra su questo terreno,
invece che fare coerenza di valori, la butti in "bassa macelleria
politica".
Presidente
- Invito i Consiglieri a distribuire le schede
di votazione al banco.
Comunico l'esito della votazione:
Consiglieri presenti e votanti: ventisette
Schede valide: ventisette
Schede bianche: una
Ha riportato voti:
Emily RINI: ventisei.
Presidente
- In base all'esito della votazione, la
Consigliera Emily Rini è eletta Presidente.
Il Consiglio
Visto che il Consiglio regionale, con propria deliberazione
n. 7/XIII del 1° luglio 2008, ha eletto Presidente del Consiglio
regionale il Consigliere Alberto CERISE;
Considerato che con provvedimento n. 2571/XIII, in data
odierna, il Consiglio regionale ha preso atto della cessazione
dalla carica, per decesso avvenuto in data 11 settembre 2012, del
Consigliere regionale Alberto CERISE e ha proceduto alla sua
sostituzione, convalidando l'elezione del nuovo Consigliere
regionale Renato PRADUROUX;
Considerato che, ai sensi dell'articolo 7 del Regolamento
interno del Consiglio, per la validità dell'elezione del Presidente
è richiesta la presenza di almeno due terzi dei Consiglieri
assegnati. Qualora non siano presenti i due terzi dei Consiglieri
assegnati, l'elezione è rinviata ad altra adunanza, da tenersi
entro il termine di otto giorni, nella quale si procede a nuova
votazione, purché sia presente la metà più uno dei Consiglieri
assegnati. Il Presidente è eletto con votazione a scrutinio
segreto, a maggioranza assoluta dei Consiglieri assegnati. Se dopo
tre votazioni nessun candidato ha ottenuto la maggioranza assoluta,
si procede ad una quarta votazione nella quale è eletto il
candidato che ha ottenuto il maggior numero di voti; a parità di
voti è eletto il più anziano di età;
delibera
di eleggere alla carica di Presidente del Consiglio regionale
della Valle d'Aosta la Consigliera Emily RINI.
Presidente
- Nell'invitare il nuovo Presidente del
Consiglio a prendere posto per presiedere l'Assemblea, le porgo,
anche a nome dell'Assemblea, le mie felicitazioni vivissime e gli
auguri di un proficuo lavoro.
A nome mio personale, dell'Ufficio di Presidenza e di tutti i
Consiglieri, le porgo questo omaggio floreale, anche a
testimonianza del fatto che è la prima volta che nel Consiglio
Valle una donna siede sullo scranno di Presidente del
Consiglio.
(applausi in assemblea)
Si dà atto che dalle ore 11,10 assume la presidenza il
Presidente Emily RINI.
