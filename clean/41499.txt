Classificazione
ASSISTENZA SOCIALE
Disabili



Oggetto del Consiglio n. 621 del 17 aprile 2019 - Resoconto
OGGETTO N. 621/XV - Interpellanza: "Controversia insorta tra
la Regione e la società cooperativa sociale l'Esprit à l'Envers in
merito al servizio residenziale di accoglienza e assistenza rivolto
a persone con disabilità psicofisiche".
Rini (Presidente) -
Punto 34 all'ordine del giorno. Per
l'illustrazione, la parola al collega Manfrin.
Manfrin (LEGA VDA) -
Come avrete potuto leggere dal testo
dell'interpellanza che mi appresto a illustrare, il tutto si
origina da una delibera di Giunta che rileva un inadempimento di un
servizio che delicato è dire poco. Il servizio, oggetto della
delibera che viene citata all'interno dell'interpellanza, è quello
residenziale di accoglienza e assistenza continuativa rivolto a
persone con disabilità psicofisiche, prive di adeguato sostegno
familiare, denominato "comunità protetta". È inutile dire quanto un
inadempimento in questo settore possa sicuramente provocare serie
preoccupazioni. In effetti, nella delibera di Giunta di cui vi
parlavo un attimo fa abbiamo avuto modo di vedere come venga
evidenziata una controversia insorta con la Regione, proprio
riguardante l'inadempimento del suddetto servizio da parte della
cooperativa L'Esprit à l'Envers.
Siccome nella delibera non è descritto in maniera analitica, ma
viene riassunto solo il titolo dell'appalto di servizio, sono
andato un po' a cercare l'oggetto del servizio, su cosa vertesse
questo specifico appalto. L'oggetto è la gestione di una comunità
protetta, ovvero una struttura residenziale per strutture disabili
prive di adeguato sostegno familiare e che necessitano di soluzioni
abitative protette stabili sulla base di un progetto
individualizzato. L'aggiudicatario di questa gara d'appalto
dovrebbe garantire l'assistenza e le funzioni base dell'utente, la
continuità dell'assistenza riabilitativa individualizzata da
attuarsi preferibilmente all'esterno, le attività di
socializzazione e di inserimento sociale e/o lavorativo, la
frequenza ove possibile di servizi socio-assistenziali educativi
diurni. Dovrebbe perseguire le seguenti finalità: la tutela della
persona attraverso l'accoglienza e la gestione della vita
quotidiana; la ricerca del benessere di ogni singola persona
ponendo la massima attenzione nella sfera affettiva e relazionale,
permettendo alle persone di recuperare serenità e rassicurazione
emotiva; favorire esperienze di vita autonoma, sostenendo le
abilità residue e promuovendo lo sviluppo delle potenzialità anche
attraverso esperienze fuori dalla dimora e con soggetti differenti;
stimolare e sostenere l'integrazione sociale e culturale nel
territorio e nella comunità locale attraverso iniziative
mirate.
Perché ho letto tutto questo? Perché era necessario comprendere
e capire che queste funzioni e questi servizi, ognuna di quelle che
sono in questo elenco, sono sicuramente molto delicate. Leggendoli
e rileggendoli non sono riuscito a trovare un aspetto che potesse
essere sicuramente trascurato ed essere quindi oggetto di
inadempienza. La possibilità che una di queste
mission
, uno
di questi impegni che dovrebbe venir portato a termine non venga
adempiuto mi preoccupa grandemente.
A non essere trascurabili sono peraltro anche le basi d'asta
dell'appalto che sono di 3 milioni 586 mila euro e spiccioli, di
cui 2 milioni 151 mila euro a titolo di gestione del servizio, 1
milione 434 mila euro a titolo di eventuale rinnovo pari ad anni
due; quindi, sostanzialmente 717 mila euro all'anno. Quello
chiaramente era l'importo di base, poi non so quali siano stati i
ribassi. Tanto per identificare il fatto che questo appalto
sicuramente è molto delicato in ogni suo aspetto e sicuramente
altrettanto ben remunerato.
Per questo motivo ho ritenuto prioritario comprendere a quale
struttura fossero ritenuti i vari adempimenti, perché nella
delibera non era riportato, quali siano le inadempienze sollevate
nel merito del suddetto servizio e quali siano le strategie che si
intendono mettere in campo per il superamento delle stesse, sia da
un punto di vista organizzativo sia da un punto di vista
amministrativo.
Presidente -
Per la risposta, la parola all'assessore
Baccega.
Baccega (UV) -
Risponderò agli interpellanti proprio
secondo quanto mi è stato scritto e indicato dalla struttura
dell'Assessorato, in compartecipazione con l'Avvocatura regionale.
Il servizio affidato dall'Amministrazione regionale riguarda il
servizio residenziale di accoglienza e assistenza continuativa
rivolto a persone con disabilità psicofisiche, prive di adeguato
sostegno familiare, denominato "comunità protetta". È stato
aggiudicato con un provvedimento dirigenziale n. 114 del 21 gennaio
2014 al raggruppamento temporaneo di impresa costruito dalla Indaco
società cooperativa, Domus Laetitiae società cooperativa sociale di
solidarietà Onlus e L'Esprit à l'Envers società cooperativa
sociale.
L'avvio anticipato dal 1° gennaio 2016 è stato comunicato in
data 13 novembre 2015. In seguito, con altra nota del 31 dicembre
2015, è stata comunicata all'aggiudicatario la sospensione della
gestione del servizio fino al 26 gennaio 2016, in attesa della
sentenza del Consiglio di Stato che aveva accolto l'istanza
cautelare proposta dal precedente gestore. Il servizio è stato
avviato effettivamente in data 27 gennaio 2016.
Nell'atto di costituzione del raggruppamento temporaneo di
imprese, erano state definite le parti del servizio che ciascuna
cooperativa avrebbe dovuto svolgere, così come di seguito
riporto.
La società Indaco, unico referente nei confronti della stazione
appaltante, con una quota di partecipazione del 94,5 percento, con
le seguenti competenze: prestazione maggioritaria di tutti i
servizi oggetto dell'appalto, garantendo e facendosi carico di
tutte le parti del servizio richiesto secondo i vincoli e i
contenuti nel capitolato prestazioni d'onere, fatta esclusione per
tutte le parti indicate come di competenza dei mandatari.
L'Esprit à l'Envers società cooperativa sociale mandataria,
quota di partecipazione 4 percento, con le seguenti competenze:
formazione iniziale e in itinere del personale per tutta la parte
relativa all'utenza psichiatrica, consulenza per l'avvio del
servizio solo relativamente alla gestione dell'utenza psichiatrica,
consulenza in itinere del servizio solo relativamente alla gestione
dell'utenza psichiatrica e gestione di una parte delle attività con
l'utenza.
La Domus Laetitiae società cooperativa e sociale di solidarietà
Onlus, mandataria con quota di partecipazione dell'1,5 percento,
con le seguenti competenze: parte della progettazione iniziale del
servizio, parte della riprogettazione annuale del servizio, parte
della formazione iniziale del personale, parte della formazione in
itinere del personale, la consulenza organizzativa gestionale per
l'avvio del servizio, consulenza e supervisione in itinere sulla
gestione del servizio.
Il presunto inadempimento contrattuale relativo al mancato
rispetto degli accordi interni al raggruppamento temporaneo di
impresa, lamentato dalla cooperativa L'Esprit à l'Envers,
dipenderebbe dal fatto che, come precisato dal coordinatore del
servizio in sede di sopralluogo, non risultando ospiti con
patologie psichiatriche, ma solo con disabilità psicofisiche, non
era richiesta né necessaria l'attività prevista a carico della
cooperativa L'Esprit à l'Envers.
Il secondo quesito chiede, "quali siano le strategie che si
intendono mettere in campo per il superamento delle stesse?".
All'atto dell'attivazione della richiesta di procedura di
mediazione è intervenuta sulla questione l'Avvocatura regionale che
ha preso visione di tutta la documentazione relativa al servizio.
In data 17 gennaio 2019 il funzionario referente per i servizi
esterni per persone con disabilità della Struttura assistenza
economica, trasferimenti finanziari e servizi esternalizzati, ha
effettuato un sopralluogo segnalando nel verbale acquisito agli
atti, verbale del 23 gennaio 2019, quanto precisato dal
coordinatore e sotto riportato in merito alla questione sollevata
dalla cooperativa L'Esprit à l'Envers. L'Avvocatura regionale,
presente all'incontro di mediazione presso la Chambre come titolare
della rappresentanza tecnica dell'Amministrazione regionale, aveva
già preannunciato che l'Amministrazione non avrebbe proseguito la
mediazione, afferendo la questione ha rapporti interni alle
cooperative.
L'uscita dell'Amministrazione regionale dalla mediazione sarà
pertanto formalizzata il 6 maggio 2019, data del prossimo incontro
presso la Chambre. La preoccupazione è sul servizio, quindi per
quanto riguarda le strategie dal punto di vista organizzativo
questi servizi, fermo restando che nel caso in questione si tratta
di divergenze tra i componenti del raggruppamento, il nuovo assetto
organizzativo dell'Assessorato è in grado di consentire e di
presidiare al meglio tutte le funzioni, in particolare per quanto
attiene al compimento di formali controlli sull'esecuzione del
contratto.
Presidente -
Per la replica, la parola al collega
Manfrin.
Manfrin (LEGA VDA) -
Quindi, se ho ben compreso,
sostanzialmente l'ATI che si era costituita aveva una parte al suo
interno che doveva occuparsi di alcune funzioni, di cui però non è
mai stata necessaria l'attivazione. È corretto, Assessore? Sì.
Quindi a questo punto diciamo che si può definire che la questione
sia soltanto interna a quell'ATI e non coinvolge, quindi non si
scarica come problematica sul servizio. Con questa rassicurazione,
che è quella di cui ci dobbiamo preoccupare chiaramente, ovvero che
a patire non siano gli utenti finali, ringrazio l'Assessore per la
risposta.
Presidente -
Colleghi, vista l'ora sospendiamo i lavori
che riprenderanno domani mattina alle ore 9:00. Buona serata a
tutti.
La seduta termina alle ore 20:04.
