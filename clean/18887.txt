Classificazione
COMMERCIO


Resoconto integrale del dibattito dell'aula
Oggetto del Consiglio n. 2011 del 23 maggio 2001 - Resoconto
OGGETTO N. 2011/XI Tempistica dell’esame da
parte del Consiglio del progetto di legge concernente "Riordino dei
servizi camerali". (Interrogazione)
Interrogazione Preso atto di quanto affermato
dall’Assessore alle Finanze nella seduta della
II
a
Commissione consiliare del 2 ottobre 2000 che "entro
la fine del 2000 si prevede l’istituzione di una
Camera di Commercio regionale che di fatto andrà a sovrapporsi alla
CREL nei suoi compiti propositivi e consultivi";
Constatato che nella seduta del Consiglio regionale del 9 maggio
2001, è stato approvato il piano previsionale e programmatico della
Consulta regionale dell’Economia e del Lavoro per
l’anno in corso;
Constatato che il comma 2) del punto 8 del patto per lo sviluppo
della Valle d’Aosta sottoscritto il 17 maggio 2000,
prevede la Riforma dei Servizi camerali e la razionalizzazione dei
servizi esistenti;
il sottoscritto Consigliere regionale
Interroga
la Giunta regionale e l’Assessore competente per
conoscere:
1) i tempi entro i quali sarà portata a conoscenza del Consiglio
regionale la proposta di legge regionale concernente "Riordino dei
servizi camerali della Valle d’Aosta";
2) i compiti e le attribuzioni che saranno affidate alla Camera
di Commercio;
3) se la costituzione della Camera di Commercio comporta, a
tutti gli effetti, il superamento e quindi
l’abolizione della legge 23 novembre n. 70 che
prevedeva l’istituzione della Consulta (CREL).
F.to: Beneforti
Président
La parole à l’Assesseur à
l’industrie, à l’artisanat et à
l’énergie, Ferraris.
Ferraris (GV-DS-PSE)
Il disegno concernente il riordino
dei servizi camerali è stato sottoposto
all’attenzione del tavolo di concertazione del Patto
per lo sviluppo, che lo ha esaminato nel corso della riunione
dell’8 maggio.
Nel corso dell’incontro si è rilevata una
sostanziale condivisione sia degli intenti che del contenuto
dell’articolato, alla cui redazione hanno contributo
Unioncamere e il gruppo tecnico formato dalle organizzazioni
sociali ed economiche, ancor prima della sottoscrizione del Patto
per lo sviluppo. Restano da esaminare alcune questioni tecniche
rispetto all’articolato, dopo di che il disegno di
legge verrà adottato dalla Giunta regionale e inizierà il percorso
che lo porterà all’esame delle commissioni
consiliari.
Quindi siamo nella fase conclusiva del confronto. Rispetto al
suo contenuto, posso anticipare che innanzitutto si andrà verso la
riattivazione di un organismo assimilabile ad una vera e propria
Camera di Commercio, dopo 54 anni di gestione diretta delle
funzioni camerali da parte della Regione.
Il progetto che si intende realizzare rientra in un'ottica di
attuazione dei principi del federalismo e della sussidiarietà,
applicati al campo economico, in grado di rispondere alle esigenze
di maggiore autonomia e di sintesi delle istanze delle imprese e
delle categorie produttive.
La riattivazione di questo ente dopo diversi anni di gestione
diretta da parte della Regione, non può non avvenire che attraverso
la costruzione di un percorso graduale, e ciò per consentire, da un
lato, al mondo associativo di irrobustire
l’esercizio della funzione di sintesi degli
interessi economici degli operatori e, dall’altro,
di trasferire al nuovo ente le funzioni amministrative e di
regolazione del mercato, nel momento in cui questo sia preparato
con una adeguata struttura materiale, di personale e finanziaria,
ad assolverle con efficienza. Di qui l’esigenza di
inserire nel testo disposizioni valide soltanto nella fase
transitoria di prima applicazione, differenziandole rispetto a
quelle previste come soluzioni stabili e di lungo periodo.
Il percorso di transizione per la ricostruzione di questo ente,
per il quale si prevede un vestito giuridico su misura, pur
prendendo spunto dall’esperienza della rete
nazionale ed europea del sistema camerale, nella quale sembra utile
integrarsi, prevedendo ad un tempo degli incisivi spazi di
specialità, può essere articolato attraverso due principali
passaggi:
- l’attivazione di un apposito comitato
paritetico per i servizi camerali, composto dai rappresentanti
degli assessorati coinvolti e dell’ente
ricostituito, cui compete stabilire i tempi di trasferimento delle
funzioni del nuovo ente;
- l’ampiezza delle categorie rappresentate
nell’organo di base del nuovo organismo, prendendo a
riferimento generale quanto è contemplato dalla legge n. 580/1993,
ma tenendo ad un tempo conto della legislazione di altre regioni a
statuto speciale.
È prevista infatti la partecipazione di rappresentanti non solo
delle imprese, dei consumatori e dei lavoratori dipendenti, ma
anche di rappresentanti delle libere professioni. Inoltre, nel
disegno di legge vi saranno le necessarie indicazioni per
l’elezione degli organismi consultivi ed esecutivi,
con una grande attenzione all'esigenza di uno stretto raccordo,
soprattutto nella prima fase, con la Regione.
Per grandi linee, possiamo evidenziare come la proposta in esame
consenta di trovare risposta alle problematiche sollevate dalle
categorie produttive ed economiche, che hanno esternato e trovato
modo di essere considerate nel gruppo di lavoro per la riforma del
sistema camerale, ovvero la costituzione di un ente operante a
livello regionale, adottando modalità che pur in raccordo con
l’evoluzione amministrativa del resto del territorio
nazionale, esaltino gli elementi di peculiarità e di autonomia
della Valle d’Aosta; la concretizzazione del
principio di autogoverno dei gruppi facenti capo al sistema delle
imprese e delle libere professioni, responsabilizzandoli, per
contribuire più efficacemente al rafforzamento del tessuto
imprenditoriale della Valle d’Aosta; contribuire a
fornire alla Regione, attraverso la realizzazione di una banca dati
e di un osservatorio, gli elementi conoscitivi e
l’informazione economica, per un'efficace
programmazione degli interventi sul territorio; contribuire con il
monitoraggio della domanda ed dei programmi delle diverse strutture
specializzate, attivando una sorta di cabina di regia, alla
riorganizzazione da parte della Regione dell’offerta
di servizi alle imprese, soprattutto a quelle a valenza
innovativa.
Per quanto attiene la terza questione, concernente il ruolo e il
futuro della CREL, il disegno di legge propone un superamento
dell’attuale Consulta, mantenendo fermo
l’obiettivo del rafforzamento della
concertazione.
L’intenzione è quella di approfondire
ulteriormente il confronto con le parti sociali, per affrontare e
risolvere questa questione; va comunque sottolineato come la
maggior parte degli attori che siedono attorno al tavolo della
concertazione abbiano in più occasioni segnalato la necessità di
ricollocare le funzioni ora svolte dal CREL alla luce del modello
di concertazione definito dal Patto per lo sviluppo e dal disegno
di legge in questione.
Non può passare inosservato il fatto che
all’interno della CREL, rinominata per il triennio
2001-2003 nello scorso mese di aprile, non abbiano rappresentanza,
per mancata segnalazione e quindi per volontà esplicita di non
essere presenti, sia le associazioni industriali sia una parte del
settore creditizio. Ciò è l’inequivocabile segnale
di un'evidente carenza nella capacità di questa Consulta, di
esprimere tutte le sinergie che la legge regionale n. 70/1994 le
aveva a suo tempo assegnato e di una sua conseguente crisi di
funzionamento.
Ovviamente, spetterà al Consiglio la scelta finale rispetto al
disegno di legge.
Président
La parole au Conseiller Beneforti.
Beneforti (PVA-cU) Prendo atto della risposta
dell’Assessore; prendo anche atto che siamo nella
fase conclusiva del disegno di legge, ma prendo anche atto che la
maggior parte - per non dire la totalità - degli obiettivi che ci
si vuole dare con l'istituzione della Camera di Commercio poteva
benissimo essere realizzata dall’Assessorato
all’industria e artigianato.
Prendo atto di questo, come prendo atto che, dopo oltre mezzo
secolo, si torna ad istituire anche in Valle d’Aosta
la Camera di Commercio, dopo che le competenze erano state affidate
all’Assessorato all’industria.
Vi devo dire che con il provvedimento che porterete
all’approvazione del Consiglio, mi sento di
affermare il fallimento di una prerogativa statutaria, a cui non
abbiamo saputo far fronte, e quindi da parte vostra il fatto di non
aver saputo difendere un aspetto importante della nostra autonomia.
Inoltre, con questo provvedimento è evidente
l’intenzione di procedere alla definitiva
soppressione dell’Assessorato competente, già
sufficientemente smembrato, anziché continuare a far assumere allo
stesso il ruolo che era previsto nel 1946.
Ritengo che la Regione, con questo provvedimento, abdichi alle
proprie competenze a favore degli operatori economici, che le
rivendicano, certamente per un loro tornaconto!
Inoltre il provvedimento serve a giustificare
l’abrogazione della CREL, nonostante che i compiti
della Camera di Commercio siano grandemente diversi da quelli
previsti per la CREL.
Questa istituzione serve ad emarginare il ruolo delle
organizzazioni sindacali dei lavori, dato che nella Camera di
Commercio la rappresentanza dei lavoratori dipendenti diventa del
tutto marginale. E noi andiamo a consegnare nelle mani
dell'imprenditoria "non valdostana", ma esterna, la gestione di un
ente, che dovrebbe essere "tutto valdostano".
Del resto sappiamo qual è la provenienza dell'imprenditoria
industriale, come di quella commerciale in Valle
d’Aosta, di quella che conta, di quella che pesa: i
supermercati, le fabbriche!
E poi ho l’impressione che si voglia andare a
creare un ulteriore carrozzone, la cui gestione è affidata alle
categorie che l’hanno rivendicata, che non vogliono
più la Consulta, che vogliono la Camera di Commercio per averla in
mano e per gestirla; saranno loro che detteranno le condizioni
anche alla Giunta regionale.
Nella sostanza riteniamo che la Camera di Commercio non sia la
strada per far decollare quello sviluppo economico indispensabile
per la crescita economica, occupazionale e sociale di cui la Valle
d’Aosta ha bisogno. Comunque avremo modo di
approfondire la nostra posizione e quella della Giunta nel momento
in cui sarà presentato il disegno di legge in commissione e poi in
Consiglio. Se ci riusciremo, faremo in modo di motivare
maggiormente il nostro parere contrario all'istituzione della
Camera di Commercio.
