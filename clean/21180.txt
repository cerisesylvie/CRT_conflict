Classificazione
CASA DA GIOCO



Oggetto del Consiglio n. 1108 del 26 gennaio 2005 - Resoconto
OGGETTO N. 1108/XII - Nomina del Direttore generale e
presentazione del piano di sviluppo della Casa da gioco di
Saint-Vincent. (Interpellanza)
Interpellanza
Evidenziate le continue problematiche gestionali della Casa
da Gioco di Saint-Vincent evidenziatesi dalle continue azioni
incaute di affidamento a clienti inaffidabili di cospicue somme di
danaro per il gioco da parte degli uffici competenti;
Considerate le plurime difficoltà di gestione per effetto di
una orizzontalizzazione del management di gestione e dall'assenza
del piano di sviluppo;
il sottoscritto Consigliere regionale
Interpella
l'Assessore competente per conoscere gli intendimenti circa
la nomina del direttore generale ormai resasi ineludibile e la
tempistica della presentazione al Consiglio del previsto piano di
sviluppo.
F.to: Lattanzi
Président - La parole au Conseiller Lattanzi.
Lattanzi (CdL) - Torniamo sulla "questione casinò" perché, alle
problematiche di cui abbiamo dibattuto stamani con l'Assessore e
che indicano come ci sia ancora molto da fare sul raggiungimento di
una corretta gestione finanziaria della casa da gioco, a queste
purtroppo si aggiungono continue problematiche di gestione che sono
state evidenziate da molti operatori della casa da gioco per quanto
riguarda gli effetti di una gestione orizzontale, che è stato il
modello impostato dall'Assessore all'inizio della sua gestione. Un
modello che ha creato non poche problematiche, perché
l'orizzontalizzazione, da un lato, distribuisce deleghe diverse a
personaggi diversi del Consiglio di amministrazione; dall'altro,
crea dei comparti stagni che sono difficili da coordinare. Infatti,
uno degli elementi che ha evidenziato questa crisi sono state le
recenti dimissioni di uno dei 3 Vicedirettori, a cui erano state
affidate le 3 diverse competenze di gestione, che facendo
riferimento ai 5 Consiglieri di amministrazione hanno avuto qualche
problema di relazione.
Non so quali siano le motivazioni - e mi interessano fino ad un
certo punto almeno in questa fase -, certo è che questo episodio
mette in evidenza un malessere che è palpabile all'interno della
casa da gioco; al di là di quei 20 giorni di intenso lavoro alla
fine dell'anno rimane irrisolto un problema di efficienza e di
qualità della gestione della casa da gioco, sia per effetto di una
visione più globale delle problematiche, quindi di un processo di
gestione più efficace da parte di chi dovrebbe assumersi una
responsabilità, generalmente il Direttore generale che su di sé
prende in piena autonomia le scelte di gestione, sia per l'assenza
di un piano di sviluppo di cui abbiamo sentito parlare di nuovo in
questi giorni, nell'apprendere la notizia che il Consiglio di
amministrazione avrebbe approvato un piano di sviluppo. Un piano
che - come sa l'Assessore - noi avevamo più volte sollecitato la
Giunta a portare in Consiglio, per discuterne, e che aspettavamo
con ansia, per capire quali sono le scelte che possono far uscire
la casa da gioco da quel guado in cui si è trovata all'indomani
della Gestione straordinaria durata 9 anni e che aveva messo nelle
condizioni la casa da gioco di non essere più così competitiva nel
mercato del gioco di azzardo.
Ci chiediamo se ci sono notizie, se può aggiornare questo
Consiglio sull'attuale determinazione, se si è giunti alla
consapevolezza che una casa da gioco non può essere gestita da 5
persone a comparti stagni e da 3 Vicedirettori che, funzionando
come altrettanti comparti stagni, fanno quello che gli è possibile.
ma con enormi difficoltà, e visto che sia i processi amministrativi
che quelli gestionali non sono dei più brillanti, se non si è
arrivati alla consapevolezza che forse è meglio addivenire alla
nomina di questa persona responsabile, se non altro in questo modo
con qualcuno potremmo anche prendercela, per capire se la casa da
gioco va bene o male. Qui non si capisce mai, con lo "scarica
barile", chi è responsabile di chi e chi gestisce che cosa.
Vorremmo capire se in concomitanza a questa nomina non si possa
sapere quando l'Assessore intenderà portare in Consiglio il
predetto piano di sviluppo che sembra essere stato approvato dal
Consiglio di amministrazione.
Président - La parole à l'Assesseur au budget, aux finances, à
la programmation et aux participations régionales,
Marguerettaz.
Marguerettaz (UV) - Credo che le domande poste dal Consigliere
Lattanzi siano molto puntuali e permettano una risposta altrettanto
puntuale.
Partendo dal fondo, il piano di sviluppo è stato predisposto dal
Consiglio di amministrazione, è stato portato a conoscenza
dell'Assemblea il 14 gennaio 2005 e nei 90 giorni che sono stati
indicati nella risoluzione approvata all'unanimità da questo
Consiglio verrà trasmesso al Consiglio regionale con tutti i
verbali allegati. Il termine ultimo è il 27 perché la lettera è
stata trasmessa il 28 ottobre 2004, può darsi che sia arrivato oggi
con la posta o forse arriverà domani, quindi in questi giorni sarà
a disposizione. L'invito che abbiamo fatto il sottoscritto e il
Presidente della Giunta è di inviare il documento, oltre ai
sottoscritti, al Presidente del Consiglio e al Presidente della
commissione competente, in modo tale che possa essere avviato il
dibattito in Consiglio. Questo tipo di discorso credo sarà
interessante anche per capire quali sono le strategie di un
Consiglio di amministrazione, che oltre a fare dei ragionamenti di
tipo edificatorio, di tipo immobiliare, dovrà fare anche dei
ragionamenti di gestione, perché le due cose sono collegate.
Per quanto attiene l'altro problema, viene formulata una
richiesta relativamente al Direttore generale; probabilmente o c'è
un fraintendimento oppure il Direttore generale, in virtù di
quell'assetto che è stato deliberato in data 6 aprile da parte
dell'Assemblea, approvato dall'Assemblea su proposta del Consiglio
di amministrazione, non prevedeva la nomina di un Direttore
generale, quindi su tale tema al momento non c'è una modifica del
pensiero del Consiglio di amministrazione.
Rispetto all'impossibilità di gestire la casa da gioco senza la
presenza di un Direttore generale, abbiamo una dimostrazione che in
questi 6 mesi, nonostante non fossero persone - come è stato detto
- competenti di casinò, abbiamo avuto un flusso di entrate che è
cresciuto; vi ricordo solo che eravamo nella condizione di
approvare un bilancio dei primi 4 mesi del 2004 che presentava una
perdita, successivamente abbiamo visto che l'hanno gestito portando
il bilancio in utile. Per cui, a fronte di questo, qualora ci fosse
una modifica nel pensiero sulla nomina del Direttore generale,
dovrà essere un discorso da portare all'interno del Consiglio. In
realtà esistono ancora dei problemi, perché in questa
organizzazione c'è una figura che non è stata ancora nominata, la
direzione amministrativa; quindi, se il ragionamento che voleva
fare il Consigliere Lattanzi voleva porre l'attenzione sulla
mancanza di questa figura, è una figura che allo stato attuale il
Consiglio di amministrazione sta ancora cercando, ha incaricato una
società di ricerca di personale per determinare delle figure
professionali che sono, proprio in virtù delle considerazioni che
si sono fatte stamani, indispensabili.
Il Consiglio di amministrazione, all'atto della redazione del
bilancio 2003, ha espresso con chiarezza le lacune e le carenze
organizzative riscontrate nel casinò; i fatti che verranno appurati
dall'Autorità giudiziaria e che abbiamo appreso in questi giorni
dai giornali - ed io mi sono premurato di avere notizie sia da
parte del liquidatore della gestione straordinaria che dal
Presidente del Consiglio di amministrazione - ci fanno capire che è
indispensabile avere la nomina al più presto di un Direttore
amministrativo, che abbia delle competenze specifiche e che possa
intervenire all'interno di una struttura che probabilmente deve
essere perfezionata, per evitare tutte le cose di cui si doleva il
Consigliere Lattanzi poco fa.
Président - La parole au Conseiller Lattanzi.
Lattanzi (CdL) - Vorrei tanto andare d'accordo con lei,
Assessore, ma è veramente difficile con le risposte che dà!
Lei è partito dal secondo punto, parto anch'io dal secondo
punto: attendiamo con ansia la fine del mese per vedere le proposte
strategiche che questo Consiglio di amministrazione propone
all'azionista, quindi a questa Assemblea. Sono curioso di vedere
quali iniziative, al di là di quelle che potremmo fare io e lei,
che con il gioco di azzardo c'entriamo "come i cavoli a merenda", e
lo stesso credo valga per molti di quelli che sono nel Consiglio di
amministrazione, quali saranno le suggestioni gestionali che questo
Consiglio di amministrazione, privo di qualunque competenza nella
gestione di case da gioco sarà capace di fornire, in un periodo fra
l'altro così difficile del gioco di azzardo in Italia e in Europa,
con l'apertura nei prossimi anni di case da gioco, pur con le
rassicurazioni dell'On. Collé. Qui mi sia consentito dire che
conta, anche lui, "come i cavoli a merenda", perché credo che sulla
legislazione nazionale in materia di case da gioco tutti abbiano
messo lo "zampino", meno che l'On. Collé, che non ha alcun potere
di mettere lo "zampino" da alcuna parte. Lo sentivo dire in questi
giorni che starà molto attento, lo sarà come lo saremo noi, cioè
leggerà i giornali invece che ad Aosta a Roma, piuttosto che
intervenire su una materia molto complessa, non solo, ma che taglia
fuori la Valle d'Aosta dai processi decisionali perché la presenza
di un solo deputato di un'area fra l'altro antagonista al Governo
non ci aiuta a dialogare! Fortunatamente il Governo è sensibile
alle 4 case da gioco esistenti, ha già anticipato che lavorerà sui
bacini di utenza, quindi se si dovrà rispondere a quella direttiva
europea che impone l'apertura di nuove case da gioco, verrà fatto
con un criterio di buon senso a salvaguardia delle case da gioco
esistenti, con o senza l'On. Collé e, in questo caso, proprio senza
l'On. Collé.
Non vediamo l'ora di vedere questo piano di sviluppo e le
proposte che soprattutto in questo ultimo anno attendiamo dal
Consiglio di amministrazione, che però non mi risulta abbia grandi
competenze nella gestione di case da gioco. L'Assessore diceva che
questo Consiglio di amministrazione ha dimostrato la sua abilità,
perché all'inizio di questo anno avevamo una situazione debitoria,
invece chiudiamo con una situazione positiva. Qui torniamo al
discorso di stamani: non prendiamoci in giro, perché la plusvalenza
nella gestione comporterà dover iscrivere a bilancio gli assegni
non incassati, che andranno ad azzerare quella plusvalenza, che lei
oggi continua a sostenere come capacità gestionale. Se mi consente,
come semplice Consigliere, quello a cui abbiamo assistito nel 2004
da parte di questa orizzontalizzazione gestionale è una semplice
amministrazione che avrebbe fatto chiunque di noi fosse lì dentro!
Questo non per non riconoscere le competenze professionali di quei
professionisti che sono stati nominati dal Consiglio di
amministrazione, ma perché hanno le stesse competenze che abbiamo
tutti noi in materia di case da gioco! Strano è che tra quei
professionisti ci sono noti commercialisti, dirigenti finanziari,
dirigenti di "Finaosta" e, fra tutti quelli, non ce n'è stato uno
che si sia assunto la responsabilità della direzione
amministrativa; allora bisogna cercare una società di consulenza,
che ci indichi un altro Direttore amministrativo a cui affidare il
problema, cioè qualcuno che si prenda in carico il "problemone" di
come circolano i soldi nella casa da gioco.
Attenzione, qui stiamo scherzando con il fuoco, perché gestire
il denaro in un casinò ha dei rischi di malaffare delicati, sui
quali non possiamo scherzare; la casa da gioco, se continuiamo
così, o ce la chiude la Magistratura o ce la chiude il Ministro
degli interni, perché non è possibile avere una casa da gioco dove
bisogna aspettare che una società di consulenza ci fornisca il nome
di un Direttore amministrativo, mentre dalle casse spariscono i
soldi! Di cinque persone professionisti strapagate per fare il
Consigliere di amministrazione, si sono divisi tutte le competenze
meno la più delicata, quella del controllo delle casse, competenza
per la quale bisogna aspettare che qualcuno ci segnali una persona
a cui dare la "patata bollente".
Mi consenta di esternare tutta la mia preoccupazione, che credo
sia anche quella di molti Consiglieri che stamani erano increduli
nel sentire che... ci sono 4,4 milioni di euro che probabilmente
perderemo, dati a giocatori di azzardo che hanno giocato, e oggi la
casa da gioco presenta un bilancio con un utile di 3 milioni? Ma è
ridicolo! Sono nell'imbarazzo di doverle consigliare di assumere
una posizione, a nome di tutti noi, come azionista nei confronti
del Consiglio di amministrazione di assoluta responsabilità, non si
può dire che vengono prestati i soldi alle persone inaffidabili, e
la colpa è dell'assenza del Direttore amministrativo, quindi
bisogna cercare con una società di consulenza un Direttore
amministrativo; la responsabilità sarà pure di quelli che stanno
gestendo o no? Ci sarà qualcuno che ha firmato quelle
autorizzazioni? Nel Consiglio di amministrazione ne erano come noi
all'oscuro? Ma sono pagati per essere lì, qualcuno avrà saputo che
c'erano degli assegni da autorizzare o meno, oppure l'impiegato
della cassa si è inventato lui di dare via questi soldi così? Credo
che ci siano delle situazioni veramente troppo gravi su questa
cosa.
Perché crediamo che sia importante avere un Direttore generale?
Allora, premessa: noi non crediamo nella gestione della casa da
gioco da parte dell'ente pubblico, e lo abbiamo detto. Abbiamo
condannato la Gestione straordinaria per 9 anni, noi riteniamo che
la Regione non debba gestire, come sta facendo, da azionista
diretto, la casa da gioco; però, visto che avete fatto questa
scelta, non fate almeno la scellerata scelta di deresponsabilizzare
chi sta gestendo la casa da gioco! Alla fine chi sa gli assegni
alla cassa chi li paga, chi sa i clienti come vengono contattati?
Non si può gestire una casa da gioco così, Assessore! Prenda lei la
gestione, ma qualcuno si assuma la responsabilità! Pagare centinaia
di milioni persone che non sanno nulla e dire: sappiamo che ci
stanno rubando i soldi dalle casse, abbiamo la Magistratura, la
Guardia di Finanza che fa le inchieste, allora abbiamo un problema
di Direttore amministrativo, a questo punto io dico: ma quei cinque
lì cosa sono? Sono tutti dirigenti finanziari o commercialisti,
allora di cosa abbiamo bisogno? Abbiamo bisogno di un ragioniere
per metterlo a fare il Direttore amministrativo? Oppure vogliamo
"tirare il pacco" a qualcun altro? Cioè viene su qualcuno, lo
strapaghiamo e gli piantiamo il "bubbone" della gestione
amministrativa, tanto continueranno a rubare e prima o poi lui
andrà in galera, ma noi teniamo le "mani pulite"!
La gestione pubblica della casa da gioco è un dramma e questa ne
è la esasperazione! Assessore, quella casa la chiudiamo... vuol
vedere che riuscirete a chiuderla?
