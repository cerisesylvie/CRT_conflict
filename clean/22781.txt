Classificazione
CASA DA GIOCO



Oggetto del Consiglio n. 2218 del 25 ottobre 2006 - Resoconto
OGGETTO N. 2218/XII - Compensi al liquidatore della Gestione
straordinaria del Casinò di Saint-Vincent. (Interpellanza)
Interpellanza
Richiamati i provvedimenti di approvazione dei Bilanci del
Casinò de la Vallée - Gestione straordinaria ora in liquidazione -
relativi agli anni 2003/2004 e 2005, dai quali si evince che i
costi a carico dell'Azienda per i compensi ed accessori del
liquidatore sono stati, per il 2003 di 300.000 euro d'acconto
onorari professionali e di 54.015 euro di indennità e rimborsi
spese, per il 2004 di 367.200 euro d'acconto onorari professionali
e di 8.675 di indennità e rimorsi spese mentre per il 2005 di
13.180 euro e per il compenso del liquidatore non è stato
effettuato alcun accantonamento in attesa di conoscere i tempi e
gli esiti della procedura di incarico;
Considerato come la procedura di liquidazione non abbia altra
incombenza che quella di gestire i vari contenziosi ereditati,
avendo terminato la fase ordinaria vera e propria - cioè l'incasso
dei crediti liquidi, certi ed esigibili ed il pagamento dei debiti
non oggetto di contenzioso - già nel primo esercizio;
Ricordato che il Decreto Legge 4 luglio 2006, n. 233,
cosiddetto "Decreto Bersani" stabilisce all'articolo 2
l'abrogazione di tutte le disposizioni legislative e regolamentari
che prevedono con riferimento alle attività libero professionali la
fissazione di tariffe obbligatorie fisse o minime ovvero il divieto
di pattuire compensi parametrati al raggiungimento degli obiettivi
perseguiti;
il sottoscritto Consigliere regionale
Interpella
l'Assessore competente per sapere:
1) con quali procedure e parametri si sono stabiliti negli
anni 2003 e 2004 i compensi al liquidatore;
2) i motivi del non accantonamento della somma destinata a
compenso del liquidatore per l'anno 2005;
3) se sono stati eseguiti studi e analisi comparativi al fine
d'evitare evidenti sperequazioni;
4) se è intendimento dell'Assessore e quindi della Giunta di
negoziare i compensi futuri dovuti al Liquidatore.
F.to: Venturella
Presidente
- La parola al Consigliere Venturella.
Venturella (Arc-VA)
- Questa interpellanza nasce dalla
semplice lettura della relazione del liquidatore sulla gestione. Ho
riportato ciò che è stato approvato nell'adunanza del Consiglio
regionale in data 20-21 settembre 2006.
Assessore Marguerettaz, so che questo argomento è stato già
ripreso molte volte sia da questi banchi che dai banchi dei
colleghi di "Forza Italia", ma nel 2006 è comparsa una novità, il
"decreto Bersani", quindi volevamo chiedere alcune cose, in
particolare se era inserito in uno schema logico il nostro
ragionamento.
Parto dalla pagina 1 della relazione del liquidatore che dice:
"comparando i dati del precedente esercizio con quelli
dell'esercizio in esame, si può rilevare come la procedura di
liquidazione non abbia altra incombenza che quella di gestire i
vari contenziosi allora ereditati, avendo terminato la fase
ordinaria vera e propria, cioè l'incasso dei crediti liquidi"
;
quindi si dice già che l'incombenza del liquidatore è molto
limitata, ed è questo il primo dato. Il secondo dato, comparato con
altri dati che si leggono nell'interpellanza, è questo: per il 2003
sono stati pagati 300mila euro di acconto per onorare i
professionali, nel 2004 sono stati pagati 360.200 euro di acconto
di onorari professionali più altre briciole per indennità e
rimborsi spese, nel 2005 - quindi ciò che la maggioranza ha
approvato nella seduta del 20-21 settembre - si è solo approvato il
rimborso spese di altri pochi spiccioli e per il compenso del
liquidatore non è stato effettuato alcun accantonamento in attesa
di conoscere gli esiti della procedura di incarico; nel 2005 o,
meglio, con deliberazione del 2006, si è detto: "per adesso non
accantoniamo nulla".
C'è una novità: il 4 luglio 2006 il "decreto Bersani",
all'articolo 2, stabilisce l'abrogazione di tutte le disposizioni
legislative e regolamentari che prevedono, con riferimento alle
attività libero-professionali, la fissazione di tariffe
obbligatorie fisse o minime, ovvero il divieto di pattuire compensi
parametrati al raggiungimento degli obiettivi perseguiti, quindi la
domanda è la seguente: in che modo sono stati stabiliti i parametri
su cui calcolare i compensi? Altra domanda: in virtù di ciò che ha
affermato il "decreto Bersani", è possibile rideterminare i
compensi? Questo perché lo stesso "decreto Bersani" all'articolo 36
inserisce nelle cosiddette "professioni libere" anche le figure di
liquidatore, di commissario, quindi credo che un ripensamento su
questo tema sia necessario. Ultima domanda: è intenzione di questo
Assessore rinegoziare i compensi futuri dovuti al liquidatore?
Penso che queste non le intenda come accuse, assolutamente.
Vogliamo sapere se è possibile far sì che le cifre che abbiamo
osservato nei diversi bilanci 2003-2004-2005 siano in qualche
modo... non dico rideterminate, ma siano parte di un progetto di
rinegoziazione del compenso del liquidatore.
Presidente
- La parola all'Assessore al bilancio,
finanze, programmazione e partecipazioni regionali,
Marguerettaz.
Marguerettaz (UV)
- Sicuramente l'interpellanza del
collega Venturella permette di approfondire un argomento che merita
degli aggiornamenti e merita di essere letto anche in virtù delle
nuove disposizioni di legge. Ci siamo premurati di riprendere una
serie di argomenti e abbiamo anche interpellato il liquidatore che
- immagino - anche grazie alle nuove tecnologie ci stia ad
ascoltare in Internet, rispetto a questo tema, il quale mi ha
pregato di rappresentare il suo pensiero che mi ha riportato e che
eventualmente è a disposizione, perché c'è una tabella e ci sono
una serie di ragionamenti.
Il liquidatore della "GS" è stato nominato con deliberazione n.
311/2002; in detto provvedimento è altresì previsto che al
liquidatore sono attribuiti poteri di cui agli articoli 2452 e
seguenti del Codice civile antecedenti alla riforma delle società,
di cui al decreto legislativo 2003, quindi facciamo riferimento
anche in quel caso ad una norma che poi è stata novellata. Il
compenso del liquidatore in quella deliberazione è stato posto a
carico di "GS" ed è riferito alle tariffe professionali; allora fu
deciso così. C'è una precisazione, ma nell'illustrazione il collega
Venturella ha già chiarito, nel senso che l'importo degli onorari
del 2004 non è 367mila, ma 300mila, a cui vanno aggiunti IVA e
Cassa di previdenza, quindi sono acconti a cifra tonda
entrambi.
Rispetto all'attività il liquidatore fa presente che oggi
gestisce i contenziosi, quello con la "SITAV" e la "SAAV" e tutte
le altre società del gruppo per un valore di 100 milioni di euro,
il contenzioso di "GS" con i dipendenti per il "TFR" per un valore
di causa di circa 6,5 milioni, un contenzioso con i dipendenti per
i premi di produzione per un valore di causa di circa 4 milioni, un
contenzioso di "GS" verso altri dipendenti per licenziamenti
impugnati per atti penalmente rilevanti, un contenzioso con INPS e
ENPAS per un valore di causa di circa 3,5 milioni, un contenzioso
con l'Agenzia delle entrate per 7,5 milioni. Rispetto a tutto
questo si precisa quanto segue: fermo restando che il compenso del
liquidatore, di cui la tariffa professionale del DPR '97 per le
operazioni compiute e maturate sino alla data del 30 settembre
2006, è quello risultante dagli allegati prospetti e gli acconti
percepiti negli anni 2003 e 2004 sono proporzionali a quanto
maturato per detti anni, previ contatti e informazioni al
Presidente del Collegio sindacale della "GS".
Si precisa altresì che l'ultimo acconto di onorari è stato
percepito in data 17 febbraio 2004, fatto salve le indennità di
trasferta, le spese e ciò anche per carenze finanziarie della
procedura. Rispetto a questa indicazione, volevo riprendere le
determinazioni delle tariffe, dove per il 2003 in virtù di quel
calcolo gli onorari minimi e gli onorari massimi di riferimento,
poi ci sono anche altri articoli, maturati al 31 dicembre 2003
andavano da 902.458 euro ad un massimo di 1.049.000 euro. Per gli
onorari al 31 dicembre 2004 e al 31 dicembre 2005 ci sono onorari
minimi e onorari massimi che valgono 2.350; gli onorari successivi
fino al 30 giugno 2006 onorari minimi 63.310 euro, 248.201 euro.
Queste sono le risultanze del calcolo che ha fatto il liquidatore
sulla base delle tariffe; ovviamente le tariffe hanno massimi e
minimi, ma poi hanno tutta una serie di articoli che portano a fare
delle ulteriori valutazioni, ma è solo per avere un dato di
riferimento; quindi, nell'ambito degli acconti, lei vede che già al
31 dicembre 2003 avevamo un minimo di 900mila euro e un massimo di
1.049.000 euro, questa come prima riflessione. I motivi di non
accantonamento di ulteriori somme in acconto a saldo del compenso
del liquidatore sono stati suggeriti dal Collegio sindacale e fatti
propri dal liquidatore, in attesa di conoscere gli esiti della
procedura. Le anticipo che mi sono premurato di avere un parere da
parte del Collegio sindacale, che le leggerò.
Rispetto al punto della comparazione, non si è a conoscenza di
studi ed analisi comparative effettuate dall'amministrazione
finanziaria, al fine di evitare sperequazioni. Rimane comunque
acclarato che la tariffa professionale sopra richiamata e, stante
il "decreto Bersani", valeva per tutti gli iscritti agli ordini dei
dottori e ragionieri commercialisti. Il liquidatore fa presente che
ha più volte richiesto un incontro con l'Assessore competente - il
sottoscritto - e il Presidente del Collegio sindacale, questo è
vero anche perché è dal 2004 che non prende più acconti, pertanto è
un incontro che è prodromico a prendere un altro acconto - quindi
questo tipo di discorso verrà effettuato - per esaminare tutta la
questione dei compensi. Comunque, per quanto riguarda le tariffe
professionali è bene evidenziare che mentre il "decreto Bersani"
nella sua originale stesura vietava la fissazione delle tariffe,
con conseguente illegittimità delle norme deontologiche che ne
prendevano l'inderogabilità, a seguito delle modifiche apportate al
testo in sede di conversione, l'articolo 2, comma 1 a) vieta le
disposizioni legislative e regolamentari che prevedono
l'obbligatorietà di tariffe fisse o minime. Non è quindi vietato
utilizzare delle tariffe con valore di riferimento, ma è vietato
imporre come un obbligo da rispettare ovvero fare cartello, tanto
che le tariffe professionali saranno utilizzabili dal giudice
quando sarà chiamato a dirimere ipotesi di contenzioso con la
clientela o quando dovrà procedere alla liquidazione giudiziale
delle spese di giudizio dei compensi professionali. Pertanto, alla
luce di quanto esposto, si ritiene legittima la previsione della
richiamata deliberazione che prevede il compenso del liquidatore a
carico di "GS" che è riferito alle tariffe professionali.
Per completezza, poi, chiuderò con delle valutazioni personali,
a seguito della trasmissione dell'interpellanza al Collegio
sindacale, questo mi dice:
"Con riferimento alla richiesta di una memoria
sull'interpellanza del Consigliere Venturella, il Collegio
sindacale comunica quanto segue: la funzione del Collegio
sindacale, per quanto riguarda i compensi del liquidatore, non può
che essere una funzione di controllo nell'ambito di quanto previsto
dalla deliberazione di incarico della Giunta regionale. Un
eventuale negoziato sul compenso dovuto al liquidatore, non può che
intervenire fra il committente - Giunta regionale - e il
professionista incaricato, tenendo conto sia della specifica della
liquidazione in oggetto, le cui linee guida sono state tracciate
dalla Regione, sia delle non previste incombenze, cause giudiziarie
e fiscali e dossiers. Gli accolti erogati nel 2003 e 2004 sono nei
limiti della tariffa professionale prevista per la liquidazione,
65% circa del minimo tariffario. Nella relazione al 31 dicembre
2005 il Collegio sindacale faceva presente che, nel corso
dell'esercizio, non sono stati corrisposti acconti al liquidatore,
né risultano accantonati oneri a tale titolo, e quanto sopra nella
non certezza dell'evoluzione della procedura e quindi dell'entità
del saldo, e in attesa anche della definizione dello stesso, che
sarebbe dovuta avvenire in accordo fra Regione e
professionisti".
In sostanza, questo argomento potrà essere ulteriormente
approfondito; rispetto al comportamento tenuto finora dobbiamo
rimarcare un comportamento in linea con la deliberazione regionale
con l'analisi e la determinazione in virtù di tariffe
professionali. Qualsiasi tipo di tariffa viene determinata su
importi che sono poi oggetto di liquidazione; qui abbiamo una
particolarità: che questa liquidazione nel corso del suo primo
esercizio ha avuto delle manifestazioni finanziarie che hanno fatto
maturare quasi totalmente il compenso al liquidatore. Molte volte
si pensa che più la liquidazione prosegue nel tempo, più costa; in
realtà il costo non è riferito nell'ambito della liquidazione al
tempo, ma ai volumi dell'attivo e del passivo, e quindi le
liquidazioni che rendono di più sono quelle che durano poco e
permettono di realizzare importanti volumi in quel breve lasso di
tempo.
Oggi, noi, abbiamo uno scenario e delle norme che hanno avuto
un'evoluzione. Dobbiamo fare un'analisi rispetto allo scenario
delineato con il "Bersani" in merito alla possibilità di
determinare nuovi criteri, perché non possiamo non individuare un
criterio. La pubblica amministrazione non può non avere un
riferimento, quindi bisogna capire e questa comprensione deve
essere fatta anche approfondendo i contenuti e quali sono i
mestieri ancora da svolgere nell'ambito della liquidazione. Oggi la
liquidazione deve gestire dei contenziosi e deve regolare una serie
di rapporti pendenti e, a fronte di questi ragionamenti, si potrà
definire correttamente; per cui, nei prossimi giorni, ci sarà un
confronto serrato con il liquidatore e con il Collegio sindacale,
per acquisire tutti quegli elementi che potrebbero portare
all'adozione di decisioni sul tema.
Se il collega Venturella lo ritiene, nel momento in cui ci
saranno delle determinazioni specifiche su tale questione, sarà mia
cura trasmetterle per conoscenza alla commissione consiliare
competente.
Si dà atto che dalle ore 18,14 presiede il Presidente
Perron.
Président
- La parole au Conseiller Venturella.
Venturella (Arc-VA)
- Nel chiedere all'Assessore di
fornirci copia delle relazioni del Collegio dei revisori e del
liquidatore, credo che questa interpellanza avesse unicamente il
compito di portare all'attenzione del Consiglio il fatto che dal
luglio 2006 esiste un decreto che ha cambiato le regole del gioco,
per cui siamo soddisfatti che l'Assessore, sollecitato dalla nostra
interpellanza, sia andato ad approfondire.
Vorrei fare un'osservazione sulla retroattività o meno
dell'articolo 2 del "Bersani" sui compensi già maturati nel primo
anno di liquidazione. Una piccola osservazione: vorrei portare a
conoscenza di quanto ha fatto, molto prima dell'approvazione del
"decreto Bersani", la Provincia di Trento nella messa in
liquidazione dell'azienda di gestione delle terme demaniali di
Levico, Vetriolo e Roncegno. Per il compenso del liquidatore hanno
elaborato una legge regionale in cui hanno inserito, non dico non
considerando gli articoli del Codice civile o, meglio, l'articolo
22, tariffe professionali, e qui vero, Assessore, l'ho sotto gli
occhi, per la liquidazione di aziende individuali e collettive, la
redazione di inventari con riferimento alle attività realizzate, il
compenso è stato così determinato: fino a 122.114 euro 1%... però
esistono delle esperienze...
(interruzione dell'Assessore Marguerettaz, fuori
microfono)
... esatto. Dato che le tariffe professionali sono, sì,
applicate, ma non possono essere considerate gerarchicamente
superiori a dei provvedimenti legislativi sia regionali che
nazionali, cosa ha fatto la Giunta provinciale? Ha stabilito un
compenso non dico a forfait, ma più equilibrato rispetto alla
fissazione delle tariffe minime e delle tariffe massime, quindi vi
era un margine di manovra che non è stato percorso. Ne prendiamo
atto, è un provvedimento di cui lei, Assessore, non ha alcuna
responsabilità, ma credo che sia opportuna la sollecitazione per
rivedere adesso, con il "decreto Bersani", l'impostazione, e poi
non si tratta solo della voce compensi, ma è anche un'impostazione
di tipo generale.
Ringrazio l'Assessore per la risposta e aspetto i documenti
della relazione.
