Classificazione
AMBIENTE
Stoccaggio e smaltimento rifiuti



Oggetto del Consiglio n. 2144 del 24 maggio 2016 - Resoconto
OGGETTO N. 2144/XIV - Interpellanza: "Tempistica e modalità
di attuazione del piano regionale di gestione dei rifiuti".
Rosset (Presidente) -
Punto n. 29 dell'ordine del giorno.
Per l'illustrazione, ha chiesto la parola il collega Roscio, ne ha
facoltà.
Roscio (ALPE) -
Ritorniamo su un tema che abbiamo già
ampiamente sviscerato e dibattuto, su cui ci siamo confrontati a
più riprese, quindi non è il caso di soffermarmi troppo lungo. Ci
sono però delle novità: la recente sentenza del Consiglio di Stato
che toglie quella spada di Damocle che fino ad oggi rimaneva per la
piena attuazione del piano di gestione dei rifiuti e per la piena
attuazione di quello che si ha intenzione di fare, soprattutto in
ordine ad alcune questioni che sono riportate proprio nel testo
dell'interpellanza. Mentre accanto ad aspetti le cui competenze
ricadono più sugli Enti locali, per Enti locali intendo le nuove
Unités
, come l'estensione della raccolta dell'organico; la
tariffazione su cui ci auguriamo che questa commissione sia nei
suoi lavori in fase di dirittura d'arrivo, perché sono temi
comunque che vanno a toccare le persone e che avrebbero dei
risvolti anche molto interessanti e molto importanti soprattutto
per la qualità di quello che si raccoglie.
Al di là di questo, su cui magari ritorneremo in altre
occasioni, quello su cui ci volevamo soffermare oggi è il piano di
gestione che il Consiglio ha approvato a dicembre, che prevedeva
diverse iniziative, tra le quali degli impianti necessari per
attuare pienamente il piano, su cui però non andava a delineare
completamente e fino in fondo la direzione da prendere: definiva
dei principi generali, ma poi non andava a delineare cose a cui
probabilmente bisognerà dare una particolare descrizione in fase di
progettazione, neanche in fase di decisione politica, nondimeno
comunque l'intenzione politica è importante, per poi indirizzare
queste scelte. Da un lato quindi l'impiantistica e, dall'altro,
qual è il modello che si ha in mente di mettere in piedi dopo che
la convenzione attualmente in essere sarà scaduta, quindi per il
futuro: parliamo già del 2018. Faccio un'anticipazione, ma è cosa
nota, noi, come gruppo ALPE, riteniamo che il miglior modello ad
oggi esistente, quello che ha dato le migliori garanzie in termini
di risultati raggiunti, ma anche in termini di costi e quindi di
ricadute alla popolazione sia il modello totalmente pubblico, dove
gli Enti locali però partecipano in forma attiva e partecipano alle
decisioni e sono responsabili delle decisioni, sono anche quegli
enti che più stanno vicini ai cittadini, pertanto riescono a
rispondere alle mutate esigenze in maniera molto rapida. Noi su
questo vorremmo chiedere, adesso che sembra che questa spada di
Damocle sia stata tolta e ad oggi c'è un momento per poter
riflettere con serenità, quali sono le intenzioni del Governo su
questi temi.
Presidente -
Per la risposta, la parola all'Assessore
Bianchi, ne ha facoltà.
Bianchi (UV) -
In riscontro al quesito posto: "conoscere
le modalità e i tempi di attuazione del piano regionale di gestione
dei rifiuti, in particolare gli orientamenti inerenti gli impianti
di trattamento e selezione necessari, nonché relativamente al
modello gestionale", per quanto concerne la progettazione e la
realizzazione degli impianti per il trattamento dei rifiuti, in
primo luogo occorre premettere ed evidenziare che il sistema
integrato di impianto è ben definito dal piano regionale approvato
a dicembre 2015 e che fino al 31 dicembre 2017 la gestione dei
rifiuti urbani è affidata a Valeco S.p.A. che opera in conformità
ad una convenzione sottoscritta nel 2003 e al regolamento per la
gestione operativa legato alla convenzione stessa: il Piano non
entra nel merito, ma evidenzia chiaramente quali tipologie di
impianti vogliamo e in che direzione vogliamo andare.
Ciò posto, dobbiamo anche prendere atto che i dati registrano
una riduzione dei rifiuti avviati allo smaltimento in discarica,
conseguenza anche della riorganizzazione dei flussi di
raccolta.
Non voglio riprendere tutto il discorso che si sta attuando, ma
è di attualità che anche gli altri territori, le altre
Unité
in questo periodo si stanno attivando con l'introduzione della
raccolta dell'organico, laddove non la si faceva ancora. Pertanto,
pur essendo cresciuta progressivamente l'autonomia di smaltimento,
è necessario avere a disposizione il nuovo sistema impiantistico
nel più breve tempo possibile, avviando con urgenza le fasi di
progettazione e realizzazione degli impianti.
In attesa dell'individuazione del modello organizzativo e
gestionale, che dovrà essere valutato anche sulla base delle nuove
indicazioni riportate nel nuovo Codice dei contratti pubblici di
cui al recente decreto legislativo n. 50/2016, si è data attuazione
a quanto previsto dall'articolo 2, lettera e), dall'articolo 5
della convenzione sottoscritta con la Regione in data 2 aprile 2003
e dalla parte seconda del regolamento riportante le norme tecniche
e amministrative per l'ampliamento del centro, approvato con
deliberazione della Giunta regionale n. 5200 del 30 dicembre 2002,
che costituisce allegato alla citata convenzione, ecco perché le ho
parlato della convenzione.
Abbiamo fatto le valutazioni che faceva lei, con la sentenza del
Consiglio di Stato, con una nota del 4 maggio 2016 è stato quindi
chiesto a Valeco di presentare, entro 60 giorni - che era il minimo
che potevamo dargli -, un documento in cui indichi:
l'individuazione degli interventi da progettare e realizzare
secondo gli obiettivi individuati dal piano regionale di gestione
dei rifiuti, quindi l'ubicazione l'abbiamo già scritta nel piano
rifiuti; la definizione del cronoprogramma e delle fasi di
progettazione e i criteri per la definizione del bilancio di
gestione delle relative tariffe attinenti ai nuovi servizi. Ciò
anche considerato che la tipologia degli impianti previsti nel
nuovo piano regionale di gestione dei rifiuti risulta essere
coerente con quelli individuati all'articolo 2 della parte 2 del
citato regolamento allegato alla convenzione. Da tale documento si
avrebbero quindi tutte le informazioni necessarie alla
progettazione degli impianti previsti nella fase 2 del piano
regionale - stiamo attuando la prima, ma ci portiamo già avanti
nella seconda fase del piano - fermo restando l'obbligo del
rispetto delle procedure di evidenza pubblica dettate dal nuovo
Codice dei contratti, in maniera tale da accelerare il più
possibile l'adeguamento del centro regionale di Brissogne. Tale
eventualità non risulta in ogni caso in contrasto né con la
scadenza della convenzione in essere con Valeco (31 dicembre 2017),
né tanto meno con l'individuazione del nuovo modello organizzativo
e gestionale che sarà individuato, si tratta solamente di non
perdere ulteriore tempo.
Grazie.
Presidente -
La parola al Consigliere Roscio.
Roscio (ALPE) -
Sulla prima parte l'Assessore ha fornito
alcune notizie, mentre sulla seconda parte ha sorvolato un po':
relativamente al modello gestionale, ha presentato la cosa com'è in
divenire, ma non si è voluto sbilanciare, noi vorremo seguire passo
passo.
È vero che nel piano è contenuto un quadro che delinea in
maniera generale quali impianti serviranno, altrettanto vero però
che, siccome la fase 1 è una fase in divenire, quindi - come ha
ricordato l'Assessore - alcune raccolte devono ancora partire e
stanno per partire, da quel lato lì sui dati certi da cui partire
per fare le progettazioni...abbiamo ancora qualche dubbio. Accanto
a quest'osservazione c'è il fatto che la tecnologia evolve in
maniera molto rapida, per cui quello che era opportuno anche solo
un paio d'anni fa forse diventa da prendere in considerazione per
il futuro. Detto questo, appena ci sarà questo documento, dove
l'attuale concessionario scriverà nero su bianco il cronoprogramma,
gli interventi e il piano tariffario, noi chiederemo che
l'Assessore venga in commissione per illustrare e per condividere
la direzione.
Sulla parte del modello gestionale dovremo per forza tornare,
perché è una parte che ovviamente, scongiurato un pericolo che era
quello dell'assegnazione dell'appalto che ormai non c'è più,
ovviamente resteranno da fare molte valutazioni soprattutto in
ordine a chi deterrà il controllo e sulle parti finanziarie per
fare le cose, quindi su quello dovremo tornare per forza, oggi
l'Assessore ha dato una risposta solo parziale, quindi prendiamo
atto.
