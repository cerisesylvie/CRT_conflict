Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 211 del 29 luglio 1972 - Resoconto
OGGETTO N. 211/72 - Legge regionale concernente: "Norme
integrative e di attuazione, in Valle d'Aosta, della legge 30
dicembre 1971, n. 1204, sulla tutela delle lavoratrici
madri".
Montesano (P.S.D.I.) -
Questa proposta di legge di
iniziativa del Gruppo della D.C. si può riferire all'oggetto n. 34,
proposta dalla Giunta...
(Voce:
ritirato) ...Sì, ma io
voglio sentire la dichiarazione in Consiglio... La dichiarazione
che deve fare il rappresentante...
Bordon (D.C.) -
Questa battuta del ritirato, che mi è già
stata ripetuta, mi convince sempre di più che è necessario che si
dica qualche cosa; cioè, che si dica che cosa: è logico, non forse
come il Vice Presidente della Coltivatori diretti, che l'Assessore
Albaney, a nome di Chamonin, abbia ritirato questo, perché qui
appare chiaro e lampante la preoccupazione, ed è una pensata non so
di chi, di voler sostituire a queste proposte che sono state
mandate, che sono indubbiamente suscettibili di miglioramento e di
variazioni. È stata proprio una pensata di qualcheduno che dice:
l'essenziale è che spariscano queste e rimanga quella di proposta
della Giunta.
A noi questo non preoccupa proprio niente, perché abbiamo sempre
detto sin dall'inizio che non aveva nessuna importanza se la
proposta era di Chamonin, della D.C., della Coltivatori diretti o
della Giunta. L'interessante era soltanto che venisse fuori
finalmente questo provvedimento, perché sulla valutazione in sé e
per sé del provvedimento, giudicheranno quelli che ne beneficeranno
certamente.
Ora, io non ho mai detto di ritirarlo, ho detto: io abbino. La
confusione sarà fra il ritirare e abbinare; però, io non me ne
faccio nessuna colpa di questo, perché chiamatela come volete, io
ritengo che queste proposte, che noi abbiamo fatte qui, possiamo
essere, per quanto ci concerne, e precisamente la 25 e la 26, che
siano benissimo abbinate alla 34 e alla 37 perché, in fondo in
fondo, quando noi esamineremo quelle della Giunta vediamo, se ci
sono dei miglioramenti ne siamo ben lieti, perché non abbiamo
nessuna intenzione di avere delle primogeniture, che sono ridicole
in confronto alla sostanza del provvedimento.
Quindi, se Albaney ritiene di ritirarlo, perché d'altronde, fa
parte della Giunta, io non ritengo di ritirare niente, ma di
abbinarle. Concludendo nel dire che siamo perfettamente d'accordo
sull'impostazione, se è più snella; se è meno snella; perché, per
esempio, l'osservazione fatta da Albaney, sulla burocraticità delle
mutue, beh, potrei anche non condividerlo, appunto, e poi sono
anche stupito perché, se non sbaglio, tu sei addirittura Presidente
dell'Epaca e, quindi, dovresti cercare di accelerare questa
lentezza. Quindi, non facciamo della polemica quando non ce n'è
bisogno. Quindi, io chiedo eventualmente che queste due proposte
siano abbinate alle altre dopo e se ne parli; perché, ripeto, e qui
non vorrei iniziare una polemica con Benzo, ma ho l'impressione che
Benzo, siamo vissuti in Giunta tanto tempo insieme, e me lo vedo
Benzo. Dice: noi la facciamo proposta di Giunta, eh no, sarebbe
semplicemente ridicolo, perché se questa è la pensata, non credo,
perché il cervello di Benzo dovrebbe arrivare a qualche cosa di più
e, quindi, lo escludo. Ma se fosse una pensata, perché l'essenziale
è venire avanti con questa soluzione, e se ce n'è una migliore di
quella che è stata proposta, ma noi ne siamo ben lieti, nient'altro
che questo.
Montesano (P.S.D.I.) -
L'Assessore, che ha presentato a
nome della Giunta la proposta n. 4, credo che si d'accordo nel fare
la discussione assieme. La parola all'Assessore Benzo.
Benzo
(D.P.) -
Quanto dice Bordon è esatto.
Nessuno, nessuno contesta in effetti la presentazione di questa
legge, che è stata presentata nel novembre, passata direttamente
alle Commissioni competenti. Dal novembre, purtroppo, è stata
esaminata solamente venti giorno fa. Non dipende, quindi, dalla
Giunta regionale se, nel frattempo, in campo nazionale è uscita una
nuova legge.
Ecco il motivo per cui ci siamo preoccupati di adeguare questa
legislazione a quella nazionale.
Era inutile fare una legge che prevedesse ottantamila lire di
erogazione, quando la legge nazionale ne dà cinquanta.
Il disegno di legge di iniziativa dei Consiglieri della D.C.
prevede la concessione di un assegno una tantum di ottantamila lire
a favore delle lavoratrici agricole, madri residenti in Valle
d'Aosta.
Il disegno di legge regionale di iniziativa della Giunta prevede
l'erogazione di un'assistenza integrativa, di trentamila lire a
favore, però, non solo delle lavoratrici agricole, ma anche a
favore delle lavoratrici artigiane, e di piccole attività
commerciali.
Tale riduzione dell'assegno, come dicevo prima, è giustificato
dal fatto che, nel frattempo, è andata in vigore la legge il 30
dicembre 1971, legge nazionale n. 204, che prevede la
corresponsione, a favore delle categorie di cui sopra, però tutte
comprese, di un assegno di cinquantamila.
Tutto qui. Pertanto, ritengo che possa essere, appunto in questo
caso, che l'abbinamento presupponga una possibilità di
accettazione, come già il Consigliere Bordon aveva detto in sede di
riunione di Commissione, per l'approvazione della legge che è più
globale, e nello stesso tempo integra solamente il quantum.
Fosson
(U.V.) -
Io vorrei chiedere all'Assessore
Benzo, io ritengo che sia, che la discussione sia da farsi
abbinata.
Ma vedo anche la maggiore completezza di questa legge, come ha
detto lui. Facciamo una cosa integrativa, ma lui ha detto: gli
artigiani e i piccoli commercianti; però io dal testo della legge
non deduco niente, piccoli commercianti e non ne deduco niente; e
qui, praticamente, la cosa è di poco conto perché facciamo uno
stanziamento di cinque milioni, invece, in un'altra legge facciamo
uno stanziamento di centocinquanta milioni e vorrei sapere un po'
cosa ne pensa Manganoni, che ha sempre sparato in quest'aula,
quando diceva, parlava di commercianti che hanno le ville a San
Pantaleon, una cosa e l'altra. Vorrei sapere se questi
commercianti, che sono in quelle condizioni e non i piccoli
commercianti, avranno poi diritto a questo assegno integrativo o
anche a quelle altre che vedremo poi dopo, all'assistenza
farmaceutica e tutto, perché d'accordo, siamo tutti per i
miglioramenti sociali, una cosa e l'altra, ma io ritengo che
bisognerebbe mettere un certo limite e, quindi, per il momento mi
fermo. Vorrei sapere dall'Assessore che ha detto "piccoli
commercianti", come li definisce e dove c'è questa dizione nella
legge che possa garantire che sono i piccoli commercianti e non chi
ha dei redditi molto forti.
Dolchi (P.C.I.) -
Io vorrei solo sapere, può essere una
mia, una mozione d'ordine se stiamo già discutendo le leggi
abbinato o se l'abbinamento si intende quando discuteremo la legge
34 della Giunta.
Montesano (P.S.D.I.) -
No, si discute già la legge
abbinata... 25 e 34.
Dolchi (P.C.I.) -
Quindi, l'Assessore Benzo ha già fatto
la sua relazione. Va bene.
Benzo
(D.P.) -
Le legge è globale e allarga
l'intervento; però è integrativa, essendo nel frattempo subentrata
la legge nazionale, presuppone quindi che l'altra legge sia
superata e sia ritirata. Mi pare ovvio.
Dolchi (P.C.I.) -
Quindi abbiamo la legge nazionale,
allora posso continuare?
Abbiamo la legge nazionale integrate per quanto riguarda le
categorie previste all'articolo 2, cioè coltivatrici dirette e
lavoratrici artigiane, lavoratrici esercenti attività commerciali,
una maggiore erogazione di trentamila.
Quindi, per essere chiari, per avere la chiarezza necessaria per
l'esame dei due provvedimenti, allora ci troviamo di fronte a una
legge nazionale che attribuisce a tutte le lavoratrici dipendenti
le cinquantamila lire e l'attuazione in Valle d'Aosta di
un'integrazione, prevista dall'articolo 2, solamente per le
coltivatrici dirette, artigiane e le esercenti attività
commerciali.
Ha già detto il collega Fosson; la preoccupazione di fronte alla
possibilità di definire piccole attività commerciali, cosa che
nella legge non è stato precisato.
Noi riteniamo che esiste anche un'altra categoria di lavoratrici
che non sono contemplate, che sono le lavoratrici casalinghe. Se
noi riteniamo che, per questo intervento regionale, possono
usufruire del beneficio coltivatrici dirette, quindi, in un certo
qual modo, esercenti attività contadina, così come le artigiane, le
lavoratrici attività commerciale, è chiaro che estendiamo
notevolmente il concetto ispiratore delle lavoratrici
dipendenti.
Noi siamo d'accordo sulla integrazione, però poniamo
all'attenzione della Giunta e anticipiamo che sull'argomento faremo
seguire una nostra iniziativa di legge. Poniamo all'attenzione
della Giunta la possibilità di estendere anche alle casalinghe
l'integrazione, cioè la concessione di un contributo, perché?
Perché è chiaro, senza correre il rischio di dare il premio di
natalità, però, se teniamo in considerazione il fatto che la
lavoratrice casalinga svolge la sua attività nella casa fino alla
vigilia del parto, ma che comunque abbandona questa attività nel
corso della degenza alla maternità, perché oramai, è chiaro, è
ovvio che non c'è più partoriente che non si rechi alla maternità,
abbiamo di fatto, come per altre lavoratrici una aggravio
dell'onere familiare, una diminuzione di quella che può essere
l'apporto lavorativo di questa categoria.
Noi riteniamo, per usare parole povere, che la casalinga moglie
di un operaio della Cogne che abbia già due figli e che abbia un
terzo figlio, si trovi in condizioni più disagiate e che abbia,
quindi, bisogno per la sua attività familiare di un aiuto, che non
un'altra partoriente delle altre categorie che qui sono contemplate
nella legge. Quindi, riservandoci di approfondire il problema con
una particolare casistica, noi fin da adesso annunciamo, pur con il
voto favorevole a questo provvedimento, previa risposta
dell'Assessore su quanto riguarda le piccole attività commerciali,
una proposta che allarghi, che estenda il beneficio di questa legge
anche alle casalinghe.
Montesano (P.S.D.I.) -
Consigliere Manganoni, lei ha
rinunciato? No. Altri interventi? Consigliere Bordon.
Bordon (D.C.) -
Io non ho rinunciato e non vorrei
impegolarmi in una discussione che venga fuori con dei parametri
sulla necessità della moglie dell'operaio della Cogne, o della
moglie del coltivatore diretto, perché sono sempre paragoni che non
sono simpatici. Le necessità sono quelle che sono.
Ora, noi abbiamo presentato, e non voglio neanche più che si
parli della proposta della D.C. o non della D.C., dei Consiglieri,
tutto il Consiglio, ha esaminato questa questione, ha portato
avanti questo problema; e non sto a ripetervi quello che è stato
scritto in presentazione di questa proposta di legge, perché sono
cose pubbliche e notorie. Quindi, necessità di aiutare, noi abbiamo
portato avanti il problema soltanto della Coltivatori diretti,
proprio perché ci aspettavamo che sarebbe venuta fuori questa
proposta del Consigliere Dolchi perché, se noi andiamo, come
potevamo aspettarci che venisse fuori quella degli artigiani? E mi
sembra che tutti e tre i casi siano da prendere in esame,
gradualmente, come ha detto bene Dolchi perché, probabilmente, se
si volessero fare dei paragoni, a noi sembrava che forse, avesse un
diritto di priorità la coltivatrice diretta; un diritto di priorità
in questo senso che, io penso, forse sto sbagliando perché, come ho
detto prima, non mi voglio impelagare in questo perché poi vado
fuori e mi trovo tutte le mogli degli operai della Cogne che mi
possono anche assalire; ma la moglie dell'operaio della Cogne ha,
secondo me, ha innanzi tutto da provvedere alla sua casa. Però il
pubblico notorio, ripeto per la seconda volta che la moglie del
contadino non ha solo da fare andare la baracca in casa, ma ha
anche da fare andare avanti qualche volta i lavori in campagna.
Questa è la discussione.
Tanti anni or sono, parlando, e consentitemi questa parentesi,
ma mi sembra che sia una cosa che ci tocca un po' tutti... una
piccola piazzetta di un centro di villeggiatura, avevamo delle
signore molto ben agghindate che criticavano come alle nostre
donne, in un pochissimo lasso di anni, venissero con un sacco di
rughe sul viso.
Ora, io dicevo che, mentre il contadino si alza magari alle
cinque, alle quattro il mattino e si alza anche la moglie e il
marito magari, l'illustre marito, come potremmo essere noi, fa il
pisolino dalle dodici e trenta alle due e, molte volte, la moglie
dalle dodici e trenta alle due deve tirare avanti, o arrivare a
casa alle undici per fare il pranzo, poi preparare qualche cosa per
la cena. Quindi, io ritengo che se dovessimo fare una priorità,
dare una priorità, questo debba passare. Comunque, non è questo lo
scopo che noi stiamo discutendo.
Noi abbiamo ritenuto che fosse valido, come siamo stati
d'accordo tutti. Quindi, nessuna priorità. Una cosa che abbiamo
preso in considerazione, che abbiamo cercato di mandare avanti al
più presto, chiedendo ottantamila, è venuta fuori e ce
l'aspettavamo l'integrazione delle cinquantamila dello Stato.
Sarebbe stupido che dessimo noi le ottantamila. Come d'altronde,
per rispondere a Dolchi, se non sbaglio, con la nuova legislatura
che viene fuori, con i nuovi contributi che si pagano per le
lavoratrici casalinghe, non so come si chiamano, a partire dal
primo luglio, ci sono anche altre norme che potrebbero comprendere
il puerperio, non lo so, lo vedrete voi, è competenza vostra.
Quindi, noi siamo d'accordo che vada avanti questo, con le
ottantamila che erano state richieste, e mi sembra che tutti
fossimo d'accordo su un certo, su una certa somma, perché qualsiasi
impiegata, e lo abbiamo nei nostri uffici, e ne siamo lieti che
siano aiutate in questo modo, ma prima del parto abbiamo un certo
periodo, dopo il parto ne abbiamo un altro, poi c'è l'allattamento,
ecc. invece, le contadine non ne avevano assolutamente.
Quindi, lieto che questo sia preso in esame per le contadine, se
possibile per le artigiane, se sarà possibile per le casalinghe,
per tutte le categorie che si trovano nelle stesse condizioni.
Naturalmente, sulla dinamica della concessione di questo
contributo io non voglio neanche entrare.
Probabilmente lo abbiamo fatto un po' tutti, quando viene fuori
il provvedimento, si dice: "vediamo un po' se ci può rendere
qualche cosa politicamente". Lo abbiamo fatto tutti, lo diciamo con
la massima sincerità; l'hanno fatto altri prima di noi, Benzo
scuote la testa, non farlo due volte perché tanto nessuno ti crede,
in quanto che noi sappiamo perfettamente che si cerca di portare,
attraverso la Giunta, dire diamo il sussidio direttamente,
l'interessante è soltanto questo, che, come diceva Albaney - e su
questo non sono tutto d'accordo con lui e ne discuteremo
eventualmente, amichevolmente, in altra sede - quando mi si dice
per esempio la burocrazia attuale - e su questo io vorrei proprio
una spiegazione - è molto più complessa, benissimo, se sarà vero
questo bene, perché non mi si venga mica a dire che molte volte la
burocrazia regionale per i contributi è molto celere, perché, se
dovessimo fare delle elencazioni, per esempio, di contributi - e
non voglio dire di quali Assessorati perché non è il momento - ma
che qualcheduno pungesse vaghezza di sapere quali, possiamo venire
anche a fare vedere che sono contributi che si aspettano da un
anno, un anno e mezzo e io mi auguro che, con questa soluzione
studiata dalla Giunta, sia certamente più celere e se non lo sarà
ritorneremo in argomento.
Montesano (P.S.D.I.) -
Io desidererei dal Consigliere
Bordon conoscere, perché naturalmente si tratta di due leggi quasi
simili, e si tratta di vedere di unificarle, perché non possiamo
portare al voto due leggi che si discostano...
Bordon (D.C.) -
Io penso, mi permetto Presidente, che
quel ritirare invece di abbinare sia stato proprio un malinteso in
senso buono; perché si capisce, noi arrivati a questo punto
dovremmo dire: per questa legge c'era una proposta di ottantamila
lire e le ottantamila sono rimaste in sostanza, perché qui se ne
danno trentamila per integrare le altre cinquantamila. Poi, ad un
certo momento, si sono inseriti gli artigiani per esempio, si sono
fatte determinate modifiche che dovrebbero accelerare le
liquidazioni di questi contributi, benissimo, noi siamo favorevoli
e, allora, a questo punto, se ritenete che la vostra, essendo
rimaste fisse le ottantamila lire, essendosi variate delle norme
che noi chiedevamo credendo di ottenere un qualche cosa di più
celere, noi non facciamo mica i capricci, vuol dire che, se
eventualmente non sarà poi più celere, perché una certa lentezza la
vedremo, la criticheremo, allora, e cercheremo di farla
modificare.
Quindi, con questo, io penso di avere risposto che per me va
bene quella che hanno presentata. Vada pure avanti quella perché ha
assorbito la nostra. Quindi va benissimo, per noi, l'abbiamo detto
prima, è la sostanza che interessa. Si capisce che noi parlavamo
della Coltivatori diretti; oggi mi si parla anche degli artigiani,
che cosa possiamo fare? Dovremmo dire no, discutiamo di questa,
facciamo passare questa per la Coltivatori diretti e l'altra per
gli artigiani. Non importa pure perché venga al più presto.
Albaney
(M.A.V.) -
Penso che col Consigliere
Bordon ci sia stato un malinteso, io parlavo di lentezza non per
quanto concerne la legge che stiamo esaminando, io parlavo di
lentezza col sistema di testo di legge che noi avevano presentato,
in quanto che, quindi non su questo qui, ma tu... (
Voce del
Consigliere Bordon
)
Montesano (P.S.D.I.) -
Non continuate le polemiche...
Albaney
(M.A.V.) -
No, sulla farmaceutica non
avete presentato niente, io parlavo, non ci siamo capiti...
Andrione
(U.V.) -
Ne parlate fuori, per
favore.
Albaney
(M.A.V.) -
No, parlavo di lentezza perché
il sistema che noi avevamo predisposto sulla farmaceutica che così
comportava? Comportava questo: la Regione dava cinquemila
cinquecento lire pro capite.
Montesano (P.S.D.I.) -
Sì, ma non è in argomento
questo.
Albaney
(M.A.V.) -
Va beh, ma stavo spiegando.
Montesano (P.S.D.I.) -
Ma ne parlate dopo, Albaney, scusi
un po'.
Albaney
(M.A.V.) -
Va beh, glielo spiego poi.
Montesano (P.S.D.I.) -
Scusi un po', stavamo parlando dei
sussidi alle lavoratrici madri, che cosa c'entra?
Albaney
(M.A.V.) -
Era per chiarire.
Montesano (P.S.D.I.) -
Lo chiarite dopo.
Albaney
(M.A.V.) -
Ritorno al progetto, io vorrei
proporre all'Assessore, poiché l'articolo 6, la presente legge
entrerà in vigore il quindicesimo giorno successivo a quello della
sua pubblicazione, io vorrei proporre all'Assessore che un
articolo, dato che la legge nazionale è andata in vigore il primo
luglio 1972, anche questo delle trentamila lire vada in vigore dal
primo luglio 1972 e, quindi, l'articolo potrebbe essere "i benefici
di cui alla presente legge decorrono dal 1° luglio 1972".
Montesano (P.S.D.I.) -
Io prima di tutto volevo, no, no,
forse lo dice lei, era rimasto sospeso il capitolo da indicare: è
754 sull'allegato. La parola all'Assessore Benzo.
Benzo
(D.P.) -
Brevemente, per quanto riguarda le
domande poste dal Consigliere Fosson, ribadisco innanzi tutto che
la legge nazionale è uscita il 30 dicembre 1971, quindi non ne
possiamo niente. Anzi, ben lieti che lo Stato ci abbia dato queste
cinquantamila lire, quando era stata presentata questa. Ma non
solo, ma la legge nazionale era, è già molto più estensiva di
quella presentata dai Consiglieri della D.C. perché, appunto recita
il titolo III della legge: "corresponsione di un assegno di
natalità alle coltivatrici dirette, alle lavoratrici artigiane e
alle lavoratrici esercenti attività commerciali". Quindi, signori,
è una risposta che do direttamente anche al Consigliere Fosson.
Sono tutti quelli che sono assistiti dalla Cassa mutua
commercianti, questo è pacifico, perché qui sarebbe forse opportuna
una piccola precisazione ancora. Abbiamo tre categorie di
lavoratori: i lavoratori dipendenti che hanno un loro sistema
previdenziale, i lavoratori autonomi che sono soggetti a un certo
nucleo di leggi e poi, per quanto diceva il Consigliere Dolchi,
logicamente c'è la categoria delle casalinghe, che è ancora a sé
stante. Però va approfondito lo studio perché necessita di una
indagine approfondita; ha ben accennato a una casistica, perché
bisognerà sapere quante sono. Mentre, per le esercenti attività di
coltivatrici dirette, lavoratrici artigiane e attività commerciali,
noi le conosciamo in quanto sono iscritte alle Casse mutue. Per le
altre non abbiamo precisato; vorrà dire che, quando ci saranno
questi dati, si potrà prendere anche in esame quel nuovo intervento
anche a favore di questa categoria particolare.
Come ripeto, è la legge nazionale stessa che prevede; questa è
una legge di integrazione e di adeguamento alla legge
nazionale.
Fosson
(U.V.) -
La risposta che ha dato
l'Assessore Benzo non mi soddisfa assolutamente perché, se la legge
nazionale prevede di dare le cinquantamila lire a tutte quelle
categorie, ha stabilito quelle categorie e buona notte. Noi
facciamo un'integrazione, una liberalità che noi facciamo,
un'integrazione, una liberalità che noi facciamo, mentre siamo
perfettamente d'accordo di darle alle lavoratrici che sono delle
coltivatrici, per tutte le ragioni che non sto a spiegare e che
sono presenti a tutti noi; e siamo perfettamente d'accordo, siamo
perfettamente d'accordo se dobbiamo classificare anche una parte
degli artigiani a una parte dei commercianti. Ma io dico, e mi
permetto di richiamare, che non è socialità o giustizia sociale
quando noi diamo, integriamo con i fondi della Regione, a delle
categorie che sono benestanti... Quindi, o c'è una differenza, in
base al reddito, o cosa, allora è un conto; qui sono cinque milioni
per questo cose, ma noi diamo l'assistenza farmaceutica così,
indiscriminata a tutti e, quindi, daremo, e non voglio fare dei
nomi, ma daremo ai fatti, daremo a tutti gli altri, daremo... sì,
signori, perché sono esercenti attività artigiane, sono esercenti
attività commerciali, non dipendenti da attività commerciali, e non
sono piccoli, no signore, non c'è limite... (
voce
) ...che
limite? Dove? No, ma come c'è un limite. No, praticamente, in base
al reddito c'è un versamento e, quindi...
Ma, ad ogni modo, bisogna fare una distinzione, perché il
reddito di due milioni, in aziende commerciali, intendeteci, è
corrispondente a un reddito di dieci milioni per lavoro
dipendente.
E, quindi, a un certo momento, per gli operai, gli operai della
Cogne, una cosa e l'altra pagano fior di quattrini per avere
l'assistenza farmaceutica e pagano anche loro una quota molto forte
e gli altri; noi diamo una integrazione così, a titolo gratuito,
per nostro conto.
Quindi, non parlo tanto di questo, perché mi riservo di vedere,
ma certo che facciamo una questione giusta. Lo richiamo solo
l'attenzione del Consiglio su questo, e poi si faccia pure quello
che si vuole e buona notte.
È inutile poi, a un certo momento, di venire, sentire tuonare da
parte fanno delle agevolazioni in un senso o nell'altro.
Balestri (P.S.I.) -
Io volevo chiedere... precisato
appunto per i commercianti l'appartenenza alla Cassa mutua, quale
era il loro; però volevo fare anche un'altra considerazione, visto
che si sta discutendo tanto su questo. Pensiamo che stiamo andando
a destra e, quindi, si ritorna verso il vecchio regime che
incrementare questi reparti è anche...
Benzo
(D.P.) -
Una veloce precisazione al
Consigliere Fosson. Premesso che ho visto che preso atto della
questione che la legge stessa prevede questo agganciamento alla
Cassa mutua, però non condivido per niente quel suo concetto di
socialità...
Montesano (P.S.D.I.) -
Un po' di silenzio, per
favore...
Benzo
(D.P.) -
In quanto sono due gli aspetti che
investono una giustizia sociale distributiva: una è quella di dare
a tutti i cittadini, indifferentemente, ciò che uno Stato civile
può dare di erogazione di servizi; un altro conto è che tutti i
cittadini paghino quanto devono pagare allo Stato, per avere questi
servizi. Questo è il concetto di socialità.
Quindi, non mescoliamo le cose; per quanto riguarda, invece, la
categoria proprio che li sottolinea, mi permetto di dire che,
invece, riteniamo noi come Giunta che, proprio per l'alto numero
del tipo di ambulanti che ci sono, ed è una categoria in cui le
lavoratrici di questo settore veramente faticano e fanno una grossa
fatica, e ce ne sono poi anche altre, è necessario avere questa
globalità...
Montesano (P.S.D.I.) -
Allora, considerate le
dichiarazioni del Consigliere Bordon, si passa alla votazione
dell'oggetto numero...
Lustrissy
(D.P.) -
Avevo chiesto la parola...
Bisogna chiarire che è un problema di legge e mi permetto di
chiarire in quanto la legge sta... l'Assessore Arbaney chiedeva che
la legge entrasse in vigore retroattivamente. La legge non può
entrare in vigore retroattivamente, ma entra in vigore dal giorno
della pubblicazione.
Il provvedimento può avere efficacia retroattiva e allora si
può, modificando un altro articolo, chiedere che il provvedimento
abbia efficacia retroattiva, cioè la decorrenza del provvedimento
nazionale.
Montesano (P.S.D.I.) -
Adesso il concetto bisogna
formularlo, bisogna inserirlo.
(
voci
)
Benzo
(D.P.) -
Al numero 2: alle coltivatrici
dirette, alle lavoratrici artigiane, alle lavoratrici esercenti
attività commerciali di cui, rispettivamente, alle leggi 22
novembre 1954, 28 dicembre 1956, 27 novembre 1960, residenti in
Valle d'Aosta, è concesso, in caso di... aborto spontaneo... un
assegno integrativo regionale, una volta tanto, nella misura di
trentamila a partire dal 1° luglio 1972.
Montesano (P.S.D.I.) -
La parola al Consigliere Savioz,
al quale chiedo scusa perché io avevo saltato il suo nome, qui
nell'elenco.
Savioz
(P.C.I.) -
I provvedimenti che sono
previsti da questa legge qui, noi possiamo anche essere d'accordo
su questa necessità di venire incontro alle lavoratrici madri
casalinghe, cioè coltivatrici dirette, ecc. Però non va dimenticati
che tutti questi provvedimenti spezzettati così, una volta per una
categoria, una volta per un'altra categoria, un'altra volta per
un'altra categoria, finiscono poi per fare delle discriminazioni.
Tant'è vero che si dice, e vorrei chiarire a Bordon la questione:
noi abbiamo sollevato la questione delle casalinghe e non
intendiamo parlare di casalinghe mescolando la questione delle
casalinghe con le persone di servizio, perché le nuove disposizioni
governative dell'assicurazione, ecc., vanno a favore di quelle
donne che prestano servizio a ora, o a giorni, o a settimane, o a
mese, che prima non erano contemplate. Ma la casalinga, la vera
casalinga non ha niente. Ecco il problema che si pone.
Quindi, il problema sollevato dal nostro capo Gruppo è un
problema di giustizia, è un problema di socialità, e noi,
naturalmente, non demorderemo da questa posizione perché, se
vogliamo andare incontro a coloro che hanno bisogno, e allora,
signori, dobbiamo esaminare attentamente anche il problema delle
casalinghe. Però, certamente bisogna stare molto attenti e vedere
quelli che sono i redditi della famiglia. Su questo punto qu credo
che le assicurazioni date dall'Assessore chiudano un po' il
problema sollevato, giustamente, dal nostro collega Fosson perché,
se noi diamo l'assistenza a quei commercianti, io non vorrei
neanche più parlare a quei commercianti, io dico alle persone che
hanno un certo reddito, e le inglobo tutte dentro dal primo
all'ultimo, non si deve dare l'assistenza con il denaro
pubblico.
È logico: l'assistenza deve essere data a quelli che ne hanno
veramente bisogno, a quelli che sono in condizioni di non poter
sopperire da esse medesime alle necessità della vita, perché allora
l'assistenza diventa un qualche cosa di più delle elemosine che
facciamo fino a oggi, come sistema sociale; perché molte volte si
parla di assistenza ma non è assistenza, è una misura di mendicità
da parte di chi la riceve, e una misura di ingiustizia da parte di
chi la dà.
Quindi, il problema che si pone per la nostra Regione, come per
tutto il resto del nostro Paese, è quello di arrivare al dunque, su
una questione così delicata. Quindi, io vado un po' fuori da quella
che è la presentazione di questa legge, e avrei tanto voluto vedere
finalmente un progetto che conglobasse un po' tutte le questioni,
perché qui siamo ancora in via di creare delle altre
discriminazioni, anche cercando di fare il bene, però non è una
questione di soluzione. Ritorno ancora sul problema delle
casalinghe e vorrei sentire una assicurazione in merito.
Benzo
(D.P.) -
Ho già espresso, Consigliere
Savioz, rispondendo a Dolchi; l'assicurazione è questa. Certamente,
anche questa è una categoria che va esaminata, ma approfondita
mediante un'indagine perché, mentre per le altre categorie noi
conosciamo esattamente il numero, perché sono collegate alle Casse
mutue, in questo caso non abbiamo i dati e, quindi, approfondiremo
la casistica.
Montesano (P.S.D.I.) -
Allora si passa alla votazione
articolo per articolo dell'oggetto n. 34. Guardi Consigliere
Fosson, non si può intervenire più di due volte. La dichiarazione
di voto, va bene.
Fosson
(U.V.) -
Io chiedo scusa ma a un certo
momento, voglio fare una dichiarazione di voto. Perché mentre per
una parte sono perfettamente d'accordo, quindi, io voterò a favore
di questo provvedimento, però prendendo atto, particolarmente, che
c'è un limite nell'erogazione. Qui è di poco conto, per questo
articolo qui, è maggiore per l'altro, che 'è una limitazione di
reddito per le altre due categorie. Pur riconoscendo che questa
limitazione di reddito sposta il problema completamente verso le
altre categorie ma, ad ogni modo, la legge, prendo atto che la
legge nazionale, che io non conosco in questo momento, prendo atto
delle dichiarazioni dell'Assessore che c'è un limite di reddito e,
in base a questo, io voto a favore. Però restano chiare tutte le
riserve che ho fatto prima perché sono, credo, fondate.
Montesano (P.S.D.I.) -
Altre dichiarazioni? Non ce
n'è.
Allora si passa alla votazione.
Articolo 1: il Consiglio approva.
Articolo 2: il Consiglio approva.
Articolo 3: il Consiglio approva.
Articolo 4: il Consiglio approva.
Articolo 5: il Consiglio approva.
Articolo 6: il Consiglio approva.
(
voci
)
Quindi, andiamo avanti per queste leggi qui, poi...
Oh, io vi annuncio che, per ragioni luttuose mie, nel pomeriggio
io non ci sono; quindi, lascerò la presidenza al Vice Presidente
Siggia.
Risultato della votazione: presenti: 28; votanti: 28;
maggioranza: 15; favorevoli: 26, contrari: 2.
Il Consiglio approva.
Allora, si passa all'oggetto n. 26, la quale dovrebbe essere
abbinata al 37.
Ecco, dia lettura.
