Classificazione
ENERGIA
Risparmio energetico e fonti alternative



Oggetto del Consiglio n. 2828 del 21 giugno 2007 - Resoconto
OGGETTO N. 2828/XII - Predisposizione di iniziative
informative sulla certificazione energetica degli edifici.
(Interpellanza)
Interpellanza
Ricordata la normativa nazionale che prevede già a partire
dal prossimo luglio la certificazione energetica degli edifici di
civile abitazione di maggiore volumetria e dal 1° luglio 2009, per
tutti gli altri edifici;
Evidenziata la necessità di promuovere la conoscenza di tale
normativa e l'opportunità di utilizzare gli attuali incentivi
statali per raggiungere più elevati livelli di efficienza
energetica degli edifici;
il sottoscritto Consigliere regionale
Interpella
Il Governo regionale se intenda:
1) predisporre una campagna di informazione sulle differenti
scadenze della certificazione energetica degli edifici;
2) prevedere un adeguamento della normativa in merito agli
aiuti per il risparmio energetico in modo da favorire i più elevati
livelli di efficienza energetica, almeno a partire dagli edifici di
maggiore volumetria;
3) predisporre un tavolo di lavoro tra Amministrazione
regionale, professionisti, amministratori di condominio e fornitori
di combustibili, al fine di coordinare degli interventi che,
attuando la normativa nazionale, consentano a tutta la popolazione
importanti risparmi economici e all'ambiente un forte recupero
della qualità dell'aria.
F.to: Sandri
Presidente
- La parola al Consigliere Sandri.
Sandri (GV-DS-PSE)
- Nei prossimi giorni ormai, fra 10
giorni, gli edifici più rilevanti dal punto di vista volumetrico
avranno la necessità di avere una certificazione energetica, mi
sembra quelli superiori ai 1.000 metri quadri, e a scadenze
annuali, credo che il completamento sia a partire dal 2009, tutti
gli edifici ovunque essi siano e di qualunque dimensioni essi siano
devono avere una certificazione energetica, in modo che
l'acquirente possa sapere quanto andrà a spendere perché quella
casa è stata coibentata bene, ha un impianto efficiente, oppure è
coibentata male e tutto questo si valuterà in litri di gasolio
consumati all'anno per metro quadro per il suo condizionamento e
riscaldamento: questo è un dato molto interessante ed è
un'occasione di fare una serie di ragionamenti. Volevamo chiedere
al Governo regionale come intendeva muoversi in questa occasione,
che potrebbe essere un'occasione intanto di informazione per i
cittadini, credo che tantissimi nella popolazione valdostana non
siano a conoscenza di questa scadenza e credo che in particolare si
debba fare un'azione di informazione nei confronti dei
professionisti, perché può essere un'occasione per richiamare tutti
alla necessità di arrivare a case che abbiano una forte efficienza
energetica. Richiamo fra l'altro le leggi della Provincia di
Bolzano, che hanno già consentito riduzione a 3-4 lt/mq di gasolio
all'anno per degli appartamenti che sono quasi a bilancio
energetico zero. Già scendere sotto i 10 lt/mq sarebbe un dato
importante non solo dal punto di vista del risparmio energetico, ma
anche della salute, perché, dato che quasi tutto il riscaldamento
in Val d'Aosta è fatto con combustibili fossili, significa ridurre
le emissioni nell'area e quindi l'inquinamento e tutte le
problematiche relative a questo tipo di danno ai polmoni.
Si voleva capire non solo l'informazione, ma anche come tarare i
provvedimenti; attualmente abbiano una legge regionale che non
funziona sul risparmio energetico, nel senso che non c'è stata una
domanda per pannelli solari che ce ne fosse una, sembra che la
situazione stia invertendosi, quindi abbiamo un aspetto positivo,
ma forse si sta invertendo per il 55% che il malaugurato Governo di
Centro-Sinistra ha messo a favore dei cittadini, da scaricarsi
dalle tasse in soli 3 anni: questo significa uno sconto effettivo
di quasi il 20% annuo per 3 anni per comprarsi tali pannelli solari
ed altri provvedimenti di risparmio energetico. Vorremmo capire se
c'è la volontà di andare ad adeguare la legge regionale per
consentire di fare dei passi in avanti. Soprattutto credo vi sia la
necessità di intervenire, proprio perché adesso siamo sui volumi
più grossi, la prima scadenza si riferisce agli impianti più
grossi, di fare qualche norma specifica per gli edifici più
grandi.
Infine pensavamo che potrebbe essere interessante un
coordinamento fra tutti gli attori di questa cosa e vorrei
evidenziare gli amministratori di condominio, perché c'è sempre
stata un'evidente simpatia fra gli amministratori di condominio e i
gestori di prodotti petroliferi. Credo si debba invece arrivare a
una maggiore simpatia fra gli amministratori di condominio e il
risparmio energetico. Bisognerebbe capire se in un tavolo di questo
genere non si voglia non solo prepararlo, ma anche indirizzarlo
perché, grazie a queste normative che riprendono delle direttive
comunitarie, si possa giungere a un livello di consumi energetici
in Val d'Aosta decisamente più basso dell'attuale, con le
inevitabili positive ripercussioni sull'area che respiriamo.
Président
- La parole à l'Assesseur aux activités
productives et aux politiques du travail, La Torre.
La Torre (FA)
- Gli interpellanti hanno fatto bene a
ricordare la normativa nazionale, che credo non sia stata recepita
nella sua complessità dalla maggior parte dei cittadini e anche
complessivamente dalla maggior parte dei Consigli comunali, ossia
non ci si rende conto fino in fondo di cosa voglia dire parlare di
certificazione energetica e di vincoli che mette la legge che lei
ha giustamente sottolineato. Va detto che chi non avrà la
certificazione energetica, parliamo per edifici da 1.000 metri in
su, quando andrà dal notaio e dovrà fare l'atto notarile di
cessione, non potrà farlo, perché, se non allegherà la
certificazione energetica, non potrà avere regolarità l'atto. In
tal senso deve preoccupare ancora di più che dal 2009 varrà per
tutti gli altri edifici, quindi è evidente che è una normativa su
cui non si è riflettuto abbastanza e su cui ancora molto c'è da
fare. L'altra cosa che mi trova d'accordo, e credo che in questo
Consiglio si siano espresse più sensibilità in tale senso, è che la
vera sfida dei prossimi 2-3 anni è il risparmio energetico e, se è
la vera sfida per il resto del mondo, in Val d'Aosta lo è ancora di
più perché viviamo una situazione di regione di montagna dove le
condizioni climatiche non ci sono favorevoli, quindi il risparmio
energetico diventa uno dei punti su cui dovremo confrontarci e non
solo, ma conseguentemente la difesa ambientale. Qui è chiaro che è
un ragionamento trasversale che investe e deve impegnare più
Assessorati -ambiente, lavori pubblici ed altri - e non solo
l'Assessorato dell'energia.
Non ci dimentichiamo che l'informazione è partita a rilento,
quindi, come Assessorati, stiamo cercando di portare avanti, così
come si vede con "ECOLO" e con tutta una serie di iniziative che si
sono intraprese e che però non bastano. Su questo vogliamo
investire molto, così come faremo adesso sulla riconversione degli
automezzi, perché la riconversione degli automezzi o la loro
trasformazione è un passaggio culturale su cui dovremo investire
molto in informazione, per far capire come è importante arrivare a
questo risparmio sui combustibili fossili che lei sottolineava, di
cui in Val d'Aosta abbiamo quasi un piccolo record pro capite
rispetto alle altre Regioni, consumiamo molti più carburanti
fossili pro capite che nelle altre Regioni italiane. Il discorso
delle leggi quindi diventa un fatto particolare e delicato, perché
molte leggi, non essendo recepite nel loro complesso, avrebbero
bisogno di leggi locali e di regolamenti comunali che fossero dei
percorsi obbligati. È chiaro che anche qui il discorso dei
regolamenti comunali e di altre cose non ci facilita la situazione,
perché oggi si possono mettere delle parabole satellitari nei
centri storici e non si possono mettere dei pannelli solari: questo
è un "Equilibrio" su cui andrebbe fatto un ragionamento.
Per tornare alle domande che lei fa sulla certificazione
energetica, farò un percorso che dovrebbe essere la risposta che
lei sta cercando da me. La certificazione energetica degli edifici
è stata prevista dal decreto legislativo 19 agosto 2005, n. 192,
che era l'attuazione di una direttiva CE relativa al rendimento
energetico nell'edilizia. Con deliberazione n. 3039 in data 13
ottobre 2006, la Giunta regionale ha approvato la costituzione di
una Commissione consultiva finalizzata all'esame e
all'approfondimento delle problematiche legate agli adempimenti
previsti per l'attuazione del decreto legislativo n. 192, affinché
la stessa elabori delle proposte da sottoporre all'approvazione dei
competenti organi istituzionali della Regione. La Commissione ha
esaminato le diverse problematiche legate all'opportunità di
recepire la direttiva comunitaria tenendo in considerazione le
caratteristiche climatiche della nostra Regione, nonché la
specificità della tipologia costruttiva del patrimonio edilizio
esistente e su questo forse va detto, perché stanno emergenti
incontri, dibattiti e riflessioni, che il nostro patrimonio
edilizio è costruito con vecchie tipologie, per cui è un patrimonio
su cui si deve assolutamente intervenire. Se diventa però difficile
intervenire sull'esistente, non appena andiamo a "mettere mano" a
ciò che è stato costruito sia in termini economici che operativi,
sicuramente è indispensabile intervenire su quello che si
costruisce di nuovo. Le proposte che la Commissione ha ritenuto di
fare sono di elaborare un disegno di legge regionale che recepisca
i principi comunitari e nazionali, sulla scia di quanto hanno già
fatto alcune Regioni italiane (Piemonte, Lombardia, Toscana,
Emilia-Romagna); attendere l'approvazione, da parte del Governo
nazionale, degli strumenti applicativi previsti dal decreto
legislativo n. 192 che dovrebbe venire fra poco; attivare
attraverso il CELVA un criterio comune di censimento degli edifici
pubblici e privati, necessario per individuare successivamente dei
criteri specifici da adottare in Valle d'Aosta per la
certificazione energetica (al momento è stata messa a disposizione
del CELVA una scheda di censimento elaborata dall'ARPA, che potrà
essere utilizzata dalle singole amministrazioni comunali). Sarebbe
prematuro pertanto attivare una campagna di informazione su
argomenti per i quali non sono ancora stati definiti tutti gli
aspetti sostanziali, sennonché è indispensabile attivarla, quindi
il problema è accelerare per avere queste informazioni e questi
elementi per fare una campagna mirata, che deve essere
assolutamente fatta.
La seconda domanda: il sistema di adeguamento delle agevolazioni
finanziarie è già stato previsto e delineato dal Piano
energetico-ambientale approvato dal Consiglio regionale nel 2003,
così come attuato dalla legge regionale 3 gennaio 2006, n. 3 (Nuove
disposizioni in materia di interventi regionali per la promozione
dell'uso razionale dell'energia). Le attuali modalità applicative
della medesima legge sono già strutturate per favorire i livelli
più elevati di efficienza energetica anche mediante
l'incentivazione della concentrazione delle utenze energetiche e
quindi mediante la realizzazione di impianti di taglia
medio-grande. Il 1° giugno la Giunta regionale ha approvato un
nuovo testo delle suddette modalità applicative allo scopo di
aggiornare il sistema di incentivazione alla luce dell'esperienza
maturata dagli uffici nel corso del primo anno di attuazione della
stessa e confermo quello che diceva prima lei: che nel 2007 abbiamo
un'esplosione di richieste di pannelli solari e di incentivazioni
economiche per poterli applicare. Sarà merito della legge
nazionale, sarà che la nostra legge è stata meglio spiegata e
capita, sarà che i nostri uffici si stanno potenziando, quindi nel
2007 c'è un'esplosione (poi le darà i dati precisi). In futuro la
necessaria attività di adeguamento delle modalità applicative sarà
portata avanti su proposta del Centro di osservazione previsto
dall'articolo 3 della legge regionale n. 3, costituito con
deliberazione della Giunta regionale n. 1343 in data 18 maggio
2007.
Terza domanda: l'attività di concertazione prospettata
nell'interpellanza è riconducibile a quella delineata nel Piano per
il risanamento, il miglioramento ed il mantenimento della qualità
dell'aria in ordine al raggiungimento degli obiettivi specifici,
secondo criteri di sostenibilità complessiva, anche mediante il
coinvolgimento delle parti sociali ed imprenditoriali. L'aspetto
che qui si dimostra più aleatorio è sicuramente quello legato alla
possibilità di far conseguire alla popolazione dei risparmi
economici veicolati da vantaggiose condizioni offerte eventualmente
dagli operatori del "settore combustibili" e spiego il perché. In
proposito una prima difficoltà potrebbe derivare dal fatto che gli
abituali fornitori di combustibili liquidi e gassosi provengono
anche da fuori Valle, per cui non sarebbe facile pervenire ad un
esaustivo raggruppamento degli stessi. Non solo, ma anche molti dei
venditori locali sono totalmente collegati ai grossisti esterni. Un
secondo fattore di problematicità potrebbe rinvenirsi nella
specificità dei mercati di riferimento, per cui si dovrebbero
affrontare separatamente le questioni afferenti alla formazione dei
singoli prezzi e tariffe - gasolio, gas metano e GPL -, in un caso
irrigidita dalle decisioni dell'Autorità di settore (gas metano),
poi non ci dimentichiamo che in questo momento siamo addirittura in
una situazione sospesa per la gestione delle reti del gas metano,
dove il Comune di Aosta è capofila insieme ad altri 19 Comuni, ma
in una situazione delicata di contenzioso, da una parte, con l'ENI
e, dall'altra parte, sospeso. In merito a questo ho chiesto una
convocazione con il Comune di Aosta per capire cosa stanno facendo,
perché la nostra preoccupazione è quella che, non venendo avanti
una soluzione alla gestione delle reti della distribuzione del gas,
si possano creare dei problemi, stiamo intervenendo quindi su
questo per dire che i problemi non sono pochi ... in un altro caso
lasciata all'iniziativa del singolo distributore in regime di
libero mercato (GPL). Ovviamente tutti i tentativi debbono essere
esperiti e io condivido con lei la necessità di innescare dei
tavoli di concertazione con le parti sociali che lei ha elencato.
Faccio un esempio per tutti: ci sono ancora più di 70 impianti a
nafta e sappiamo che dal 1° settembre questi impianti non potranno
più operare. Faremo uscire un'altra comunicazione, penso sia la
terza o la quarta, però mi chiedo a settembre, quando la normativa
impedirà a questi impianti di funzionare, cosa succederà, perché, a
quel che risulta, questi 70 utenti della nafta non stanno operando
per modificare i loro impianti. Diventa difficile confrontarci con
un sistema che non risponde. Dicevo, ovviamente tutti i tentativi
devono essere esperiti, se gli obiettivi sono il risparmio delle
famiglie e la qualità dell'ambiente, se del caso coinvolgendo
opportunamente la Camera delle imprese e delle professioni, cosa
che stiamo facendo. In passato una costruttiva esperienza è stata
effettivamente realizzata in materia di fornitura del GPL,
nell'ambito della quale è stato possibile far convergere gli
interessi di tutti i fornitori locali; tuttavia in quella
circostanza - ovvero l'occasione era il rimborso statale dello
sconto praticato nelle aree montane - il dialogo tra le parti è
stato facilitato dalla situazione di privilegio nella quale si sono
trovati gli imprenditori, accomunati dal regime di esenzione
fiscale consentito dal contingentamento; quindi era un interesse
dei rivenditori, che erano molto disponibili in quel caso alla
partecipazione. Ritengo che la sua interpellanza abbia un senso,
sicuramente faremo tesoro dei suoi suggerimenti e agiremo sulle
linee che le ho indicato.
Presidente
- La parola al Consigliere Sandri.
Sandri (GV-DS-PSE)
- Ringrazio l'Assessore per avere
dedicato un po' di tempo a riflettere su questa tematica, mi
permetto però di evidenziare alcune insufficienze nella risposta.
Cerco di spiegarlo con un paragone semplice. In Italia per tanti
anni si sono fatte delle campagne contro il fumo, ottenendo scarsi
risultati, poi si è messo l'obbligo di non poter fumare nei
pubblici esercizi e la cosa ha funzionato. Qui siamo nella stessa
situazione: possiamo spenderci per fare informazione e dobbiamo
farlo, ma alla fine dovremo mettere degli obblighi perché ci sono
ancora 70 condomini che viaggiano a nafta e non si riesce a fargli
capire che dal 1° settembre vanno al freddo; allora o si finisce
"all'italiana", per cui si farà una proroga, oppure verranno fuori
problematiche. Per me è fondamentale che in questi tavoli i
fornitori di combustibili locali e non locali ci siano, ma non
rispetto al prezzo, quanto rispetto alla necessità di affidare a
queste persone un compito attivo per far capire che il loro futuro
ha da essere dimensionato, che però possono svolgere un ruolo
positivo proprio nell'adeguamento ai combustibili fossili meno
inquinanti. L'altro elemento fondamentale è il problema degli
amministratori di condominio, è lì che dobbiamo agire pesantemente
e qui torna il discorso dell'obbligo: credo che si possa arrivare a
una legge che lei ha accennato essere in previsione, dove vi sia
una norma che dica che tutti i condomini, tutti gli impianti
pubblici o privati con più di 1.000 metri quadri di superficie
devono essere dotati di pannelli solari termici. Quelli sono gli
impianti in cui è più facile, perché spesso hanno un impianto
comprensivo anche dell'acqua calda, quindi c'è un guadagno
fondamentale e in più si impone un obbligo che in questa occasione
costa molto poco, perché c'è il contributo regionale, c'è il
contributo statale e c'è un beneficio per tutta la società.
Questo è un dato che deve essere preso in considerazione così
come quello della pubblicizzazione dei dati rispetto alle
certificazioni. Ho l'impressione che in Valle d'Aosta esistano
delle tipologie strutturali, che, rispetto al clima che avevamo e
non so se avremo ancora in futuro, sono totalmente inadeguati;
penso che per alcuni si parli di 25-30 lt/mq di gasolio annuo e non
certo i 3 o gli 0 a cui si sta puntando a livello internazionale.
Che siano pubblici certi dati, servono a tutti per riflettere su
questo tema e obbligare i pannelli solari significa consentire
delle certificazioni energetiche più basse, che significa un valore
maggiore a livello di rivendita, perché quello che diceva lei
dell'atto notarile significa che, se io ho un certificato
energetico che dice 10, ho un valore; se dice 20, ne ho un altro;
se dice 0, ne ho ancora un altro; diventa un interesse della gente
avere la certificazione energetica più bassa. È un discorso agli
inizi, ma credo che dobbiamo andare avanti con determinazione e
credo che l'obbligatorietà in alcuni settori come quello dei grossi
condomini e degli edifici pubblici più grandi potrebbe essere un
segnale. Quando metteremo i pannelli solari sul Palazzo regionale
sarà come aver detto ai Valdostani che i pannelli solari s'hanno da
fare; se non li vedono qui sopra, sarà difficile convincere i
Valdostani a metterli a casa loro.
