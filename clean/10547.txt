Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1540 del 8 novembre 1990 - Resoconto
OGGETTO N. 1540/IX - Progetti per il restauro e
l’utilizzazione del Forte di Bard
(Interpellanza).
Presidente - Do lettura dell’interpellanza
presentata dal Consigliere Riccarand:
INTERPELLANZA
Si è recentemente, e finalmente, concluso il complesso iter per
il trasferimento di proprietà del Forte di Bard dal Demanio dello
Stato all’Amministrazione regionale.
La Regione Valle d’Aosta è ora in possesso di un
complesso monumentale di notevole interesse che richiede, per poter
essere adeguatamente utilizzato, un impegnativo intervento di
recupero. Purtroppo, nonostante le mozioni approvate dal Consiglio,
la Regione arriva al passaggio di proprietà senza aver pronto un
progetto, discusso ed approvato, di sistemazione ed utilizzazione
del Forte.
Nel novembre 1984 il Consiglio regionale aveva approvato una
mozione che impegnava la Giunta a bandire un Concorso
internazionale di idee per l’utilizzazione del
Forte. Tale impegno non è stato rispettato dalla Giunta regionale
che, dopo un lungo periodo di attesa, si è limitata, nel dicembre
1988, ad affidare un incarico di progettazione per il restauro e
recupero funzionale del Forte all’architetto
Vittorio Valletti.
Tutto ciò premesso e ricordato che il Forte, con i suoi 500
locali, può diventare un importante centro polifunzionale con
musei, mostre permanenti e temporanee, attività espositive,
laboratori artigianali, attività ricettive, spettacoli ecc....,
il sottoscritto Consigliere regionale del Gruppo Verde
Alternativo
interpellanza
la Giunta regionale per sapere:
1) che cosa intende fare per definire un progetto di restauro e
utilizzazione del Forte di Bard;
2) se non ritiene opportuno portare all’esame
della competente Commissione consiliare i progetti finora elaborati
e le idee e proposte che si stanno esaminando per
l’utilizzazione del Forte.
3) se non ritiene opportuno prevedere
l’inserimento nel Bilancio di Previsione della
Regione per il 1991 di un primo congruo finanziamento per il
restauro del Forte di Bard.
Presidente
- Ha chiesto di illustrare
l’interpellanza il Consigliere Riccarand, ne ha
facoltà.
Riccarand (VA)
- Si è recentemente concluso
l’iter per il trasferimento della proprietà del
Forte di Bard dal demanio dello Stato
all’Amministrazione regionale. Questo iter era stato
avviato molti anni fa, ha avuto un percorso piuttosto lento e
difficile, comunque finalmente si è concluso.
Si è concluso senza però che l’Amministrazione
regionale sia arrivata al momento in cui diventava proprietaria
della struttura, avendo in mano un progetto definito, discusso,
approvato per intervenire su questa grande struttura.
Si tratta di un grande complesso che può avere una utilizzazione
molto interessante rispetto alla nostra Regione, può diventare un
centro di notevole attrazione, però è una struttura che richiede un
intervento molto impegnativo sul piano della progettazione, sul
piano finanziario, perché si tratta di un complesso monumentale
enorme.
Alcuni anni fa, esattamente nel 1984, il Consiglio regionale
aveva approvato una mozione che impegnava la Giunta regionale a
bandire un concorso di idee a livello internazionale per
l’utilizzazione del Forte di Bard. Questa strada del
concorso di idee è stata poi abbandonata dalla Giunta, secondo me
in modo non convincente e inspiegabile, che nel dicembre 1988
decise di affidare un incarico di progettazione per restauro e
recupero funzionale del Forte ad un solo architetto, cioè
all’arch. Vittorio Valletti. Quindi, abbandonata la
strada del concorso di idee, è stata scelta la strada di un
incarico ad un professionista. Da successive interrogazioni fatte
in Consiglio ci risulterebbe che quel progetto sia stato redatto,
però non è mai stato presentato ed esaminato in nessuna sede
consiliare, neppure in Commissione.
Si pone pertanto il problema di cosa facciamo di questo
complesso monumentale di cui siamo in possesso, che richiede un
intervento programmato e studiato con molta accuratezza e che
richiede degli impegni finanziari notevoli.
Lo scopo di questa interpellanza è quello di capire cosa intende
fare la Giunta regionale rispetto al Forte di Bard, che poi non è
soltanto il Forte in se stesso ma c’è tutto un
complesso che si estende alle fortificazioni vicine, alla strada
romana, al borgo medioevale di Bard, allo stesso borgo medioevale
di Donnas, cioè si tratta di un complesso che va visto nel suo
insieme. Vorremmo quindi sapere cosa si intende fare sia dal punto
di vista della progettazione, sia dal punto di vista degli impegni
finanziari rispetto a questo recupero.
Presidente
- Ha chiesto di parlare
l’Assessore al Turismo, Urbanistica e Beni Culturali
Pascale, ne ha facoltà.
Pascale (PSI)
- L’iter per il
trasferimento del Forte di Bard alla Regione non è ancora concluso,
anche se siamo in dirittura d’arrivo, perché mi pare
che il decreto sia alla registrazione della Corte dei Conti, e
finché non c’è l’assegnazione
definitiva non è possibile assumere dei provvedimenti in merito,
tanto meno inserire in bilancio una somma destinata
all’utilizzo o alla progettazione del Forte di
Bard.
Per quanto riguarda il concorso internazionale di idee,
certamente l’intenzione della Giunta è di arrivare a
fare un concorso di idee che però non riguardi solo il Forte di
Bard, così come è stato progettato dall’arch.
Valletti, perché il Forte di Bard è una struttura molto complessa,
di difficile ristrutturazione, priva completamente di aree per
parcheggi, per cui il problema è di coinvolgere in questo progetto
non solo il Forte di Bard ma tutto il borgo medioevale. Quindi
c’è da ripensare una destinazione complessiva.
Il progetto Valletti, che è il progetto di massima, prevedeva
l’utilizzazione del Forte di Bard come sede della
scuola diretta ai fini speciali, o come centro post- universitario,
mentre invece la scuola diretta, che inizia
quest’anno, mi pare abbia avuto
un’altra destinazione - destinazione futura - nella
sede di Verrès.
Comunque non c’è nessuna difficoltà a portare
questo progetto all’esame della competente
Commissione, se la Commissione lo richiede. Direi che
effettivamente noi dobbiamo prima avere le idee chiare di cosa
vogliamo fare all’interno di questo Forte, che non è
una struttura facile lo ripeto, e di come utilizzare tutto il borgo
medioevale di Bard, dopodiché, dando alcune indicazioni, non su una
semplice destinazione perché non è possibile, ma su diverse
destinazioni, si può andare ad un concorso di idee. Cosa che
cercheremo di fare non appena il Forte sarà definitivamente
assegnato alla Regione Valle d’Aosta.
Presidente
- Ha chiesto di parlare il Consigliere
Riccarand, ne ha facoltà.
Riccarand (VA)
- In Consiglio regionale circa un mese fa
il Presidente della Giunta aveva detto con molta chiarezza che il
Forte di Bard è di proprietà dell’Amministrazione
regionale; va bene, è stato fatto il decreto, ma se
c’è ancora qualche atto burocratico, ormai la
decisione è presa e possiamo considerarci proprietari di questo
Forte.
Credo che a questo punto non si debba più tardare neanche un
giorno, nel senso che non possiamo permetterci di aspettare ancora
anni per definire cosa si vuol fare. Il progetto Valletti non è
stato visto né dal Consiglio né dalla Commissione: io direi intanto
di esaminarlo per capire se va bene, se ci sono dei problemi, se si
ritiene di riprendere la strada del concorso di idee, che a noi
sembrava fin dall’inizio la strada più corretta.
Anche perché era bene, su un complesso così grande, avere delle
proposte a livello europeo, perché si tratta di un contenitore che
va studiato con molta accuratezza, perché bisogna poi mettere in
conto le spese di gestione di una simile struttura,
l’utilizzazione, i problemi della viabilità, dei
parcheggi, quindi è sicuramente una cosa molto complessa.
Però noi diciamo che o c’è già un progetto che va
bene e può essere quello di Valletti, ma non sappiamo in cosa
consista, oppure se questo progetto non va bene, se è necessaria
una rielaborazione ulteriore; soprattutto se è necessario un
concorso di idee, tanto più bisogna affrettare i tempi in modo da
avere in un arco di tempo limitato un’idea chiara di
quello che si vuole fare e poter cominciare ad intervenire.
Anche per quanto riguarda il discorso delle somme da impegnare
in bilancio, a noi non sembra che sia fondamentale il fatto che il
decreto sia registrato o meno, cioè ci sono una serie di impegni
che si possono assumere nei fondi globali che non hanno niente a
che vedere con il fatto che il provvedimento sia formalizzato; anzi
i fondi globali servono proprio per una serie di provvedimenti che
non hanno concluso il loro iter amministrativo ma su cui
l’Amministrazione regionale intende intervenire.
Quindi spero che una prima somma messa lì rispetto
all’intervento su questa struttura debba esistere in
bilancio regionale del 1991.
***
