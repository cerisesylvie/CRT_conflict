Classificazione
CONSIGLIO REGIONALE
Costituzione e funzionamento degli organi consiliari



Oggetto del Consiglio n. 1116 del 26 marzo 2015 - Resoconto
OGGETTO N. 1116/XIV - Reiezione di mozione: "Impegno per la
ricomposizione dell'Ufficio di Presidenza del Consiglio
regionale".
Presidente
- Punto 31 all'ordine del giorno. La parola a
uno dei proponenti? La parola al collega Laurent Viérin.
Viérin L. (UVP)
- Grazie Presidente.
Parliamo di una vicenda che ormai non sappiamo neanche più come
definire: è la questione della sostituzione del Presidente del
Consiglio. Abbiamo iniziato l'anno solare con delle dimissioni
in primis
del Presidente, poi di tutto l'Ufficio di
Presidenza. Le dimissioni sono arrivate contestualmente, alcune
annunciate da qualche membro dell'Ufficio di Presidenza, fatto sta
che a oggi - anzi, dall'inizio dell'anno - l'Ufficio di Presidenza
del Consiglio regionale, massimo organo elettivo della Regione
autonoma Valle d'Aosta, è senza presidente.
Tanto si è detto sin dall'inizio su come sarebbe stata risolta
questa questione. Per quanto riguarda la nostra forza politica, sin
dall'inizio avevamo richiesto un confronto tra le varie forze
politiche presenti in Consiglio per capire qual era l'atteggiamento
della maggioranza. Questo nostro atteggiamento non era solo quello
che abbiamo tenuto all'inizio di quest'anno, ma è lo stesso che
abbiamo avuto all'inizio della legislatura, quando, in occasione
del primo Consiglio Valle già subito rimandato di qualche giorno
perché mancava il numero per eleggere proprio il Presidente del
Consiglio, avevamo lamentato il non coinvolgimento dell'intero
Consiglio Valle, inteso come le diverse sensibilità presenti.
Nessuna riunione preliminare era stata fatta e voi siete arrivati
qui in aula a luglio del 2013 dicendo: benissimo, la squadra di
governo è questa! Ma ancora prima della squadra di governo avevate
proposto un Presidente del Consiglio che faceva parte, come
incastro di caselline, di un disegno che doveva collocare certe
persone di certe forze politiche all'interno di un casellario che
andava a comporre un puzzle politico. Union e Stella Alpina:
maggioranza risicata di diciotto, quindi più caramelle da
distribuire e, malgrado i numeri risicati, tre assessorati alla
Stella Alpina, il resto all'Union e così il Presidente del
Consiglio.
Si è iniziata una legislatura in modo poco felice: un Presidente
non eletto nella prima seduta; si è rimandato e poi non è neanche
stato eletto con i voti della sua stessa pseudo maggioranza, perché
così è stato. Mesi durante i quali la conduzione dell'aula è stata
difficile, proprio per questo clima che si era creato. Crisi di
governo, rimpastino, la Presidente del Consiglio chiaramente -
sempre come caramella - viene giostrata nell'incastro dei vari
tasselli e si riparte con alcune modifiche, intese come qualche
spostamento di poltrona che qualcuno ha dovuto digerire e che altri
si sono fatti andare bene; insomma, si parte con il governo bis.
Senonché, è un Presidente che viene sfiduciato dall'aula!
Cerchiamo di ripercorrere un po' le tappe così non ci
dimentichiamo niente, che non fa mai male. Il Presidente viene
sfiduciato dalla sua stessa aula e dalla sua stessa pseudo
maggioranza, sempre la stessa di prima, quella che aveva fatto già
la mancata elezione del primo non Presidente, intesa come non colmo
dei voti necessari. Vi fate un altro Presidente che però poi
sfiduciate voi stessi, perché noi eravamo sempre in diciassette!
Quindi, fa sorridere - per non piangere - il fatto che c'è una
risoluzione che però rimane lì. Vabbè, c'era l'estate, poi c'era
l'autunno, poi c'era l'inverno e a inizio anno arrivano le
dimissioni.
Diciamo questo perché da gennaio a oggi nessuna soluzione è
stata prospettata e ogni volta si convoca un Consiglio regionale
dicendo: adesso si apre un po' di dialogo tra le forze politiche.
Le forze politiche siamo noi qui, al di là dei movimenti fuori, ma
le persone, inteso come i Capigruppo, non hanno a oggi fatto una
riunione, se non alla vigilia dell'ultimo Consiglio Valle, per dire
se la maggioranza - che intanto è ancora quella di prima e forse
oggi possiamo aggiungere anche questo - ha ancora intenzione di
rivendicare questa figura come una casella inserita all'interno
della maggioranza? (opzione A) Ha intenzione di discutere con le
forze di opposizione, magari anche rivendicando la casella, ma
condividendola? (opzione B). Perché all'inizio noi non avevamo
contestato la figura di Emily Rini come Presidente del Consiglio,
ma il fatto che la sua stessa maggioranza l'avesse di fatto buttata
in un ruolo senza condividerlo, tant'è che noi esprimemmo una
candidatura alternativa solo dopo questa mancata concertazione. La
seconda volta venne fatto uguale. Questa terza volta per non
sbagliare non fate niente! Onde evitare di vedere cosa può
succedere, visto che tanto una crisi l'abbiamo fatta durare
settanta giorni e intanto siamo sempre lì: ma tieni duro! Vediamo,
poi in qualche modo risolviamo!
Questo è quello che sta succedendo! Non è che noi vogliamo
sempre tornare sugli stessi argomenti, però ci chiediamo se non
avete un minimo di pudore. Io mi dimentico anche le dimissioni di
chi poi ha rinunciato perché non è stato eletto, i
vicepresidenti...  Quelli ce li dimentichiamo, perché è stata
un'altra vergognosa pagina della politica valdostana. In tutto, mi
sembra che una quindicina di persone si sono già dimesse in questa
legislatura: tutta la Giunta, tutto l'Ufficio di Presidenza, un
vicepresidente, adesso anche qualche presidente di Expo! Ma
vogliamo continuare andare avanti così?
Oggi c'è quasi imbarazzo perché noi abbiamo presentato questa
risoluzione che qualcuno addirittura dice: "non bisogna accettarla!
non è legittima!". Nell'ultimo Consiglio giustamente non c'erano i
presupposti e allora abbiamo aspettato il successivo, tanto eravamo
sicuri che il problema rimaneva sempre lo stesso. Oggi la
ripresentiamo, tanto per non dimenticarci che questa cosa esiste,
ma noi non attribuiamo una responsabilità a chi oggi siede lì - che
sia chiaro! - perché chi si è dimesso è obbligato a stare lì finché
non ci sarà una soluzione alternativa, altrimenti non ci sarebbe la
reggenza di tante cose - ne abbiamo appena discusso - che devono
essere mandate avanti. Noi mettiamo in discussione un'altra cosa:
l'atteggiamento di questa maggioranza, perché ancora oggi non
sappiamo se è disponibile a discutere con le forze di opposizione.
Scegliete voi chi sarà ancora in opposizione, chi non ci sarà, chi
c'è stato e chi no: tutto va bene, ma intanto incontratevi e vedete
- vediamo! Anche se c'è una situazione politica che voi ritenete in
evoluzione - sono mesi che si dice in evoluzione! - ma alla fine i
rapporti di forza in questo Consiglio regionale a oggi sono questi.
Siete ancora disponibili a discutere con le forze di opposizione -
memori dei due tonfi che avete fatto, forse è il caso di
condividere un nome che sia della maggioranza o dell'opposizione -
o invece, come state facendo, non risolvete la questione così il
problema non esiste. Spesso si fa questo: non si parla di una cosa,
così non esiste il problema!
Noi oggi cosa chiediamo per arrivare al dunque, perché poi tante
cose le abbiamo già dette? Noi diciamo semplicemente che,
attraverso questa risoluzione, ci sia un impegno! Un impegno della
Conferenza dei Capigruppo a fare qualcosa che fino a oggi non avete
avuto voglia di fare! E non alla vigilia di un Consiglio Valle dove
si dovrà, tra l'altro, eleggere un intero Ufficio di Presidenza:
non solo il Presidente del Consiglio, ma un intero Ufficio di
Presidenza! Con l'imbarazzo di chi oggi siede lì e va a fare
inaugurazioni e presentazioni, ma siete sfiduciati, siete
dimissionari e rappresentate tutti noi! Ma noi non ci stiamo: noi
non ci sentiamo rappresentati da questa cosa qui! Purtroppo la
gente poi non è che fa grandi distinzioni, e questo a noi non va
bene.
Anche se non vi fa piacere parlare di queste cose: eh, bisogna
parlarne! L'impegno che noi chiediamo è che questa Conferenza dei
Capigruppo apra un dialogo, ma non nel senso che tanto che ci si
trova si parla, si dice "benissimo, ok" e poi ci troviamo un'altra
volta. Principalmente l'iniziativa dovrebbe essere delle forze di
maggioranza - noi crediamo che sia così che funziona - per capire
se c'è una volontà di addivenire alla soluzione per questa
presidenza. Esiste anche l'opzione che non abbiamo citato, forse
proprio perché non esiste più: che la maggioranza si voti un
presidente. Ma votatevelo! Che problema c'è? Vi siete votati due
presidenti per due volte: ma votatevi il terzo! Però almeno uscite
da questa situazione e dite qual è la vostra posizione, se una
posizione c'è! È questo che non si capisce, non solo in quest'aula:
fuori non si capisce proprio che cosa sta succedendo. Che cosa sta
succedendo? Perché un mese, una settimana, due mesi? Tanto, adesso
c'è una questione, ma poi ce ne sarà un'altra. Se si ha voglia di
prendere una decisione, la si prende!
Ripeto che noi siamo aperti a qualsiasi tipo di soluzione. Oggi
siamo ancora alle premesse, cioè al come fare per arrivare a una
soluzione, perché oggi neanche quella è stata messa in campo,
neanche un incontro per dire che cosa si fa. La maggioranza esiste?
Esiste ancora? Sarà modificata? È già modificata? I
niveaux
sono
différents
? Non sono
différents
? Si capisce che
qualcosa bolle, ma che problema c'è? Detto ciò, si faranno i
passaggi, si voterà un Presidente del Consiglio e si andrà avanti!
Però toglieteci tutti dall'imbarazzo! Oggi, tra l'altro, abbiamo
anche la vaga impressione che la responsabilità ricada magari anche
su chi non ce l'ha; non lo sappiamo. Intanto chi è seduto lì, è
seduto lì e deve rimanere seduto lì, però non c'è neanche
un'alternativa che viene proposta da questa stessa maggioranza.
Volete prendere ancora tempo: questo lo abbiamo capito. Oggi, noi
quello che chiediamo è che la Conferenza dei Capigruppo si riunisca
seriamente, con questa questione scritta all'ordine del giorno, e
che ci sia un percorso che porti al prossimo Consiglio. Se poi
avete altre idee ce le proporrete, ma che si fissi, perché è già
due volte che si fissa una data certa che poi diventa incerta!
Oggi, poi, abbiamo parlato delle questioni forestali dicendo "no,
ma è a posto, l'anno prossimo mettiamo... ": ma chi si fida più di
quello che dite! Ma chi si fida più! Voi cambiate le carte in
tavola ogni volta, nelle riunioni ufficiali e in quelle non
ufficiali: ogni volta è così! Si arriva fin lì e poi: no, eh no, è
cambiato! Non è così: noi non ci fidiamo.
Le cose si fanno in trasparenza, si fanno attraverso la
Conferenza dei Capigruppo o gli eletti, questo poi si può decidere:
noi abbiamo inserito la Conferenza dei Capigruppo, perché è
l'organo che dovrebbe teoricamente essere coinvolto su una cosa del
genere. Se voi invece volete aspettare perché avete altre cose, ma
ditelo! Mettetene uno di transizione che duri quindici giorni
invece che sei mesi: il primo è durato un po' di più, il secondo
meno, il terzo vedremo! Ma mettete qualcuno! Tirate a sorte, se non
riuscite a mettervi d'accordo, ma fate qualcosa! Noi - veramente! -
non ci sentiamo rappresentati da questa assemblea che dovrebbe
essere rappresentativa di tutti, noi compresi, noi intesi come
singoli, in gruppo, in opposizione o in maggioranza: noi tutti.
Quella attuale è una legislatura veramente vergognosa per
tantissimi aspetti e questa è un'altra e ulteriore pagina che sarà
scritta nei libri delle legislature - adesso non scomodiamo la
storia, perché sicuramente non è la storia importante quella che
viviamo noi - che si racconterà nei manualetti di
Portes
Ouvertes
, quando accompagnate in visita le scolaresche.
Al di là di aver fatto una crisi di settanta giorni, di aver
fatto dimettere la Giunta, il Presidente non si è dimesso, poi si è
ricostituita una Giunta, poi il Presidente si è risfiduciato, poi
non si è dimesso, poi si è dimesso tutto l'Ufficio di Presidenza,
adesso stiamo qualche mese senza Presidente e poi vediamo. Questa è
la conduzione che voi avete dell'assemblea e soprattutto della vita
amministrativa della nostra regione, perché la presidenza del
Consiglio ha comunque delle implicanze sulla vita amministrativa di
tutti noi e della comunità. Ancora una volta, se pensate che questo
sia l'atteggiamento giusto e che sia degno delle istituzioni che
rappresentiamo, noi pensiamo che sarete ancora incoraggiati a
continuare così. Grazie.
Presidente
- Siamo in discussione generale. La parola al
collega Borrello.
Borrello (SA)
- Solo per portare un piccolo contributo.
Bene ha fatto il collega Viérin a ripercorrere, come abbiamo fatto
più volte, la storia di questa legislatura, in merito alla
votazione dell'Ufficio di Presidenza. Abbiamo avuto modo di fare
tutta una serie di passaggi all'interno di quest'aula e, non
ultimo, nelle sedute consigliari più recenti, nelle quali in
maniera continuativa veniva iscritta all'ordine del giorno la
sostituzione dell'intero Ufficio di Presidenza dimissionario.
Nei miei precedenti interventi in merito a questo tema ho sempre
manifestato una valutazione di carattere generale sulla necessità
di aprire un confronto tra le varie forze politiche, cercando di
uscire da questo imbarazzo dal punto di vista istituzionale e
politico, che viene condiviso a 360 gradi da tutti gli eletti
all'interno di questa assise. È proprio per questo motivo che
all'interno della Conferenza dei Capigruppo, che è stata convocata
appena prima della riunione del Consiglio regionale ultimo, avevamo
fatto una proposta, che tra virgolette è anche all'interno del
vostro deliberato, di rimandare alla Conferenza dei Capigruppo
stessa la possibilità di iscrivere questo punto all'ordine del
giorno, in modo tale da poter discutere in maniera serena e
addivenire a una nuova definizione dell'Ufficio di Presidenza.
Affinché si possa determinare questo tipo di percorso ci devono
essere le condizioni, quindi non ci sembra opportuno andare a
mettere degli elementi temporali. Quello che volevo dire è che a
oggi nulla di nuovo c'è, rispetto a quanto definito la settimana
scorsa, in merito agli aspetti legati alla necessità della
Conferenza dei Capigruppo di addivenire a una discussione che possa
andare a definire nuovi rappresentanti all'interno dell'Ufficio di
Presidenza.
Presidente
- Altri? Laurent Viérin per il secondo
intervento. Prego.
Viérin L. (UVP)
- Solo per prendere atto e ringraziare
dell'intervento il collega Borrello. Se non abbiamo capito male,
sareste d'accordo nell'accettare?
(Voce fuori microfono)
Allora, magari, se ci decodifica per la gente normale quello che
ha detto in politichese. Grazie.
Presidente
- La parola al collega Farcoz.
Farcoz (UV)
- Grazie Presidente.
Semplicemente per fare la sintesi, anche da parte nostra, di
quello che è successo, non così remota, ma semplicemente
dell'ultima adunanza, in cui il Consiglio ha deliberato questo
oggetto: "la questione sospensiva testé proposta dal consigliere
Borrello e rinvia gli oggetti iscritti ai punti 4, 5 e 6
dell'ordine del giorno ad un'altra adunanza consigliare da
individuarsi da parte della Conferenza dei Capigruppo". Ora, nel
giro di quindi giorni, c'è una mozione in cui si dice che questa
Conferenza dei Capigruppo è commissariata, addirittura, nel
decidere questa data che nell'adunanza precedente abbiamo
deciso.
Capisco che cambiare idea va abbastanza di moda, però la
questione credo che sia che il Consiglio ha approvato una certa
via, che è quella di rinviare alla Conferenza dei Capigruppo la
decisione della data in cui si deciderà per la Presidenza del
Consiglio. Questo credo che sia un atto votato dal Consiglio a
maggioranza e di conseguenza questa è la nostra risposta.
Presidente
- La parola al collega Rosset.
Rosset (UVP)
- Grazie Presidente.
Essendo direttamente interessato, mi preme fare due
considerazioni. Sempre noi parliamo - lo faremo anche più tardi con
la prossima mozione - degli attacchi che vengono sferrati alla
nostra autonomia in questa epoca di rafforzamento del centralismo,
ma direi che vale anche il celebre adagio "chi è causa del suo male
pianga se stesso", nel senso che l'autonomia speciale si può
degradare anche per il suo cattivo utilizzo e la questione che
stiamo discutendo va in questa logica. È chiaro che la vicenda che
riguarda l'Ufficio di Presidenza non fa bene alle nostre
istituzioni e alla nostra credibilità, soprattutto in un momento
già di per sé già molto difficile. Siamo in una situazione
grottesca, in un grottesco regime di
prorogatio
, dove le
dimissioni del Presidente Viérin e dell'intero Ufficio di
Presidenza vengono rinviate di volta in volta, aspettando chissà
quale suggeritore che influenzi la decisione per la nomina del
Presidente.
Ora, è vero, consigliere Farcoz, che qui possiamo anche
aspettare. Aspettiamo pure, ma se lei crede che questa è la
soluzione migliore per dare credibilità ad una assemblea come
questa, io lascio giudicare i cittadini, i quali non solo sono
basiti, ma anche attoniti da questa situazione. A dire il vero
dovrebbero essere attoniti di questa maggioranza, ma si sa che il
vento dell'antipolitica alla fine non fa grandi distinzioni, quindi
siamo tutti sulla stessa barca. È per questo che chiedo con
decisione - noi richiediamo con decisione - che così non si può
andare avanti, in questa logica di trascinamento del problema, come
se la cosa importante fosse quella di sopravvivere in una
situazione politica che farebbe sorridere, se non ci trovassimo di
fronte alla lesione del Consiglio regionale. Ribadisco: alla
lesione del Consiglio regionale, caposaldo nel nostro sistema
parlamentare. È questo l'aspetto fondamentale!
Ma questa scelta fa gioco e conferma l'utilizzo della nostra
autonomia in un modo un po' presidenzialista, che prevede un ruolo
sempre più passivo e secondario della nostra assemblea, e questo
non va bene. E allora il Consiglio decida! Decida questa assemblea,
il proprio Presidente, il proprio Ufficio di Presidenza, attraverso
la convocazione di questa Capigruppo, ma si trovi la soluzione per
aprire una discussione e votare questo Ufficio di Presidenza.
Presidente
- Grazie collega. Altri? La parola al collega
Guichardaz per dichiarazione di voto.
Guichardaz (PD-SIN.VDA)
- Noi prendiamo atto di questa
mozione, che evidentemente non valeva la pena di essere posta alla
nostra attenzione, diversamente dalle altre che avete ritenuto
opportuno presentarci e che abbiamo firmato in quanto componenti
dell'opposizione. Mi sembra che qualcuno abbia già deciso dove
collocarci e che tipo di collocazione darci.
Sinceramente, devo dire che io non sono abituato ad un
linguaggio politico un po' allusivo e non troppo chiaro; parlo per
quanto riguarda me. Noi diciamo le cose che riteniamo di dover dire
sul contenuto della mozione e siamo ben contenti - lo devo dire -
che si parli finalmente di dialogo per la scelta della Presidenza
del Consiglio. È opportuno un dialogo e che questo sia aperto, per
quanto riguarda l'Ufficio di Presidenza del Consiglio, perché
effettivamente questa situazione di
vacatio
imbarazza un po'
tutti, ma imbarazza anche noi. Quindi, è bene che in un contesto
trasparente e aperto, che è quello della Conferenza dei Capigruppo,
si apra un dialogo.
Voi avete scritto "un dialogo serio": io penso che quando si
apre, un dialogo è serio comunque, perché nel momento in cui ci si
mette intorno ad un tavolo, nella trasparenza delle idee e delle
proposte, deve essere serio per forza. Perché mettere come
condizione del dialogo la serietà? Mi sembra che, tutto sommato,
sia un aggiungere una considerazione a un dialogo che probabilmente
c'è stato, che io personalmente non conosco e che non è stato
serio. Bene, quindi, che la minoranza e l'opposizione - dispiace
che su questa cosa non siamo stati più di tanto consultati -
ritenga che finalmente si debba aprire un dialogo serio. Magari
sarebbe interessante capire se voi avete elementi per dire che il
dialogo precedente, se c'è stato, non è stato serio: questo sarebbe
interessante che qualcuno di voi magari ce lo dicesse.
Il dialogo serio, a parere mio e nostro - ed è il motivo per cui
noi ci asterremo su questa mozione - è quello che non ha termini.
Siccome riguarda tutti e coinvolge tutto il Consiglio, come
giustamente avete chiesto, che sarà fatto nella trasparenza nella
Conferenza dei Capigruppo, è un dialogo che, a mio parere, nel
momento in cui viene indicata una scadenza, diventa un percorso a
tappe forzate. Se vogliamo fare un dialogo a tappe forzate, bene:
vorrà dire che vi prenderete e ci si prenderà l'impegno di trovarsi
H24
in Conferenza dei Capigruppo, magari chiudendosi in
conclave, per cercare di capire se è sostituibile e in che termini
la Presidenza del Consiglio e l'Ufficio di Presidenza. Ricordo,
come giustamente è stato detto, che bisogna mettersi intorno ad un
tavolo anche per cercare di capire chi saranno gli altri componenti
dell'Ufficio di Presidenza e per capire se esistono degli
equilibri, che mi sembra oggi siano stati teorizzati diversamente
da quelli che sono ancora presenti allo stato attuale.
Un'annotazione: non siamo stati noi a teorizzare in beata
solitudine i
niveaux différents
; qualcun'altro ha ipotizzato
i
niveaux différents
e oggi vengono lanciati lì in modo
allusivo, come se fosse una questione del gruppo PD-Sinistra VdA.
Non c'entra niente! È una cosa che non ha nulla a che vedere, oggi,
con un dialogo serio sulla composizione dell'Ufficio di Presidenza
e sulla scelta del Presidente del Consiglio. Bene che, finalmente,
di questo argomento si ragioni in un contesto trasparente e chiaro,
in cui si mettono sul tavolo contenuti, nomi, idee, proposte e
anche una prospettiva per il futuro. Secondo me, mettere una data è
un forzare il dialogo, rischiando da farlo diventare una cosa poco
seria. Prendiamoci il tempo che è opportuno prenderci. L'auspicio,
per quanto ci riguarda, è quello che, entro la prossima seduta
consiliare, ci sia finalmente un tavolo di Presidenza e un
Presidente rappresentativo di questo Consiglio, in grado di far
valere le regole a beneficio di tutto il Consiglio. Un organismo
finalmente legittimato, perché effettivamente - condivido con i
colleghi - un Ufficio di Presidenza dimissionario risulta anche un
po' imbarazzante agli occhi dei cittadini. Grazie.
Presidente
- La parola al collega Chatrian.
Chatrian (ALPE)
- Grazie Presidente.
Condivido la prima parte dell'intervento del collega Borrello
quando dice
che dobbiamo uscire da questo imbarazzo. Però
per uscirne, dato che faccio parte della Conferenza dei Capigruppo,
le opzioni devono essere chiare! Per uscire dall'imbarazzo, collega
Guichardaz, le opzioni devono essere chiare. Per poter confezionare
un Ufficio di Presidenza, oltre al Presidente, gradiremmo avere
qualche informazione in più da questa maggioranza. Se l'opzione A è
quella che interessa a voi, cioè confezionarvi il vostro Presidente
del Consiglio, allora arriverete in aula, ve lo votate, lo decidete
e ci direte: questo è il nostro Presidente del Consiglio. Oppure,
c'è un'opzione A1, che è quella di aprire un dialogo serio, ma tra
tutte le forze politiche, al di là di chi vorrà andare o di chi sta
ad oggi in maggioranza o all'opposizione! Gradiremmo saperlo dal
Presidente della Regione se c'è una volontà per l'opzione A1, cioè
l'impegnativa di questa mozione: quella di aprire un dialogo serio
tra tutte le forze politiche, maggioranza e opposizione. Tra tutte
le forze politiche! È questo che noi abbiamo chiesto nella
Conferenza dei Capigruppo.
C'è anche una terza opzione, chiamiamola A2. Se il contesto non
è chiaro, allora chiaritevi tra voi diciotto e magari
qualcun'altro, però noi entreremo nel merito e abbiamo sottoscritto
questa mozione, perché riteniamo che ci debba essere chiarezza, se
l'opzione è quella A2, tra chi è in maggioranza e chi è
all'opposizione. Altrimenti è molto difficile poter aprire un
dialogo serio -scusi collega Guichardaz - perché a oggi nessun
dialogo è stato aperto nella Conferenza dei Capigruppo, quantomeno
col gruppo ALPE.
Se c'è la volontà da parte di questa maggioranza di aprire il
dialogo a tutte le forze, noi ci saremo e per l'8 e 9 aprile ci
sarà un nuovo Presidente del Consiglio e un Ufficio Presidenza con
vicepresidenti e segretari di maggioranza e di opposizione. Se così
non è, fatevi il vostro Presidente e, terza opzione, come dicevo,
se invece la maggioranza è variabile fatecelo sapere al più
presto.
Presidente
- La parola al collega Laurent Viérin.
Viérin L. (UVP)
- Ringraziamo il collega Guichardaz per
aver risposto, a nome della maggioranza, su questo tema e
chiariremo subito perché non vi abbiamo coinvolti. Già il fatto che
vi indirizziate all'opposizione dicendo "voi", credo che sia già
una delle risposte, ma non abbiamo coinvolto il vostro gruppo
semplicemente perché su questa questione forse dovreste essere a
voi uscire un po' dall'imbarazzo. Nelle ultime adunanze del
Consiglio vi siete distinti con una posizione di attesa rispetto
alle forze di opposizione, che invece volevano risolvere questa
questione. Prendiamo atto che la posizione si è modificata rispetto
all'inizio della legislatura. Dove c'è un Presidente da votare, si
vota, collega Guichardaz! Prendiamo anche atto che lei è sulla
linea del collega Farcoz, con una distinzione: il collega Farcoz
parla di "data da destinarsi", lei di "non termine". Ma insomma,
piano piano siamo sicuri che queste
nuances
potranno
confluire in un'intesa.
Il fatto che non ci sia la soluzione di un problema e di aver
parlato di dialogo serio: beh, le questioni sono connesse. Il
dialogo che fino ad oggi c'è stato - forse non sono stato chiaro
nella mia esposizione - è stata una riunione della Conferenza dei
Capigruppo alla vigilia dell'ultimo Consiglio regionale! Tutti in
quest'aula siamo per un dialogo, ma quello che codifichiamo
attraverso la Conferenza dei Capigruppo non c'è stato. Tutti gli
altri dialoghi noi non li reputiamo dei dialoghi seri!
Oggi prendiamo atto che c'è una volontà che è un po' trasversale
- semitrasversale, via! - di una parte della maggioranza, di quel
che è rimasto della maggioranza con un pezzettino, che dice: ma sì,
abbiamo tempo! Ma noi non siamo così ingenui da non capire che
questo tempo sarà colmato da qualcosa: uscite da questo imbarazzo e
colmatelo subito! Questo noi stiamo dicendo! Noi non stiamo
contestando le scelte che ognuno di noi farà, stiamo semplicemente
dicendo: facciamo qualcosa! Che è diverso! Quindi se avete la forza
- avete! Considerato che noi siamo noi e voi siete voi - di
eleggervi un Presidente del Consiglio, visto che forse i numeri a
questo punto sono leggermente più sostenibili, ma votatevelo! O ci
sono altre questioni? O dovete aspettare... ? Perché non lo
capiamo! Adesso capiamo ancora meno!
Se invece voi pensate, come il collega Farcoz...  Scusi
collega Farcoz se le ricordo che l'ultima era una questione
pregiudiziale che diceva di fissare una data: lei l'ha
diligentemente, come sempre, letta. Questa mozione codifica
semplicemente una data intesa come quella del prossimo Consiglio,
non è che... ! Noi non commissariamo nessuno! Anche perché non c'è
nulla da commissariare: non c'è più niente.
Noi vogliamo capire, ma l'abbiamo capito senza bisogno di
ascoltare interventi di altri della maggioranza: l'abbiamo
perfettamente capito. Quello che diciamo è: apriamo sto dialogo
serio, secondo noi. Che sia un dialogo serio, perché non tutti i
dialoghi lo sono: ci sono dialoghi che portano a qualcosa e
dialoghi che non portano a nulla. Noi siamo sempre stati per il
dialogo, ma quando ha rischiato di portare, come poi ha portato, a
un accordo Union, Leone Rosso e PD, noi ci siamo sottratti e siamo
contenti che invece lei ne faccia parte. Per quanto ci riguarda,
noi riteniamo che sia un dialogo serio, quello che noi vogliamo
fare sulla Presidenza del Consiglio, senza mischiare altri tavoli
(ecco i
niveaux différents,
come noi riteniamo; poi ognuno è
libero di pensarla come vuole). Se invece la caramellina che arriva
in altri posti significa sbloccare altre caselle qui, fatelo! Ma
piantatela lì di prendere tempo, perché tutta la Valle d'Aosta l'ha
capito! Tutta la Valle d'Aosta l'ha capito. Noi oggi semplicemente
vogliamo capire come questa maggioranza - perché ancora c'è questa
maggioranza, se non abbiamo capito male almeno su questo; quel che
ne è rimasto - ci dica come intende muoversi, perché è una cosa di
tutti, non solo di una parte, di voi! È una parte che coinvolge
tutti.
Non c'è la volontà di fare questa riunione seria, perché
addirittura qualcuno riesce a non condividere e a astenersi anche
sulla richiesta di una riunione dei Capigruppo per aprire un
dialogo serio. Vediamo poi se anche la maggioranza si astiene o se
- come avevamo intuito, ma avevamo intuito male, dal collega
Borrello - almeno questo si poteva accettare: si convoca la
Conferenza dei Capigruppo e si intavola un dialogo serio. Volete
fissare la data dopo le elezioni comunali? Ma mettetevi la data
dopo le comunali! Avete i numeri per farlo: mettetevela! Volete
metterla dopo altre questioni che arriveranno? Fatelo, non c'è
problema! Però diciamoci tra di noi quale data vogliamo fissare,
altrimenti non capiamo perché c'è un Presidente del Consiglio:
possiamo abolirlo se non serve a niente! La gente fuori questo
capisce! Lei, Guichardaz, ci viene a dire in quest'aula che il
dialogo può andare avanti anche mesi, ma il Presidente del
Consiglio è eletto nella prima adunanza del Consiglio Valle
all'inizio di una legislatura, perché è il primo passo affinché il
Consiglio possa lavorare! Altrimenti, andiamo a votare e la
prossima legislatura l'apriamo con un Presidente del Consiglio che
eleggiamo dopo sei mesi. Non si può! Il primo atto di una
legislatura è l'elezione del Presidente del Consiglio!
Se adesso qui vogliamo prenderci in giro, facciamolo pure, però
smettiamola almeno di utilizzare il "politichese", che invece si
contesta in altre occasioni.
Quello che noi vogliamo dire è che non abbiamo attaccato
nessuno. Abbiamo semplicemente difeso una mozione che chiede
l'apertura di un tavolo tra le forze presenti in questo Consiglio,
per provare a eleggere il Presidente del Consiglio per il prossimo
Consiglio Valle. Non siete pronti? Avete altre cose? Non c'è
problema! Però almeno non tirate dentro noi e altre questioni,
perché noi non c'entriamo! Noi riteniamo che sia da eleggere: che
sia della maggioranza o dell'opposizione; l'abbiamo detto in
premessa. Anche uno della maggioranza! Se si ritiene che ci sono...
 Forse è questo che non va bene: adesso capisco anche questo.
Forse è questo che non va bene! Quando noi diciamo che la
maggioranza si elegga un altro Presidente: eh no, bisogna
aspettare! E allora capiamo un'ulteriore pezzo.
Comunque non abbiamo ancora capito, ma sicuramente qualcuno
adesso ci farà la sintesi di quale sia la posizione della
maggioranza, quella vera, quella ancora esistente e non ancora
modificata geneticamente; che ci dica oggi se abbiamo - se avete -
intenzione di risolvere la questione della Presidenza del
Consiglio. Invece, l'opzione B è la data da destinarsi di Farcoz,
che non è male come slogan: quando faremo questo? Mah, a data da
destinarsi. È il nuovo slogan politico in Valle d'Aosta: quand'è
che fai questo? Data da destinarsi. O sennò, terza opzione - non so
se si può fare, Presidente; chiediamo lumi all'ufficio legale -
aboliamo il Presidente del Consiglio, così risolviamo un problema
alla maggioranza e a qualcuno che ancora in maggioranza non è, ma
per poco.
Presidente
-La parola, per la replica, al Presidente
della Regione.
Rollandin (UV)
- Il dibattito di oggi fa seguito a una
serie di altri sullo stesso tema avuti nei giorni precedenti. Il
Presidente del Consiglio che è votato all'inizio della legislatura,
come sappiamo, non è sfiduciabile e difatti la delibera che era
stata presentata era un invito a dimettersi. Voglio ricordarlo,
perché sennò non lasciamo capire alla gente. Sappiamo che quella
mozione ha avuto i voti favorevoli, per cui l'invito era valido, ma
era un invito. Se il Presidente del Consiglio non si fosse dimesso
successivamente, quella mozione non avrebbe avuto esito, nel senso
che era un invito: votato a maggioranza, ma che rimaneva un invito.
Ho voluto ribadire questo, perché nello specifico non è che non c'è
un Ufficio di Presidenza, anche se dimissionario. L'Ufficio di
Presidenza c'è e può funzionare tranquillamente fino a quando non
sarà sostituito.
Detto questo, la risoluzione approvata la volta scorsa diceva
che attraverso la Conferenza dei Capigruppo si attiverà il
meccanismo per arrivare a definire la soluzione di questo problema.
Ora, voi ribadite di dare il mandato ai Capigruppo di portare
questo entro una data. Non abbiamo voluto mettere allora la data,
proprio perché si doveva fare un dialogo, che ribadisco, perché di
dialoghi ne abbiamo avuti! Non vorrei che qui si facesse finta che
nell'intertempo non c'è stato un dialogo a quattro; perché dobbiamo
dircelo! Allora, è inutile che si faccia finta adesso che qui non
si è mai parlato di questo tema: noi ne abbiamo parlato a quattro!
Vogliamo dirlo? E allora quello non era un dialogo serio? Allora ci
avete presi in giro? Ah, bene! Fa piacere saperlo! Capisco adesso
il senso del serio! Allora quelle erano parole a vanvera!
Diciamocelo, perché sennò io questo non lo capisco. Il dialogo è
stato aperto su questo tema specifico a quattro; è vero che non
c'era l'ALPE e non c'erano i Cinque Stelle, ma a quattro se n'è
parlato. Poi qualcuno si è sfilato e non ha più voluto continuare
il dialogo: questo dobbiamo dircelo!
(Voce fuori microfono)
No, non è stato detto questo... Ah bene! Mi fa molto piacere se
lo ribadisci.
Io voglio solo spiegare che non è che non si è tentato un
dialogo. Da questo dialogo a quattro qualcuno si è sfilato, per cui
questo dialogo è continuato comunque. Noi abbiamo votato una
risoluzione che dice: vogliamo che i Capigruppo riprendano questo
dialogo - tutti i Capigruppo - e si arrivi a una definizione. Non
abbiamo messo la data, proprio perché questo dialogo deve
cominciare e avere una sua collocazione naturale di dialogo, che
non è legato a tre giorni, una settimana, alla prossima assemblea:
deve avere un percorso che possa portare a una soluzione, se
possibile condivisa.
Lo ribadisco: qui non è il problema di voler fare solo
maggioranza, perché sennò sarebbe troppo facile. No: vogliamo che
ci sia un dialogo aperto e dare una risposta a quello che vogliamo.
Come tale, proprio perché è un dialogo aperto, vogliamo che ci sia
la possibilità di avere il tempo necessario
.
Quindi, noi
sull'insieme della mozione, proprio perché il mandato ai Capigruppo
c'è già, ci asterremo.
Presidente
- La parola al collega Laurent Viérin.
Viérin L. (UVP)
- Per chiarire, visto che probabilmente
non è stato molto inteso nell'intervento.
A onor del vero, Presidente - avevamo già risposto al collega,
ma probabilmente lei era distratto - noi abbiamo chiesto sulla
Presidenza del Consiglio un dialogo di tutte le forze; ecco i
niveaux différents
. Il dialogo a quattro era sulle elezioni
comunali di Aosta e quando io, in questo momento, ho cercato di
ricordare certi passaggi...
(Interruzione di alcuni consiglieri, fuori microfono)
Il collega Guichardaz non c'era, perché appartiene ancora a un
pezzo diverso.
Poi potrete parlare anche voi, quando avrete la parola, se anche
questa è civiltà.
Presidente
- Un po' di silenzio.
Viérin L. (UVP)
- È stato aperto un dialogo sulle
elezioni comunali, che ha portato all'accordo che citavo prima:
Union, PD, Leone Rosso, eccetera.
(Voci fuori microfono)
Su questa cosa noi abbiamo scritto in tutte le salse e
rivendicato da settimane e già nei Consigli a inizio anno -
prendete i verbali, se non ve lo ricordate - che la questione della
Presidenza del Consiglio (punto A) non era un baratto rispetto ad
altre caramelline che poi altri anno avuto...
(Voci fuori microfono)
... (punto B) non era una questione che doveva riguardare il
Consiglio Valle perché la Presidenza del Consiglio...
Presidente
- Collega Guichardaz, per cortesia!
Viérin L. (UVP)
- ... è una questione che deve riguardare
tutte le forze politiche all'interno di quest'aula. Se poi oggi voi
volete, come sempre, rimescolare le carte e cambiare, siete liberi
di farlo. La nostra posizione è questa! Se poi voi volete scegliere
anche per noi la nostra posizione - Presidente, lo sappiamo che lei
vuole fare così - noi non ci stiamo! La nostra posizione è chiara,
è limpida da sempre - da sempre! - e oggi abbiamo capito che lei ha
solo sancito e confermato che l'astensione annunciata dal collega
Guichardaz era poi quella della maggioranza su questo argomento;
senza nessun problema. Abbiamo ribadito che voi avete una data da
destinarsi e che noi (i colleghi che hanno firmato questa mozione)
avremmo voluto risolvere la questione in tempi più brevi, proprio
perché riteniamo che sia stata gestita principalmente dalla
maggioranza, la quale doveva sostituire questo Presidente, in modo,
a nostro avviso, non degno delle istituzioni che
rappresentiamo.
Come sempre noi non abbiamo problemi a rispondere a ciò che voi
cercate di interpretare. Vogliamo solo dire che i dialoghi erano
aperti su altri tavoli e che sempre voi avete cercato di
mescolarli, mentre noi abbiamo sempre cercato di dire che erano
tavoli diversi e proprio per questo gli abbiamo abbandonati. Tavoli
dove altri si sono seduti in modo molto pacifico e dove sono
rimasti: liberi di farlo, ma liberi anche noi di abbandonare certi
tavoli! E vedremo dove questi tavoli vi porteranno.
(Voci fuori microfono)
Presidente
- Collega Guichardaz, per cortesia!
La parola al collega Fabbri.
Fabbri (UVP)
- Grazie Presidente.
Come al solito, queste discussioni prendono un aspetto un po'
surreale, oppure riguardano - come possiamo dire - delle
retrovisioni che a me personalmente non appartengono. Però volevo
fare una piccola considerazione.
Qui ci viene rimproverato di aver dato un termine perentorio a
questo colloquio a cui tutti convergono. Questo termine perentorio,
in realtà mi sembra che sia una cosa chiarificatrice, anche per chi
ci sta ad ascoltare fuori! Perché sennò andiamo nella logica del
tirare a campare prima di tirare le cuoia, che la gente non
capisce! Semplicemente diamoci un termine! Sennò qui nessuno riesce
più a capire niente.
Lei Presidente diceva che il Presidente del Consiglio non è
dimissionabile, però poi dopo è stato sfiduciato dal Consiglio,
dopo di che si è dimesso. Dico bene?
(Voci fuori microfono)
Si è dimesso? Mi sembra che si sia dimesso. Non è sfiduciabile,
ma si è dimesso, giustamente nel
cursus
della cosa. Però chi
ci sta ascoltando da fuori pensa che ci sia un Presidente del
Consiglio che si è dimesso e che sono mesi che non riusciamo a
sostituirlo. E questi sarebbero i termini perentori dei quali siamo
accusati? Ma a me sembra piuttosto logico darci un termine e non
una cosa così, vaga, il tirare a campare che dicevo prima. Abbiamo
solo ed esclusivamente espresso questo nostro desiderio, che credo
che sia quello di tutti i nostri concittadini.
Presidente
- Grazie collega. Mettiamo in votazione
l'atto. La votazione è aperta. La votazione è chiusa.
Presenti: 34
Votanti: 34
Favorevoli: 14
Astenuti: 20 (Baccega, Bianchi, Borrello, Farcoz, Follien,
Fontana, Fosson, Guichardaz, Isabellon, La Torre, Lanièce,
Marguerettaz, Marquis, Péaquin, Perron, Restano, Rini, Rollandin,
Testolin e Marco Viérin)
Il Consiglio non approva.
Chiudiamo i lavori della mattinata, ci vediamo alle 15,30.
---
La seduta termina alle ore 13,06.
