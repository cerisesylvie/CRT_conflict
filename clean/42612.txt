Classificazione
ISTRUZIONE PUBBLICA
TRASPORTI E VIABILITÀ
Trasporti



Oggetto del Consiglio n. 159 del 3 dicembre 2020 - Resoconto
OGGETTO N. 159/XVI - Approvazione di mozione: "Introduzione
della gratuità dei trasporti pubblici per le visite scolastiche di
siti di interesse culturale della Regione".
Bertin (Presidente) -
Passiamo come d'accordo al punto
all'ordine n. 45, che è anche l'ultima mozione della giornata. La
consigliera Spelgatti per l'illustrazione.
Spelgatti (LEGA VDA) -
Uno degli impedimenti che
incontrano le scuole valdostane di ogni ordine e grado nel portare
gli studenti a visitare i siti d'interesse culturale della Valle
d'Aosta risiede nel costo del biglietto dei mezzi di trasporto
pubblici, non avendo i fondi necessari per sostenere la spesa e non
potendo richiedere alle famiglie il relativo esborso.
Vista l'assoluta necessità che i nostri studenti siano
accompagnati dagli insegnanti a visitare il nostro enorme
patrimonio culturale - è compito della Regione favorire in ogni
modo le scuole perché possano organizzarsi in tal senso - noi
chiediamo al Consiglio regionale d'impegnare il Governo regionale
ad adottare i necessari provvedimenti affinché le scuole valdostane
di ogni ordine e grado che accompagnino gli studenti a visitare i
siti di interesse culturale sul nostro territorio siano autorizzate
a usufruire dei mezzi di trasporto pubblici senza pagare il
biglietto.
Questo perché sostanzialmente le scuole hanno un budget a
disposizione, a inizio anno fanno una programmazione per quanto
riguarda le gite e poi chiedono un contributo ai genitori per poter
pagare il biglietto e quant'altro, per poter intervenire sui
biglietti d'ingresso piuttosto che sui trasporti per fare delle
gite.
È chiaro che nella programmazione, quando si organizzano delle
gite, si tende ad andare sostanzialmente fuori valle. Di
conseguenza, quando anche le scuole vengono invitate a visitare dei
siti tipo l'area megalitica e tutto il nostro enorme patrimonio
culturale, i castelli e quant'altro, il problema è che gli
insegnanti non possono chiedere un ulteriore esborso alle famiglie
per i biglietti per il trasporto e di conseguenza queste gite di
giornata non vengono fatte.
È invece fondamentale puntare sul nostro patrimonio culturale e
soprattutto far sì che i nostri studenti vengano portati a
conoscere il più possibile il nostro immenso patrimonio.
È assolutamente fondamentale, è una questione di identità, è una
questione di cultura, è una questione di radicamento territoriale,
è una questione d'insegnare proprio ai nostri ragazzi e ai nostri
studenti che cos'è la Valle d'Aosta, chi siamo, da dove veniamo e
anche appunto, in una prospettiva, dove vogliamo andare.
Dobbiamo investire sulle nuove generazioni e di conseguenza è
fondamentale che la Valle d'Aosta, e quindi la Regione, s'impegni a
risolvere questo piccolo problema perché poi si tratta soltanto del
mezzo di trasporto pubblico perché questo, parlando con insegnanti
e presidi, è il problema principale che incontrano e di conseguenza
con un piccolo sforzo si possono ottenere dei grandi risultati e un
grosso investimento sulla nostra cultura, sul nostro patrimonio,
sui nostri studenti e sulle nuove generazioni.
Presidente -
L'assessora Minelli ha chiesto la
parola.
Minelli (PCP) -
Ringrazio la collega Spelgatti per aver
portato all'attenzione del Consiglio regionale il tema delle visite
d'istruzione ai siti d'interesse culturale della nostra Regione,
siti che purtroppo non sempre e non da parte di tutti i Valdostani
sono sufficientemente conosciuti.
È vero d'altra parte che molte istituzioni scolastiche prevedono
delle attività di studio di approfondimento del patrimonio storico
e culturale della nostra Regione e svolgono un'importante funzione
educativa in questo senso. Le scuole prevedono a ogni inizio anno
delle compartecipazioni alle spese per tutte le attività
scolastiche da parte delle famiglie e già fin dal mese di ottobre
prevedono le visite, quindi un budget e una compartecipazione delle
famiglie dovrebbero essere previsti fin dall'inizio.
Da un punto di tecnico va rilevato che per poter utilizzare
gratuitamente i mezzi pubblici è necessario prevedere il rimborso
del relativo biglietto alle aziende di trasporto che in base ai
contratti in essere hanno diritto a percepire gli incassi derivanti
dalla vendita dei biglietti stessi.
Se gli istituti scolastici non dispongono di fondi sufficienti,
vi è in linea teorica la possibilità che sia l'Assessorato ai
trasporti a provvedere in merito tramite i propri capitoli del
bilancio regionale, forse però da un punto di vista tecnico sarebbe
più corretto integrare le poste di bilancio destinate a queste
attività a favore degli istituti scolastici.
Peraltro nella situazione attuale anche le procedure sarebbero
più complicate: invece che il pagamento diretto dei biglietti da
parte della scuola con fondi propri dovrebbe essere presentata una
richiesta di rimborso allegando i biglietti acquistati per
predisporre successivamente il relativo provvedimento di rimborso
che si andrebbe ad aggiungere al provvedimento della scuola di
autorizzazione e rifinanziamento dei viaggi d'istruzione.
A ogni buon conto, in passato l'Assessorato ai trasporti è già
intervenuto a favore delle istituzioni scolastiche, proponendo
l'approvazione di un apposito comma all'articolo 24 della legge
29/1997, "Norme in materia di servizi pubblici di linea".
All'articolo 7 bis infatti c'è scritto: "Nel caso in cui le
istituzioni scolastiche educative dipendenti dalla Regione
ritengano più opportuno per l'effettuazione dei viaggi d'istruzione
delle classi cui partecipano studenti diversamente abili,
utilizzare mezzi di trasporto più adeguati ancorché più onerosi
rispetto all'impiego di mezzi pubblici per garantire la
partecipazione e l'integrazione scolastica di tali studenti. Il
conseguente maggiore onere nei limiti delle risorse finanziarie
disponibili è posto a carico della Regione che vi provvede mediante
l'erogazione di apposito contributo".
Quindi per le classi che hanno degli alunni disabili, questa
possibilità di utilizzare i mezzi con l'intervento
dell'Amministrazione regionale era già prevista.
Quello che lei propone è una situazione diversa e che riguarda
la gratuità dei mezzi del trasporto pubblico locale per qualsiasi
visita d'istruzione ai siti della nostra Regione.
Quest'anno, come penso voi sappiate, non sono state autorizzate
le visite d'istruzione, a causa delle norme anti Covid che lo Stato
ha previsto. Tuttavia nell'ipotesi che nei mesi futuri ci possa
essere una mitigazione di questi divieti e di queste misure, è vero
che ci potrebbe essere per le nostre scuole la possibilità di fare
in primavera delle visite d'istruzione sul territorio.
Quindi con le risorse finanziarie che ci sono in questo momento
c'è la possibilità di pensare per questo anno scolastico di
predisporre un intervento normativo che consenta il rimborso alle
scolaresche in visita d'istruzione dei biglietti per l'utilizzo dei
soli mezzi pubblici regionali, con però la complessità tecnica e
amministrativa che ho descritto sopra.
Voglio anche sottolineare, l'ho detto prima quando abbiamo
parlato della risoluzione proposta dal collega Marquis, che è allo
studio dell'Assessorato la possibilità di prevedere, a partire dal
prossimo anno, l'introduzione della gratuità del trasporto pubblico
locale per i minori residenti nella regione. La proposta che
formulo alla collega Spelgatti relativamente all'impegno di questa
mozione è di aggiungere dopo le parole "siano autorizzate"
l'espressione "per questo anno scolastico", nel senso che
prevediamo ora un intervento per questo anno in ragione anche della
particolare situazione, tenuto conto che in futuro c'è questa
ipotesi allo studio di arrivare ad avere tutto il trasporto
pubblico locale gratuito per i minori residenti nella nostra
Regione.
L'impegnativa recita quindi: "Impegna il Governo regionale ad
adottare i necessari provvedimenti affinché alle scuole valdostane
di ogni ordine e grado che accompagnino gli studenti a visitare i
siti di interesse culturale sul nostro territorio siano autorizzate
per questo anno scolastico a usufruire dei mezzi di trasporto
pubblici senza pagare il biglietto".
Presidente -
La consigliera Spelgatti, sempre in fase di
replica.
Spelgatti (LEGA VDA) -
Assessore, la ringrazio, accetto
la modifica dell'impegnativa in virtù dell'impegno che lei ha preso
di portare alla gratuità per tutti i minori. Mi va bene che sia
solo per quest'anno scolastico, mi auguro però che poi veramente si
vada in quella direzione per il trasporto pubblico generalizzato
per i minori.
Presidente -
Possiamo mettere in votazione il testo come
è stato modificato. Apriamo la votazione.
Appello nominale dei Consiglieri presenti in remoto sulla
piattaforma zoom.
Guichardaz J. (PCP)
- Favorevole.
Testolin (UV) -
Favorevole.
Chiudiamo la votazione.
Presenti, votanti e favorevoli: 35
Il Consiglio approva all'unanimità.
