Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 581 del 11 novembre 1982 - Resoconto
OGGETTO N. 581/VII - DINIEGO DELLA CONCESSIONE EDILIZIA PER
LA REALIZZAZIONE DEI LAVORI DI COPERTURA DELLA PISTA DI PATTINAGGIO
DI AOSTA. (Interpellanza).
PRESIDENTE
: Do lettura dell'interpellanza in oggetto,
presentata dal Consigliere Minuzzo:
INTERPELLANZA
Venuto a conoscenza che la Commissione edilizia comunale di
Aosta ha "bocciato" il progetto di copertura della patinoire
aostana;
Considerato che tale "scandalosa bocciatura" crea molteplici
problemi, quali il ritardo dei lavori, il malumore degli sportivi
delle discipline del ghiaccio, possibile dirottamento del
finanziamento ed altri ancora;
Tenuto conto che dopo lunghi anni di richieste, di
sollecitazioni, di petizioni è stata finanziata la copertura delle
pista di pattinaggio;
Rilevato che tale decisione può causare un notevole danno
turistico ed economico alla città di Aosta ed alla Regione tutta
oltre che mettere in gravi difficoltà organizzative ed economiche
la Federazione degli sports del ghiaccio e alcune società che
svolgono attività su ghiaccio;
INTERPELLA
l'Assessore al Turismo, Urbanistica e Beni Culturali per
conoscere:
1)
i motivi per i quali è stato "bocciato" il progetto
in oggetto;
2)
se e quali iniziative ha assunto al fine di dare
avvio nei tempi preventivati ai lavori per la copertura della
patinoire;
3)
se è in grado di assicurare comunque il
finanziamento per la realizzazione dell'opera anche qualora i
lavori subissero ritardi a causa della decisione della Commissione
edilizia del Comune di Aosta.
PRESIDENTE
: La parola al Consigliere Minuzzo; ne ha
facoltà.
MINUZZO - (PSDI):
Questa interpellanza è nata dal fatto
che la Commissione comunale edilizia di Aosta ha bocciato il
progetto della copertura della patinoire di Aosta e vorrei
precisare subito, Signor Presidente, che quando dico "scandalosa
bocciatura" non voglio imputare responsabilità alcuna alla
Commissione edilizia che, chissà per quale motivo, ha bocciato
questo progetto.
Ritengo ovviamente che abbia avuto tutti i suoi motivi, peraltro
validi, a prendere e ad esprimere un parere del genere.
Resta sempre però una scandalosa bocciatura per il fatto che la
copertura della pista di pattinaggio di Aosta è un problema che si
sta protraendo ormai da diversi anni, per cui è per questo che
volevo ed avevo chiesto che fosse l'Assessore a rispondermi.
Ritenevo fosse ovvio e scontato che alla presentazione di questo
progetto, fosse già stata sentita la Commissione al fine di
accelerare l'iter burocratico.
D'altra parte, sappiamo che anche i privati lo fanno molte
volte: prima di presentare un progetto interpellano in modo
informale la Commissione al fine di non avere respinto il progetto
per la realizzazione di qualsiasi opera. Per cui, data questa
spiegazione della scandalosa bocciatura, sono sorte varie
preoccupazioni e sono quelle che probabilmente, da quanto detto
dagli organi di informazione, probabilmente si perdono i
finanziamenti per la realizzazione di queste opere.
Al di là del fatto che questo ritardo, inevitabilmente, porterà
ad una lievitazione dei prezzi, mi auguro che questa lievitazione
non comprometta la realizzazione dell'opera.
Vorrei sapere se effettivamente c'è la possibilità di perdere i
finanziamenti per la realizzazione di quest'opera, considerato che
inevitabilmente si va ad un aumento dei prezzi per la sua
realizzazione; se da parte di questa Giunta regionale c'è la
disponibilità ad intervenire per far fronte a questo aumento dei
costi di realizzazione e se il Presidente della Giunta è a
conoscenza dei motivi per i quali il progetto è stato bocciato.
Infatti, io ritengo che non si possano certamente addurre motivi
di architettura riguardo a questa bocciatura del progetto, perché
nella zona in cui è ubicata la patinoire, non vi è molto da
tutelare in fatto di architettura.
E' una zona piena di capannoni e di case fatiscenti, quindi non
riusciamo a capire se effettivamente questo è il motivo. Noi
pensiamo che il motivo sia qualche altro. E' probabilmente un
motivo che sarebbe giusto portare all'opinione pubblica anche per
il fatto che, per quanto mi risulta, nessuno in Commissione
edilizia ha fatto il minimo accenno a voler sentire chi ha
predisposto questo progetto prima di esprimere il parere di
bocciatura.
Grazie.
PRESIDENTE:
La parola al Presidente della Giunta; ne ha
facoltà.
ANDRIONE - (UV):
La Commissione edilizia esprime
semplicemente un parere; la concessione edilizia è concessa dal
sindaco.
Io non conosco i motivi per i quali la Commissione edilizia ha
ritenuto di esprimere il parere negativo in materia, ma il sindaco
può dare la concessione edilizia malgrado il parere negativo e può
trattare con gli uffici tecnici della regione se questo comporta
delle possibilità di varianti tecniche ad un progetto che
obbligatoriamente deve avere certe caratteristiche per poter
ottenere la concessione edilizia.
So che attualmente sono già iniziati dei contatti. Il ritardo è
un iter amministrativo che fa parte obbligatoriamente di qualsiasi
tipo di costruzione e potrà essere al massimo di 15 giorni. Si
vedranno quali sono le questioni in materia finanziaria.
I fondi la Regione li ha stanziati, vista anche la stagione non
credo che vi siano dei ritardi significativi nell'opera. Non appena
avremo la concessione edilizia, procederemo all'appalto.
Credo che vi siano stati dei contatti necessari con
l'Assessorato dei Lavori Pubblici, per cui questa mi sembra una
semplice vicenda amministrativa, come ne avvengono continuamente,
perché evidentemente la Commissione edilizia del Comune esprime un
parere negativo chiedendo una certa modifica: si tratterà di vedere
in concreto quali esse siano.
Può darsi infatti che i nostri uffici tecnici abbiano dei motivi
per negare il permesso, qualora le modifiche comportino delle spese
eccessive. Comunque, ci sarà una discussione con il Sindaco,
dopodiché penso che il problema potrà essere risolto.
PRESIDENTE:
Il Consigliere Minuzzo per la replica; ne ha
facoltà.
MINUZZO - (PSDI):
Ringrazio il Presidente per
l'informazione. E' chiaro che non sono soddisfatto per le
dichiarazioni fatte: "il Sindaco comunque è libero di dare la
concessione o meno".
D'accordo che si tratta di una prerogativa del Sindaco, ma a
questo punto si investe un problema anche di carattere politico
perché non si può, a seconda dei casi o a seconda delle esigenze,
tenere valido il parere della Commissione edilizia di un Comune,
mentre poi il Sindaco può operare diversamente.
E' chiaro che rientra nelle possibilità del Sindaco, però si
tratta anche di una questione di etica. A questo punto diciamo che
si possono sciogliere le Commissioni edilizie dei Comuni, tanto, a
seconda dei casi o dei problemi, è sempre il Sindaco a
decidere.
Ringrazio il Presidente in quanto mi sembra di aver capito che
sono già in corso delle trattative per ovviare ai problemi sorti e
mi auguro che, visto che i lavori erano stati previsti per il mese
di aprile, se non sbaglio, questo termine potrà essere
mantenuto.
