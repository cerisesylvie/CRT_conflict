Classificazione
CASA DA GIOCO



Oggetto del Consiglio n. 379 del 25 febbraio 2009 - Resoconto
OGGETTO N. 379/XIII - Interrogazione con risposta scritta:
"Emolumenti riconosciuti ai dirigenti della Casa da gioco di
Saint-Vincent in relazione al raggiungimento degli obiettivi
fissati dall'azionista di Casinò S.p.a..".
Interrogazione con risposta scritta
Premesso che dal 12 agosto 2008 Casinò S.p.a. è condotta da
un amministratore unico, al cui compenso di 180 mila euro lordi
annui si aggiunge un premio di risultato nella misura massima del
30% del compenso medesimo, la cui erogazione è dipendente dal
raggiungimento degli obiettivi fissati dall'azionista di anno in
anno;
Considerato che la casa da gioco valdostana ha registrato nel
2008 un preoccupante calo di presenze (oltre 53.000 in meno
rispetto all'anno precedente) e di incassi (circa 15.145.000 euro
in meno rispetto all'anno precedente), riducendo al 20,67% la quota
sul mercato nazionale;
Constatato che il nuovo organo amministrativo ha apportato
variazioni significative all'organigramma aziendale, soprattutto in
relazione ai ruoli dirigenziali e di funzione nonché alle persone
indicate a ricoprirli;
Appreso dal Presidente della Regione, in risposta a una
recente interpellanza dello scrivente gruppo consiliare, che il
nuovo vertice di Casinò S.p.a. non avrebbe deliberato alcun
beneficio economico aggiuntivo ai già esosi compensi riconosciuti
ai dirigenti e ai funzionari;
ciò premesso, i sottoscritti Consiglieri regionali
Interrogano
il Presidente della Regione per sapere:
1) quali obiettivi sono stati fissati dall'azionista di
Casinò S.p.a. in capo all'amministratore unico per gli esercizi
2008 e 2009, se ritiene che quelli inerenti l'anno 2008 siano stati
raggiunti e - in caso affermativo - quale premio di produzione
intende eventualmente riconoscere;
2) quali erano i ruoli dirigenziali e di funzione nel periodo
antecedente il 12 agosto 2008 e quali erano i rispettivi emolumenti
lordi, eventuali premi di produzione e benefits
riconosciuti;
3) quali sono i ruoli dirigenziali e di funzione nell'attuale
organigramma aziendale e quali sono i rispettivi emolumenti lordi,
eventuali premi di produzione e benefits riconosciuti;
4) quali organi hanno deliberato e in quali date i compensi
dell'amministratore unico, dei dirigenti e dei funzionari
attualmente in carica.
F.to: Tibaldi - Benin - Lattanzi - Zucchi
Président
- La parole au Président de la Région,
Rollandin.
Rollandin (UV)
- Grazie, Presidente. Volevo anzitutto
chiarire nei confronti degli interroganti quello che è successo nel
merito della risposta. Non so se è già arrivata anche l'ultima
lettera che avevo inviato, che faceva riferimento alla risposta
differita per quanto riguarda i dati relativi alle persone
interessate, adesso non sto a riprendere la lettera se l'ha avuta,
credo che sia una spiegazione più tecnica del perché c'è stato
questo ritardo, c'era l'esigenza di avere la disponibilità per
quanto riguarda la
privacy
per i dati direttamente trattati,
abbiamo chiesto comunque di averli, e verranno forniti quanto prima
agli interpellanti. Chiedo scusa per il disguido, ma, siccome c'era
tale questione tecnica, ritenevamo importante superare anche questo
problema e dare tutti i dati richiesti in tempo utile. Tra qualche
giorno, arriverà la risposta dettagliata, come era nelle richieste
dell'interrogazione scritta. Chiedo ancora scusa per questo
disguido.
Président
- La parole au Conseiller Secrétaire
Tibaldi.
Tibaldi (PdL)
- Grazie, Presidente. Di fatto questa
interrogazione ha assunto una trattazione orale; d'altronde nei
giorni scorsi, come sono al corrente entrambi i Presidenti, abbiamo
scritto una lettera di vibrata protesta per l'incompletezza delle
risposte (2 su 4 in particolare) in merito alla nostra precisa
formulazione dei quesiti in questa interrogazione. Abbiamo letto la
lettera di cui lei, Presidente, ha fatto cenno stamani e che ci è
giunta ieri pomeriggio. Le diciamo sinceramente che siamo alquanto
perplessi di questa assenza di comunicazione tempestiva a
Consiglieri regionali che attraverso lo strumento
dell'interrogazione chiedono dati che dovrebbero essere consegnati
tempestivamente, come avvenne nel 2005, quando identica
formulazione venne fatta ad un Assessore regionale - all'epoca
c'era Marguerettaz - e nell'arco di pochi giorni abbiamo saputo
tutto: emolumenti, compensi,
benefit
, trattamenti più o meno
privilegiati di
manager
di società a partecipazione
totalmente pubblica. Presidente, noi accogliamo questa ulteriore
dilazione, anche se non è giustificabile, perché fin dal 17
dicembre abbiamo fatto la prima interpellanza e lei ha negato
l'esistenza di incrementi o di concessione di premi, perché è agli
atti, lei avrà risposto quello che le avranno comunicato, questo
non lo sappiamo. In ogni caso siamo a conoscenza dello stato di
fatto, perché sono notizie che alla fine diventano di dominio
pubblico se non attraverso le vie ufficiali, anche attraverso altre
vie ed è bene che si sappia. Conosciamo quindi con precisione
quello che per esempio è il compenso di un direttore generale e
l'elargizione dei
bonus
che ha avuto qualche mese fa, su
base triennale, per obiettivi che non sappiamo quali essere stati,
fissati o raggiunti. Le diciamo, Presidente, quindi che non abbiamo
l'anello al naso e non vogliamo essere considerati come quelli che
lo hanno; ci sembra naturale che l'azionista al 99% di Casino
S.p.a., qui rappresentato e da lei rappresentato
pro tempore
in quella società, conosca perfettamente e puntualmente e in
maniera aggiornata i compensi dei suoi
manager
. Non è
credibile che un azionista non conosca qual è l'emolumento pagato
ai suoi dirigenti, sarebbe come dire che la famiglia Agnelli non sa
quanto percepisce Marchionne. Noi non vogliamo credere che lei sia
così irresponsabile, Presidente, non vogliamo neppure pensarlo! Non
vorremmo però nemmeno pensare che lei conosce i dati e non ce li ha
forniti tempestivamente, perché sarebbe un oltraggio ad una
funzione istituzionale: abbiamo il diritto di sapere, lei ha il
dovere - lo sottolineo - di comunicare.
Attendiamo fiduciosi, sappiamo che lei ha partecipato anche alla
recente seduta dell'apertura dell'anno giudiziario della Corte dei
Conti, che quest'anno è stata tutta dedicata alle società a totale
e prevalente partecipazione pubblica. Lei saprà che la normativa in
questi ultimi tre anni è stata innovata in maniera repentina e
radicale, le società a prevalente o totale partecipazione pubblica
fanno parte della pubblica amministrazione allargata, dunque sono
enti assimilabili agli enti istituzionali, compresa la Regione non
solo lo Stato; di conseguenza, lei come Presidente, che rappresenta
la Regione in queste società, ha il dovere di conoscere il dovere
di comunicare a tutti qui dentro quello che accade nell'ambito
degli enti e delle società partecipate dalla Regione. Oggi sa bene,
visto che si parla di
privacy
nella lettera che ci è giunta
in termini di seconda risposta, che il consenso al trattamento dei
dati personali è un atto talmente comune e diffuso che un cittadino
qualunque che vuole prenotare un'ospitalità in qualunque albergo
deve aderire a questo consenso del trattamento dei dati personali.
Ci sembra difficile credere che i dirigenti della casa da gioco o
anche i dirigenti delle società pubbliche partecipate dalla Regione
non abbiano mai sottoscritto tale consenso al trattamento dei dati
personali in merito agli emolumenti percepiti e, se la Regione non
lo ha fatto, questo è un capitolo che oggi apriamo e che andremo a
trattare quanto prima nei prossimi mesi.
