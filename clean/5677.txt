Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 100 del 26 ottobre 1983 - Resoconto
OGGETTO N. 100/VIII - ORGANIZZAZIONE, DA PARTE DELLA SITAV,
DI MANIFESTAZIONI PUGILISTICHE A SAINT-VINCENT.
(Interrogazione).
PRESIDENTE:
Do lettura dell'interrogazione presentata dal
Consigliere Riccarand:
INTERROGAZIONE
RILEVATO che da ormai un anno a Saint-Vincent, organizzate dalla
SITAV, si susseguono manifestazioni di pugili professionisti;
NELL'EVIDENZIARE che sempre più attorno al Casinò si consolidano
comportamenti in cui la violenza (contro gli animali, come nel caso
del tiro al piccione: o contro gli uomini, come nel pugilato) viene
usata a fini di spettacolo e, intrecciandosi con il gioco d'azzardo
e le scommesse, ai fini di profitto;
RILEVATO ALTRESI' che alcuni ambienti pugilistici professionisti
sono pericolosamente infiltrati da fenomeni di carattere
mafioso;
RICORDATO che le manifestazioni organizzate dal Casinò devono
avere la preventiva autorizzazione della Giunta regionale;
AL FINE di avere le opportune informazioni sulle modalità di
organizzazione delle citate manifestazioni pugilistiche;
il sottoscritto Consigliere regionale
INTERROGA
la Giunta regionale per sapere:
1°) se le manifestazioni pugilistiche organizzate a
Saint-Vincent dalla SITAV,
nel corso del 1982 e 1983, erano state inserite nel
"Programma annuale delle manifestazioni" approvato dalla Giunta
regionale;
2°) se si intende autorizzare la prosecuzione e l'eventuale
intensificazione di tali manifestazioni.
PRESIDENTE:
Ha chiesto di parlare l'Assessore
all'Industria, Commercio, Artigianato e Trasporti Pollicini, ne ha
facoltà.
POLLICINI - (Féd. DP-UVP):
In risposta alla prima
domanda, sia il primo incontro di pugilato del 1982 che il secondo
sono inseriti nel programma annuale delle manifestazioni di cui al
punto 3, comma b), concordate fra Regione e SITAV.
Per quanto riguarda la seconda domanda, le manifestazioni
concordate a costo comune fra Regione e SITAV hanno due obiettivi
principali: primo, finalità di carattere culturale che sono le
manifestazioni di prestigio, i premi internazionali Saint-Vincent
per le scienze mediche, premi di giornalismo, premi per l'economia,
ecc. Poi vi sono le manifestazioni di produzione diretta, fra cui
l'incontro con gruppi di clienti e "galà" ed infine le
manifestazioni di produzione indiretta, fra le quali rientrano gli
incontri di pugilato. Si tratta di aspetti promozionali che tendono
ad incrementare la produzione della Casa da Gioco; non
dimentichiamo che questo sport, che può anche non piacere, è
proprio quello maggiormente ambito da tutte le località turistiche,
in particolare quelle dove vi sono Case da Gioco come Sanremo,
Montecarlo e là avvengono i maggiori incontri internazionali di
pugilato. Quindi, fintanto che questo sport risponde a questa
esigenza di produzione indiretta per aumentare l'affluenza alla
Casa da Gioco, riteniamo sia opportuno continuare in questa
direzione.
PRESIDENTE:
Ha chiesto di parlare il Consigliere
Riccarand, ne ha facoltà.
RICCARAND - (N.S.):
Ringrazio l'Assessore per la
risposta, devo però dire che quanto ha detto non mi tranquillizza
rispetto alle preoccupazioni che stanno alla base di questa
interrogazione. L'Assessore dice a nome della Giunta che queste
manifestazioni pugilistiche proseguiranno, non ho notato nelle sue
parole nessun accenno di preoccupazione nei confronti di tutta una
serie di situazioni di estremo pericolo che si sono determinate
intorno ai Casinò, in particolare al Casinò di Saint-Vincent.
Non devo essere io a portare a conoscenza della Giunta una serie
di informazioni, i giornali in questa ultima settimana hanno
riportato notizie allarmanti sui rapporti di tipo mafioso che si
sono stabiliti nelle Case da Gioco. Temo che le manifestazioni
pugilistiche, che non a caso avvengono proprio a Las Vegas,
Atlantic City, Sanremo, Saint-Vincent e Marsala in Sicilia, cioè
nei centri dove c'è il gioco d'azzardo, possono essere uno dei
tanti canali attraverso i quali si consolida questo preoccupante
fenomeno di rapporto fra mafia e Casinò.
Abbiamo letto tutti in un settimanale uscito questa settimana,
come lo stesso Ministro Scalfaro abbia denunciato che spesso i
Casinò sono usati come banca per il riciclaggio di denaro sporco.
Di fronte a queste notizie, di fronte allo stesso collegamento che
è stato fatto fra fenomeni mafiosi e l'attentato al pretore Selis
di Aosta e l'assassinio del Procuratore Capo di Torino, Bruno
Caccia, credo che da parte della Giunta regionale ci debba essere
una vigilanza molto maggiore non solo nei confronti del
funzionamento quotidiano del Casinò, ma anche nei confronti di
tutte le manifestazioni che vi ruotano attorno e che hanno il solo
scopo di incentivare l'afflusso al Casinò. Quindi, proprio nel
momenti in cui, il mese prossimo, discuteremo il programma di
manifestazioni della SITAV per l'anno venturo, ci dovrà essere un
cambiamento di indirizzo in questo senso.
