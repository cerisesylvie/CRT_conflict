Classificazione
INDUSTRIA


Resoconto integrale del dibattito dell'aula
Oggetto del Consiglio n. 237 del 19 novembre 2003 - Resoconto
OGGETTO N. 237/XII - Interventi per il rilancio del comparto
industriale valdostano. (Interpellanza)
Interpellanza
Considerato che, come anche si apprende quasi quotidianamente
dai mezzi d'informazione locali, lo stato generale del settore
industriale valdostano versa in una situazione di cronica
difficoltà economica, programmatica e strutturale;
Visto che, nonostante le ripetute rassicurazioni da parte
delle Istituzioni pubbliche competenti, in particolar modo la
dirigenza dell'Assessorato regionale all'Industria, è a tutt'oggi
difficile individuare in Valle d'Aosta autentici segnali di ripresa
del settore, anzi è semmai vero il contrario, come le note e
recenti vicende della Centrale del latte di Gressan ampiamente
dimostrano;
Preso atto del fatto che anche gli esponenti sindacali
valdostani dei diversi settori dell'industria hanno, da diverso
tempo a questa parte, espresso preoccupazione per le sorti
occupazionali degli impiegati nel settore, visto il perdurare della
crisi;
Preso atto altresì che, da un'indagine pubblicata
recentemente da un settimanale valdostano, la Valle d'Aosta
risulterebbe tra le prime Regioni italiane ove si ricorre
maggiormente ai lavoratori atipici e part-time;
Ritenuto urgente disporre di una serie di interventi mirati a
individuare soluzioni e alternative alle molte problematiche che
ostacolano, se non a volte paralizzano, lo sviluppo dell'Industria
valdostana;
i sottoscritti Consiglieri regionali
Interpellano
l'Assessore competente per sapere:
1) quali sono gli intendimenti e le iniziative allo studio da
parte dell'Assessorato per rivitalizzare il settore dell'industria
valdostana;
2) alla luce di quanto indicato in premessa, quali sono gli
interventi ritenuti necessari per confermare maggiori garanzie
occupazionali ai lavoratori del comparto industriale, dando nel
contempo, per quanto concerne la precarietà dei contratti di
lavoro, indicazioni finalizzate a rendere maggiormente stabili i
contratti di lavoro.
F.to: Lanièce - Salzone
Presidente - La parola al Vicepresidente Lanièce.
Lanièce (SA) - Vorrei iniziare questo intervento con una domanda
ripresa pari pari da una recente trasmissione televisiva, che forse
l'Assessore ha avuto modo di vedere. La domanda è questa: secondo
lei, siamo più ricchi o più poveri rispetto a 2 anni fa? La
questione, parlando di industria e quindi di occupazione, non è di
poco conto. Da quando è stato introdotto l'euro, al di là delle
tante parole spese in sede europea per rassicurare i cittadini
circa i sicuri vantaggi a medio e lungo termine dell'euro, la
popolazione italiana, con essa quella valdostana, vive con grande
incertezza gli aumenti indiscriminati dei costi dei generi di
consumo, mentre gli stipendi restano immutati. Il tutto tenendo
conto che sul futuro pensionistico si addensano nuvole sempre più
nere. A tali incertezze vanno ad aggiungersi quelle lavorative,
quelle meramente occupazionali, in un mondo del lavoro sempre più
orientato al precariato, all'assunzione temporanea o part-time,
quando non addirittura alla contrattualizzazione senza alcuna
garanzia o alla pratica del lavoro nero. Questo fenomeno di impiego
flessibile, mobile, privo di garanzie sul futuro, investe ormai
molti settori specifici e pressoché tutte le età dei lavoratori,
con particolare riguardo purtroppo verso le fasce più giovani. Un
quadro a tinte fosche, che potrebbe essere affrontato dalle
Istituzioni e dalle stesse aziende con diverse opzioni: talvolta di
emergenza, talvolta più programmate.
Soluzioni per la crisi occupazionale ed economica in cui versano
tante famiglie italiane sono di difficile applicazione, oggi
soprattutto perché lo stato generale del settore industriale, anche
quello valdostano, versa in una situazione cronica di difficoltà
economica, programmatica e strutturale. Mi spiace davvero dover
ribadire la premessa della nostra interpellanza, ma devo registrare
con amarezza che, nonostante le ripetute rassicurazioni da parte
delle Istituzioni pubbliche competenti, resta ad oggi difficile
individuare in Valle d'Aosta autentici segnali di ripresa del
settore, anzi semmai è vero il contrario. Come se non bastasse, da
un'indagine svolta su tutto il territorio nazionale la Valle
d'Aosta si colloca fra le regioni in cui le aziende fanno maggior
uso di lavoratori precari, part-time e temporanei; questo è emerso
dalla discussione stamani dell'iniziativa della collega Squarzino.
Per spiegarmi meglio cerco di utilizzare alcuni esempi: la
situazione della "Cogne", della "Verrès S.p.A.", della "Meridian",
recentemente discusse in quest'aula. Altro esempio attuale è la
Centrale del latte, quante volte la Giunta ci ha rassicurato sulla
bontà "dell'operazione Abit", quante volte ci è stato detto che la
cessione rappresentava l'unica strada percorribile per salvare la
produzione e garantire la continuità occupazionale dei dipendenti;
parole purtroppo gettate al vento, ora che per lo stabilimento di
Gressan si paventa addirittura la riconversione, forse dovevamo
provarle tutte un po' prima che "il latte fosse tutto versato", se
mi è concesso il gioco di parole. Noi, come "Stella Alpina",
ovviamente ci sentiamo a posto, visto che da questi banchi abbiamo
più volte sollevato il problema.
Passiamo dal latte al mattone, che con l'economia industriale
c'entra. Non è più un mistero per nessuno il fatto che le gare
pubbliche per il conferimento degli appalti edili in Valle d'Aosta
finiscono quasi tutte fuori Valle. Nella nostra Regione ne vengono
vinte dalle nostre imprese circa il 30%, non di più - questi sono i
dati emersi ultimamente su un giornale locale -, quindi molto
spesso le imprese edili valdostane lavorano in subappalto, ad
aggiudicarsi l'appalto e a tenersi l'opera principale sono imprese
provenienti da fuori Valle, che poi girano alle valdostane le opere
scorporabili. Questo meccanismo va a danneggiare quelle imprese
valdostane potenzialmente in grado di assolvere l'intero compito e
fra l'altro il subappalto è caratterizzato dall'abbattimento dei
costi, con la conseguenza che sicurezza e salari ne risentono e
lavorare in questo modo non è funzionale alla crisi del
settore.
Questa è una situazione fra l'altro aggravata dal fatto che il
settore edile è molto frammentato, tenuto conto che sono poche le
imprese che hanno più di 100 dipendenti, mentre la stragrande
maggioranza sono talmente piccole da avere ridottissimi margini di
autonomia. È quasi impossibile, di conseguenza, non soccombere di
fronte allo strapotere di imprese, che fondano la propria forza su
disponibilità economica e numero di dipendenti, che sono spesso
fuori dalla portata delle imprese valdostane. Tutto questo, oltre a
non creare nuovi posti di lavoro, impedisce lo sviluppo concreto
del settore. Noi dovremmo invece cercare in tutti i modi di
rimettere in piedi i nostri settori industriali ed economici.
Un grosso problema dell'industria valdostana è stata la mancata
diversificazione dell'attività produttiva. Un tempo la maggior
parte delle aziende, soprattutto in bassa Valle, correva dietro
alle sorti della "Olivetti", quando questa ha iniziato a
"soffrire", le nostre imprese sono entrate in agonia. Vi è stato
poi un avvicendamento con il settore automobilistico e la crisi
della "FIAT" ha subito stemperato gli entusiasmi, creando notevoli
difficoltà di natura economica ed occupazionale.
Se non riusciamo ad entrare in un'ottica produttiva, in cui si
riesce a partire dalla materia prima sino ad arrivare al prodotto
finito, ovvero, se si continua a coltivare la politica del
semilavorato rispetto a quella della completezza del ciclo
produttivo, se neppure ci proviamo, la Valle d'Aosta non riuscirà
ad imporsi quale realtà industriale degna di rispetto; eppure
possibilità di muoverci in questa direzione ve ne sono. Una sede
appropriata, per tentare di avviare i primi passi della nuova
politica industriale verso la realizzazione di un prodotto finito
di qualità, potrebbe essere la futura area "ex Cogne", proprio da
qui potrebbe partire la rinascita della nostra economia
industriale. In questo sito forse potremmo cominciare ad assaporare
i vantaggi economici "dell'operazione Enel", che obiettivamente, ad
oggi, non sono ancora ben chiari; certo è che il risparmio
energetico derivante dai minori costi per l'approvvigionamento di
energia potrebbe aiutare in modo sensibile la ripresa economica del
mondo dell'industria e dell'impresa valdostana. Bisogna però
smetterla con l'indicazione di buoni intenti e votarsi all'impegno
di rendere tangibile ogni eventuale proposta ritenuta valida, per
contrastare una crisi le cui negative ripercussioni sono ormai una
realtà per molte famiglie valdostane.
Proprio per questi motivi, prendendo atto del fatto che
"anche gli esponenti sindacali valdostani dei diversi settori
dell'industria hanno, da diverso tempo a questa parte,
espresso…"
- sugli organi di
informazione -
"… preoccupazione per
le sorti occupazionali degli impiegati nel settore, visto il
perdurare della crisi;"
; preso atto dell'indagine pubblicata
sul settimanale valdostano riguardante il precariato dei
lavoratori, di cui ha parlato la collega Squarzino;
"ritenuto
urgente disporre di una serie di interventi mirati ad individuare
soluzioni e alternative alle molte problematiche che ostacolano, se
non a volte paralizzano, lo sviluppo dell'industria
valdostana"
, con questa interpellanza il gruppo della "Stella
Alpina" e i sottoscritti firmatari vogliono chiedere:
"quali
sono gli intendimenti e le iniziative allo studio da parte
dell'Assessorato per rivitalizzare il settore dell'industria
valdostana e quali sono gli interventi ritenuti necessari per
confermare maggiori garanzie occupazionali ai lavoratori del
comparto industriale, dando nel contempo, per quanto concerne la
precarietà dei contratti di lavoro, indicazioni finalizzate a
rendere maggiormente stabili i contratti di lavoro
".
L'Assessore, fra l'altro, stamani rispondendo all'interrogazione
sull'atipicità del lavoro, ha indicato che negli indirizzi dati per
l'elaborazione del Piano di politiche del lavoro per il prossimo
triennio vi sono già delle indicazioni. Noi vogliamo però che
queste indicazioni, visto che vi erano già in passato, vengano
concretizzate, diventino cose pratiche, concrete, attuate e non
solo che rimangano dichiarazioni di buoni intenti inserite in
documenti presentati dall'Assessorato.
Si dà atto che dalle ore 17,26 riassume la presidenza il
Presidente Perron.
Président - La parole à l'Assesseur aux activités productives et
aux politiques du travail, Ferraris.
Ferraris (GV-DS-PSE) - Premetto che quanto dirò è frutto di un
confronto con le associazioni imprenditoriali, con le associazioni
dell'artigianato e le stesse organizzazioni sindacali.
Le questioni poste sono due: gli intendimenti e le iniziative
allo studio da parte dell'Assessorato e poi un accento particolare
relativamente alla precarietà dei contratti di lavoro. Su questa
seconda questione non vorrei ripetere le cose già dette stamani,
vorrei solo sottolineare come viviamo in una Regione in cui nel
settore industriale l'88% dei dipendenti è con contratti a tempo
indeterminato, il 12% è con contratti a tempo determinato e con
contratti cosiddetti "atipici", quindi possiamo dire che vi è una
forte base di stabilità. Dopodiché - lo dicevo stamani - si lavora,
e sarà oggetto di una discussione in questo Consiglio, per delle
misure che consentano di andare verso una stabilizzazione del
rapporto di lavoro. Non dimentichiamo che operiamo all'interno di
una legislazione nazionale che punta molto sulla flessibilizzazione
e sulla precarizzazione dei rapporti di lavoro, quindi le
iniziative che andranno messe in campo si troveranno in
controtendenza rispetto a queste tendenze, ovviamente partendo da
un presupposto - da me ritenuto condivisibile - che, per costruire
una società che sia basata su legami di solidarietà e soprattutto
sulla capacità di aver fiducia nel futuro, non si può pensare di
passare una vita con dei contratti a termine o con dei contratti
interinali. Sappiamo però che ci troviamo in un contesto
competitivo in cui questo tipo di contrattualistica si sta
affermando.
Non credo che, nell'analisi dell'andamento dell'industria in
Valle d'Aosta, si possa prescindere da un andamento generale
dell'economia a livello mondiale. Ci troviamo in uno scenario
internazionale che influisce pesantemente sull'andamento
dell'industria valdostana, che è fortemente collegata alle
dinamiche internazionali e anche a quelle nazionali. Come sappiamo,
a partire dalla seconda metà del 2000, i sistemi economici hanno
iniziato a segnare il passo, uscendo da una fase espansiva che si
era realizzata nel corso di diversi anni, nello stesso tempo sono
apparsi fenomeni di instabilità che hanno interessato diverse aree
del pianeta a partire dall'Argentina. Non voglio qui attribuire
colpe alla gestione di chi ha vissuto vicende di responsabilità di
governo nel corso degli anni; vi è una vicenda che ha radici più
lontane della competitività del nostro Paese con la quale bisogna
fare i conti… anche competitività del
"sistema Europa".
Da questo punto di vista - e noi abbiamo approvato all'unanimità
un documento -, una situazione di instabilità sul piano
internazionale con problemi collegati al terrorismo non è un
elemento che aiuta lo sviluppo economico. Viviamo in una situazione
in cui gli indicatori di elementi di ripresa economica
internazionale al momento non vedono un propagarsi di questa
ripresa all'interno dell'Europa e vediamo anche una difficoltà del
"sistema Paese", nel senso che il rapporto 2003/2004 del "Word
Economic Forum" sulla competitività dei diversi Paesi vede una
discesa dell'Italia dal 33° al 41° posto e questi sono, ripeto,
degli elementi con cui bisogna fare i conti.
Dal punto di vista degli indicatori congiunturali, abbiamo una
risalita dell'economia nei mesi di giugno e luglio, abbiamo avuto
una situazione stazionaria ad agosto; secondo le previsioni del
centro studi della Confindustria, sembra che questa ripresa della
produzione industriale stia incontrando delle difficoltà nel mese
di settembre, ci auguriamo che non sia così, ma questo per dire che
viviamo ancora in una situazione di incertezza. Secondo la stessa
Associazione industriale della Valle, la ripresa del settore
industriale valdostano dipende per lo più da variabili esterne che
sono difficilmente governabili, tanto meno prevedibili a livello
locale. L'esempio è quello che facevo prima: l'attacco in Iraq dei
giorni scorsi contro la base dei Carabinieri ha creato un crollo
degli indici della borsa, che poi hanno degli effetti che vanno al
di là della borsa stessa.
Il nostro tessuto industriale opera prevalentemente, se si
escludono alcune eccezioni, come ha detto il collega Lanièce, nelle
produzioni tradizionali e mature, dove maggiore è la concorrenza.
Non va dimenticato infatti che la principale area del sistema
industriale valdostano è quella della componentistica, quindi non
si ha la realizzazione di prodotti finiti di qualità - come ha
detto il collega Lanièce -, ma ci si trova in situazioni in cui in
alcuni casi si dipende molto dalle attività di altre imprese
(dell'auto, dell'elettronica, degli elettrodomestici). È chiaro che
questo è un problema che va superato, ma attualmente il nostro
apparato industriale ha queste caratteristiche in misura
significativa. L'apparato industriale valdostano inoltre è composto
prevalentemente da imprese di piccole dimensioni e questo
costituisce un ulteriore fattore di criticità.
Le incertezze del mercato e la mancanza di visibilità in
prospettiva per quanto riguarda l'andamento degli ordinativi hanno
avuto come conseguenza un rallentamento negli investimenti
nell'ultimo periodo. Cosa ha cercato di fare in questo contesto
l'Amministrazione regionale? Ha cercato di mettere in campo delle
iniziative che fossero anticicliche rispetto all'andamento non
particolarmente vivace dell'economia industriale, con
incentivazioni nel campo della ricerca, della formazione
professionale, dell'innovazione tecnologica, della qualità. La
legge n. 6, che è stata approvata da questo Consiglio nei mesi
scorsi, va proprio in questa direzione ed è anche il frutto di
un'attività di concertazione fra Amministrazione regionale e le
organizzazioni imprenditoriali. Anche sulla base di quanto è stato
definito nel programma di maggioranza, si è sempre cercato di
sottolineare come lo sviluppo economico all'interno della Regione,
ivi compreso lo sviluppo industriale, debba essere un momento di
integrazione fra i diversi settori economici, nel quale la pubblica
amministrazione svolga un ruolo di sostegno e di creazione di
opportunità. Da questo punto di vista, l'attività che è stata
fatta, oltre all'innovazione nella normativa a sostegno alle
imprese del settore secondario, riguarda la semplificazione
amministrativa e del quadro normativo, in quanto con la legge n. 6
si è andati a ridurre di molto il numero delle leggi interessate,
semplificando anche l'attività di queste leggi. Stiamo andando
verso la realizzazione dello Sportello unico per le attività
produttive, altro elemento di competitività territoriale; si sta
procedendo al sostegno dei processi di internazionalizzazione,
quindi di promozione dell'impresa valdostana all'estero; la stessa
nascita della Chambre, della Camera di commercio può rappresentare
un elemento importante di dinamismo nella situazione economica
regionale.
Questi elementi sono nati - lo dicevo prima - da una
concertazione fra l'Amministrazione regionale e le forze economiche
della Regione stessa. Gli strumenti che sono stati messi a
disposizione delle imprese, quindi, sono strumenti che vanno a
sostegno degli investimenti, che servono a stimolare non solo nuovi
processi e nuovi prodotti, ma anche ad andare nella direzione
auspicata dal Consigliere Lanièce, soprattutto attraverso gli
interventi della ricerca, per fare in modo che le aziende
valdostane siano maggiormente autonome. Vediamo oggi che le
aziende, che riescono a far fronte meglio alla situazione di crisi,
sono quelle che possono avere brevetti propri, una propria ricerca.
Siamo anche convinti che la vitalità e un'industria che lavori bene
siano importanti per raggiungere un equilibrato sviluppo economico
della Regione e crediamo che lo sviluppo dell'industria, anche
nella strategia "Unione europea" di sviluppo sostenibile, richieda
interventi sotto diversi aspetti, in primo luogo con gli aiuti alle
imprese, in secondo luogo con interventi legati alle politiche del
lavoro e all'ambiente, affinché l'apparato industriale sappia
collegarsi ad un ambiente particolarmente delicato come quello
valdostano.
Emerge da tutto questo che è necessario un approccio coordinato
in cui le politiche dell'istruzione, della formazione,
dell'ambiente, della ricerca e sviluppo, del credito, quindi le
politiche finanziarie, siano a sostegno degli obiettivi della
politica industriale. Lo sforzo che cercheremo di fare nei prossimi
mesi è quello di accompagnare la ristrutturazione del settore
industriale con la predisposizione di un piano industriale, come
previsto dalla legge n. 6, nel quale si faccia il punto sulla
situazione dei sistemi di incentivazione utilizzati in Regione, ma
si individuino anche le soluzioni per cercare di risolvere la
situazione che abbiamo davanti, quindi direi un forte sforzo di
programmazione.
È vero che di industria - ma del resto anche degli altri settori
- si parla di più quando si presentano situazioni di crisi. Anche
ora il quadro internazionale ha sicuramente delle influenze sul
nostro sistema, ma noi abbiamo cercato di andare più a fondo, di
scavare nella situazione dell'industria e lo abbiamo fatto sotto
due aspetti, il primo utilizzando i dati statistici più recenti
che, pur in un quadro problematico della situazione industriale
regionale, evidenziano una crescita del valore aggiunto di questo
settore superiore sia al dato medio italiano che a quello relativo
alle Regioni del nord ovest. Se dovessi rispondere alla domanda
posta dal Consigliere Lanièce
"se siamo più ricchi o più
poveri"
, stante le statistiche ufficiali che, dal punto di
vista del valore aggiunto, dal punto di vista degli occupati, ci
dicono che nel periodo 1999/2002 vi è stato un incremento di 6.000
addetti, che le assunzioni dell'industria sono di 1.500 addetti e
nel terziario di 2.000, dicevo, guardando i dati ufficiali, potrei
rispondere che siamo più ricchi. La relativa attendibilità delle
informazioni statistiche in una Regione come la nostra, dove lo
spostamento di qualche centinaia di unità sposta le percentuali in
alto o in basso, però ha spinto l'Assessorato a promuovere
un'indagine empirica sul settore industriale, fatta in
collaborazione con le associazioni industriali e con l'Agenzia del
lavoro, al fine di disporre di dati più analitici rispetto alla
situazione economico-occupazionale delle imprese locali. È nostro
interesse approfondire le conoscenze sulla situazione e non vi è
alcuna volontà di occultare situazioni che possono presentare
elementi di problematicità.
L'indagine ha riguardato la quasi totalità delle aziende
industriali con più di 15 addetti operanti in Valle d'Aosta, quindi
ha riguardato 60 aziende con circa 5.000 addetti. Attualmente è in
corso la stesura dei risultati finali dell'indagine, che verranno
diffusi prossimamente ma, sulla base delle prime indicazioni, si
può tuttavia affermare che anche in Valle d'Aosta il settore
industriale sta subendo gli effetti della congiuntura economica
negativa, ma che al momento risulta difficile parlare di crisi di
un intero settore. I dati evidenziano cioè una situazione "a
macchia di leopardo", in cui abbiamo situazioni di eccellenza
insieme a situazioni di difficoltà, situazioni di criticità in
alcuni casi e situazioni invece diverse in altri. In sostanza, i
problemi che colpiscono le imprese non derivano tanto
dall'appartenere ad un comparto economico, piuttosto che ad un
altro, ma afferiscono ad una pluralità di caratteristiche delle
imprese: dimensioni, livello di dipendenza, livello di
internazionalizzazione, capacità di investimento, situazioni
finanziarie. A titolo di esempio, si può segnalare che: la quota di
imprese, che afferma di avere fatturato in diminuzione, si riduce
tra il 2002 ed il 2003, passando dal 32% al 22%; la quota di
imprese, che afferma di avere ordinativi in diminuzione oppure
costanti, si riduce tra il 2002 ed il 2003, passando dal 55% al
46%; anche per quanto riguarda l'andamento della produzione, tra il
2002 ed il 2003 si osserva una riduzione del numero delle aziende,
che asserisce di avere produzione in diminuzione o costante: dal
55% al 45%; per quanto riguarda l'occupazione, su un campione di
circa 5.000 addetti e di 60 imprese, si registra una riduzione
occupazionale di circa 200 addetti, che viene spiegata in parte
dalla chiusura della "Elelys".
Vanno poste maggiori attenzioni alla capacità di investimento
delle imprese, che risulta invece in controtendenza, in quanto la
percentuale di aziende che dichiara di avere incrementato i propri
investimenti tra il 2002 ed il 2003 passa dal 49% al 40%. Direi un
quadro in cui segnali tendenzialmente positivi si accompagnano a
situazioni di evidente problematicità. Nell'attuale fase
congiunturale i fattori che le aziende ritengono maggiormente
critici sono: il costo e l'accesso al credito, il livello e
l'andamento della domanda. In considerazione di queste elementi, si
può affermare che occorre porre molta attenzione a sostenere le
imprese e la loro capacità di investimento nel momento in cui il
ciclo economico inizierà a mostrare i primi segnali di ripresa. Se
infatti diverse imprese sono riuscite a superare la lunga fase
recessiva, anche iniziando a diversificare prodotti e mercati,
altre potrebbero non essere in grado di farlo per i vincoli
derivanti dalle risorse e dalle competenze professionali di cui
dispongono.
L'Amministrazione regionale, in questo contesto, ha inteso
realizzare, sia con la legge n. 6/2003, sia con le leggi sulla
ricerca e la qualità, un'azione anti-ciclica in favore dello
sviluppo, supportata anche dagli stanziamenti previsti nel bilancio
2004-2006 in discussione nel prossimo Consiglio. La Regione ha
inoltre attivato, nell'ambito del Patto per lo sviluppo, un gruppo
di lavoro sulla crisi industriale con la presenza dell'Associazione
industriali valdostana e delle organizzazioni sindacali, nel quale
ogni attore è chiamato ad offrire il proprio contributo per la
definizione di progetti tesi a consentire un consolidamento
effettivo del settore.
Sul piano del sostegno al sistema produttivo, l'azione della
Regione si è rivolta in via prioritaria alla programmazione degli
interventi di settore - Programma triennale per lo sviluppo
dell'industria e dell'artigianato -, che opererà in stretto
collegamento con il Piano di politiche del lavoro. Quali possono
essere in estrema sintesi gli interventi che si possono ipotizzare?
Innanzitutto proseguire le politiche energetiche volte a ridurre i
costi dell'energia per le imprese; il fatto che in Valle d'Aosta le
imprese possano avere l'energia elettrica a un costo di circa il
15% inferiore rispetto al resto del Paese è indubbiamente un
elemento importante. Si tratta poi, visto che abbiamo imprese di
piccole dimensioni, di favorire le sinergie e le aggregazioni tra
le imprese, soprattutto quelle di piccole dimensioni, per costruire
una massa critica adeguata a fare fronte alla difficile
competizione con gli altri attori; di sostenere progetti pilota per
filiere o aree di sistema, pensiamo all'integrazione fra il settore
alimentare e il turismo, creando sinergie e complementarietà che
rendano appetibile l'insediamento e la permanenza delle imprese
nella nostra regione; di creare un clima favorevole allo sviluppo
dell'imprenditorialità, credo che questo sia un dato importante che
vale per l'industria, ma anche per gli altri settori
imprenditoriali. Vi è un impegno dell'Amministrazione regionale di
far sì - lo sportello unico va in questa direzione - di ridurre i
vincoli procedurali per accedere alle misure di sostegno per gli
investimenti, la qualità e la ricerca. Si tratta di sostenere la
diffusione di azioni di promozione dei nostri prodotti sia a
livello nazionale, sia a livello internazionale e qui sono in atto
degli accordi di programma con l'Istituto per il commercio estero.
Si dovrà cercare un incontro tra mondo della scuola e il mondo del
lavoro per migliorare la conoscenza reciproca ed orientare i
giovani verso l'industria e verso la creazione di nuove imprese. Si
tratta di migliorare il sistema degli incentivi alla formazione in
modo da realizzare un sistema di formazione coerente con lo
sviluppo, la competitività delle imprese e la valorizzazione delle
competenze dei lavoratori; di introdurre un sistema di vouchers
formativi per il finanziamento della formazione continua
individuale, semplificando gli strumenti agevolativi esistenti,
vouchers che sono attualmente in fase finale di studio e di
prossima sperimentazione; di ridisegnare - sulla base delle nuove
norme varate a livello nazionale - la formazione dell'apprendistato
insieme alle imprese che hanno necessità di piani formativi
coerenti e che rispondano alle loro esigenze formative. Si tratta
poi di andare nella direzione - alla quale stiamo lavorando - di
costituire un fondo speciale di garanzia per il consolidamento dei
debiti, riducendo l'indebitamento a breve e liberando così delle
risorse per gli investimenti. Il problema finanziario oggi è una
delle priorità assolute di moltissime imprese, che rischierebbero
di trovarsi in un momento di espansione economica ad essere
stritolate dal sistema bancario.
Vorrei ricordare in conclusione che dovrebbe essere
consapevolezza comune che in Valle è presente e operante una realtà
industriale intorno alla quale sarebbe necessario veder crescere
l'attenzione circa il ruolo che svolge nell'economia regionale e
che l'acutizzarsi delle critiche rivolte in modo indifferenziato al
sistema produttivo rischia di rafforzare la tentazione di andare a
cercare altrove condizioni di contesto più favorevoli; credo che
sia compito di tutti contrastare queste tentazioni. Voglio infine
ricordare che l'industria in Valle d'Aosta rappresenta circa il 25%
del prodotto interno regionale, che i suoi occupati sono circa il
25% degli occupati nella regione e che l'industria rappresenta un
patrimonio di professionalità, di tecnologie e di sapere, che sono
importanti per questa Regione. Riconfermo quindi l'impegno di
questa Amministrazione di affrontare al meglio una situazione che
presenta delle problematicità, ricordando che, purtroppo, non siamo
gli unici attori in questo contesto. A noi spetta creare delle
opportunità per le imprese, ma vi sono delle congiunture di
carattere più generale che non dipendono esclusivamente dalla
Regione, dipendono anche dal contesto nazionale.
Président - La parole au Conseiller Salzone.
Salzone (SA) - Ringrazio l'Assessore perché le sue risposte sono
sempre puntuali, lunghe e articolate.
L'Assessore ci ha fatto un'analisi che corrisponde a quanto noi
abbiamo richiesto, ha poi cercato "arrampicandosi sui vetri" di
fare un ragionamento per dire che nella nostra Regione le cose si
"barcamenano" abbastanza bene. Più la sentivo parlare, più rimanevo
dell'idea che questo settore industriale è veramente in crisi, una
crisi profonda, peraltro una crisi ormai già dichiarata da tutte le
organizzazioni sindacali, industriali, di categoria,
imprenditoriali. Quello che manca - il mio intervento è in questo
senso per confermarle la nostra seria preoccupazione -, è un
qualcosa che ci faccia sperare per il futuro in qualcosa di
positivo… Mi riesce davvero difficile
dire quali sono le prospettive per i giovani che affrontano il
mondo del lavoro. Penso ai neolaureati, quando, con semplicità, mi
fanno delle domande sul futuro. Al di là di tutte le cose che lei
ci ha detto, che possiamo condividere - capisco la volontà di
andare a "tappare il buco" da una parte o dall'altra -, non vediamo
però in prospettiva, nulla di positivo per poter essere
rassicuranti per il futuro. Non basta dire che vi è una congiuntura
internazionale e nazionale che investe inevitabilmente anche la
nostra Regione, questo è un dato di fatto che riconosciamo ed è
un'attenuante, però tutto questo non basta. Se da una parte ci
vantiamo di essere una Regione capace dal punto di vista
progettuale, finanziario ed economico, credo che dobbiamo
aspettarci anche qualcosa in più rispetto alle situazioni esistenti
nel nostro Paese, perché abbiamo le possibilità economiche, e qui
speravo di sentire qualche progetto a lunga scadenza, che desse
maggiori garanzie.
Varrà anche la pena di valutare l'opportunità - non so se vi è
l'usanza - di fare un Consiglio monotematico sul problema.
Potrebbero venire una serie di proposte, di idee, forse anche con
un po' più di fantasia. Vede, Assessore, se in futuro si continuerà
a tamponare le falle di industrie provenienti da fuori Valle che
prendono i nostri finanziamenti e poi ci mollano (perché questo è
il luogo comune che corre a livello di bar come battuta), se non
avremo iniziative - anche solo a livello di idee, non dico che
decreteremo il "de profundis" del settore, ma certamente questa
crisi, che ormai è sul tappeto, rimarrà tale e non vedo a breve
scadenza soluzioni positive.
