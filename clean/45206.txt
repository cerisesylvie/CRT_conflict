Classificazione
ASSISTENZA SOCIALE
Politiche giovanili



Oggetto del Consiglio n. 2005 del 3 novembre 2022 - Resoconto
OGGETTO N. 2005/XVI - Interpellanza: "Azioni volte ad evitare
il ripetersi degli episodi oggetto di denuncia nei confronti di
ospiti della Comunità per minori Petit Foyer".
Bertin (Presidente) -
Punto n. 41. Illustra il
consigliere Manfrin.
Manfrin (LEGA VDA) -
Quest'iniziativa segue un'iniziativa
già presentata, che avevamo discusso qualche Consiglio fa, nel
Consiglio di luglio, e individua una criticità rispetto alla
gestione di una comunità protetta - una comunità protetta che ha
una convenzione con la Regione - nella quale è inserito un
minore.
L'abbiamo detto la volta scorsa e lo ripetiamo: quando ci sono
dei minori in gestione, la priorità è fare in modo che questi
minori vivano nel miglior modo possibile all'interno di questa
struttura e che questi minori possano però essere tutelati anche
nei confronti del mondo esterno, perché la scelta d'inserire un
minore all'interno di una comunità, evidentemente coinvolge un
aspetto particolarmente delicato della vita familiare di un
minore.
Caratteristica curiosa è che un minore, che è stato inserito
all'interno di una struttura, si è poi prodotto azioni sicuramente
censurabili; queste azioni censurabili non sono state soltanto
oggetto di un'informativa che è stata trasmessa, ma sono state
oggetto di puntuali denunce presentate alle Forze dell'ordine.
È bene chiarire innanzitutto di che tipo di azioni si parli; si
parla di minacce che sono state formulate da questo minore nei
confronti di un'altra minore, nello specifico una sua ex fidanzata
con messaggi, con telefonate, con appostamenti, con parole
sicuramente molto gravi, per esempio: "Vai in cucina, prendi il
coltello e la forchetta, vai al cimitero più vicino a casa tua e ti
mangi tutti i tuoi morti", evito di leggere tutto il resto delle
minacce particolarmente gravi che sono seguite, per esempio, anche
minacce per interposta persona, quindi minacce di chiamare gente
dello spaccio che avrebbe poi portato a compimento delle azioni
violente, minacce agli amici, minacce a congiunti e quant'altro.
Questo tramite telefono.
Dopo queste azioni - ve ne ho lette solo una parte un po' per il
linguaggio, un po' per la lunghezza; ho un estratto di quanto è
stato presentato, è opportuno sorvolare sui particolari, ma dopo
queste azioni viene presentata una denuncia l'11 giugno 2022 alla
Legione Carabinieri Piemonte-Val d'Aosta di Saint-Vincent-Châtillon
e c'è scritto così nell'estratto della denuncia che, appunto, ho:
sono stati contattati telefonicamente gli operatori della comunità
per comunicare ai genitori della minore in questione quanto era
accaduto e gli stessi riferivano che avrebbero preso il telefono
cellulare per verificare del soggetto; questa verifica non
dev'essere stata particolarmente ficcante, dal momento che il 4
luglio 2022 arriva un'altra denuncia.
In questa denuncia si evidenzia come - la figlia era con gli
amici - questa persona, che poi ha effettuato la denuncia, vedeva
il soggetto che le passava davanti da solo e "Mentre lo sguardo di
mia figlia si incrociava con quello del soggetto, il ragazzo le
faceva con le mani il gesto di taglio della gola". Questo è
accaduto in Piazza Chanoux.
Nel frattempo la figlia notava che il soggetto - questo dopo
un'altra serie di azioni - apriva lo zaino di un ragazzo che era in
bici per prendere un coltello e si dirigeva verso il gruppo di
ragazzi dove si trovava la persona. A questo punto la figlia si
spaventava, in quanto il giovane aveva il coltello tra le mani, e
chiamava il 112 per far intervenire le Forze dell'ordine. Evito
anche la descrizione dell'intervento e quant'altro. Tutto questo si
concludeva con una telefonata del soggetto che, per interposta
persona, chiedeva di non denunciarlo ed era disposto a offrirle del
denaro.
Io credo che queste siano delle azioni che, per quanto
censurabili, rimangano chiaramente nell'ambito purtroppo dei
rapporti con le persone; sono cose che non vorremmo mai leggere, di
cui non vorremmo mai venire a conoscenza, ma che, fino a quando si
verificano fra soggetti privati, ci interessano dal punto di vista,
per esempio, della prevenzione, dell'educazione, soprattutto se si
parla di minori, ma l'Amministrazione regionale può arrivare fino a
un certo punto.
Diverso è se il soggetto che si produce in queste azioni è
ospite di una struttura protetta dell'Amministrazione regionale che
è convenzionata e che non soltanto è ospite, ma che è anche stata
avvisata dei comportamenti di questo soggetto.
Allora se questo soggetto di punto in bianco si produce in una
certa azione - io non lo so - è un conto: è successo una volta,
prendo la denuncia, prendo il soggetto e chiaramente gli spiego
come funziona la vita. Se, dopo un'azione di questo tipo, e dopo
quello che è stato riferito e dopo una denuncia, la prosecuzione è
questa, evidentemente a questo soggetto non è stato spiegato
sufficientemente bene come ci si deve comportare e non sono stati
messi in atto i necessari accorgimenti per prevenire il perpetrarsi
di queste azioni.
Perché noi torniamo a discutere di quest'iniziativa e di queste
azioni? Perché nello scorso Consiglio, quando abbiamo evidenziato
questa questione, ci è stato risposto che non si era a conoscenza
di nessun atto e di nessuna denuncia.
Questa volta però - proprio a riprova e per dimostrare che
questi atti si sono purtroppo verificati - abbiamo trasmesso un
estratto di quello che è accaduto e di quello che è stato
presentato dalla famiglia di questa ragazza che, purtroppo, è stata
oggetto di queste minacce e di questi atteggiamenti, per
evidenziare che quello che è accaduto non è il parto della fantasia
di un bambino, ma è, purtroppo, reale, e ci sono delle azioni
giudiziarie che sono in itinere.
Alla luce di quanto le abbiamo trasmesso e alla luce della
gravità delle azioni che io le ho richiamato, le chiedo, Assessore,
se a fronte di quanto le abbiamo trasmesso, nel limite delle sue
competenze, ci si è fatti parte attiva con la comunità per
evidenziare che una gestione di questo tipo mostra delle falle,
perché se ci fosse una gestione efficace, alla prima telefonata e
al primo problema che si solleva, è più che evidente che questo
soggetto non avrebbe più avuto la possibilità di prodursi in queste
azioni.
Invece se questo soggetto ha potuto farlo, evidentemente un
problema c'è.
Ecco perché, Assessore, le chiediamo se a fronte di
quest'interpellanza lei ritiene che sia opportuno e necessario
intervenire per evitare che questi spiacevoli episodi possano
ripetersi.
Presidente -
Risponde l'assessore Barmasse.
Barmasse (UV) -
Riguardo alla prima domanda, cioè se sono
a conoscenza di queste denunce, mi vedo costretto comunque a
rispondere come le ho risposto la volta scorsa, ovvero che a oggi
formali denunce non sono state trasmesse agli uffici competenti del
Dipartimento politiche sociali, come peraltro alla Comunità Minori
Petit Foyer, da parte delle Forze dell'Ordine, né vi sono notizie
di avvio di procedimenti giudiziari da parte del Tribunale per i
Minorenni nel caso in questione.
I riferimenti da lei forniti non ci hanno consentito di fare
ulteriori approfondimenti in quanto gli atti in questione sono
probabilmente ancora coperti da segreto istruttorio.
Come nuovamente appurato dall'Ufficio Minori della struttura
Servizi alla persona, alla famiglia, alle politiche abitative dei
costanti rapporti con la comunità per minori in questione, la
situazione, pur non formalmente comunicata né agli uffici del
Dipartimento né alla comunità che ha in carico il minore, è
conosciuta, monitorata e sensibilizzata da parte
dell'Assessorato.
Le Comunità per minori pongono estrema attenzione a tali eventi,
riaffermando l'importanza di una condotta consona al rispetto della
legge, nonché la gravità di azioni di aggressione fisica e verbale
nei confronti di qualsiasi soggetto.
I servizi, nell'ambito della collaborazione con le Forze
dell'Ordine, hanno attuato, nel caso specifico, degli interventi
mirati alla ripresa delle condotte inadeguate, ponendo l'accento
sull'inammissibilità di tali comportamenti e sulle possibili
responsabilità penali conseguenti.
Nel testo dell'interpellanza lei afferma che è quantomeno
irrituale, se non assolutamente fuori da ogni logica, che un
minore, affidato a una struttura, possa prodursi in atteggiamenti
simili.
Nel mondo perfetto nessuno ovviamente dovrebbe prodursi in
atteggiamenti di tal genere, tuttavia vi sono situazioni, anche
legate al vissuto delle persone - e questa non vuole assolutamente
essere una giustificazione - che possono determinare comportamenti
censurabili. Succede in una comunità familiare nella quale un
minore può trovarsi a vivere in ragione di una oggettiva necessità,
come in questo caso, come può succedere anche in una famiglia.
La comunità in questione è una comunità ad alta autonomia e ha
l'intento di garantire al minore un ambiente familiare che possa
rispondere professionalmente ai bisogni evolutivi dello stesso, sia
rispetto alla dimensione affettiva sia rispetto alla dimensione
normativa che attiene alla sfera delle responsabilità
individuali.
IL progetto educativo è individualizzato e prevede spazi di
autonomia legati allo svolgimento della vita ordinaria, come
frequenza scolastica, frequenza di attività sportive, uscite volte
alla socializzazione.
È ovvio che una comunità non è un carcere, tuttavia, nel caso di
comportamenti devianti come quelli a cui lei fa riferimento, gli
interventi educativi devono essere pronti, fermi e commisurati ai
comportamenti stessi, con intento non punitivo ma appunto
educativo.
I provvedimenti sanzionatori invece devono eventualmente
arrivare dagli organi competenti qualora il minore che ha avuto
tali agiti sia imputabile.
Presidente -
Per replica, consigliere Manfrin.
Manfrin (LEGA VDA) -
Che le sanzioni debbano arrivare
dagli organi deputati, credo che sia ultroneo affermarlo, credo che
però i provvedimenti per fare in modo che azioni di questo tipo non
debbano più ripetersi, evidentemente competono alla struttura che
ha in carico il minore.
Le faccio un esempio: tempo fa, quando ero Consigliere comunale
di Aosta, venni chiamato da alcuni abitanti di una zona localizzata
in Via Tzamberlet, perché c'erano dei continui assembramenti di
persone non propriamente raccomandabili nella zona del giardino,
dell'area verde.
Feci un sopralluogo e trovai questi soggetti poco raccomandabili
con due ragazze minorenni che erano ospiti di una comunità,
parliamo di 12-13 anni.
Intervenni, chiaramente con la Polizia locale, non da solo, e
trasmisi unitamente al verbale della Polizia locale il tutto alla
Comunità di riferimento e queste ragazze non furono più avvistate
in quella zona, perché vennero presi dei provvedimenti, quindi si
fece in modo che azioni di quel tipo non si potessero ripetere; se
allo stesso modo, quando si rileva che vi è il prodursi di questo
tipo di azioni, si dà comunque ampia facoltà di fare quello che si
vuole al minore in questione, probabilmente non è il modo migliore
di agire.
Io non conosco il piano individuale, non so quali sono le azioni
che sono state poste in essere, ma se a fronte di una denuncia io
prendo il telefono e controllo e dico: adesso sì, vediamo che cosa
ha combinato, vediamo cosa ha fatto, io sono andato sul profilo
Instagram di questa persona e non bisogna essere Sherlock Holmes
per capire che c'è qualcosa che non funziona.
Se a fronte di questo le azioni conseguenti portano a creare una
minaccia con il coltello, obiettivamente non credo che si possa
parlare di un eccezionale risultato di prevenzione e di tutela,
soprattutto del ragazzo, perché poi queste denunce - come
giustamente ha ben detto - avranno un seguito e se avranno un
seguito, peseranno su di lui, non certo sulla famiglia piuttosto
che sul malcapitato che ha dovuto subire quanto è stato
evidenziato.
È chiaro che intervenire a tempo e luogo è opportuno.
Credo e spero che con questa segnalazione - anche a fronte di
quello che è stato riassunto che abbiamo fatto rispetto alle
denunce che sono state presentate - ci siano sufficienti elementi
per valutare che probabilmente un intervento non è più
rinviabile.
