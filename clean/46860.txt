Classificazione
ASSISTENZA SANITARIA E OSPEDALIERA
Personale medico e paramedico



Oggetto del Consiglio n. 3208 del 7 febbraio 2024 - Resoconto
OGGETTO N. 3208/XVI - Interrogazione: "Esistenza della figura
dell'infermiere di famiglia e tipologia di attività
svolta".
Marguerettaz (Presidente) -
Punto n. 15 all'ordine del
giorno. Ha chiesto la parola l'assessore Marzi, ne ha facoltà.
Marzi (SA) -
Domanda n. 1: "se in Valle Aosta esiste la
figura dell'infermiere di famiglia". La figura dell'infermiere di
famiglia o infermiere di comunità è presente e operativa nel nostro
servizio sanitario regionale, il ruolo dell'infermiere di famiglia
è infatti definito nel contesto dell'assistenza territoriale e
nella medicina di iniziativa. Nella delibera di Giunta 76/2021 la
Giunta stessa ha approvato le indicazioni per l'organizzazione e
l'erogazione delle cure domiciliari integrate e delle cure
domiciliari palliative. Il contributo della figura dell'infermiere
di famiglia e di comunità nell'ambito delle cure primarie, e più in
generale della sanità pubblica, è dettagliato inoltre e
contestualizzato sempre dalla delibera di Giunta regionale
1609/2022, dove si prevede la riorganizzazione e il potenziamento
dell'assistenza territoriale e poi naturalmente all'interno del
piano sanitario del benessere e della salute sociale che abbiamo
approvato nel primo semestre del 2023. Le competenze
dell'infermiere di famiglia o di comunità riprendono quelle proprie
dell'infermiere, con una particolare attenzione agli aspetti di
educazione e promozione della salute, nonché di prevenzione delle
patologie cronico-degenerative.
Per quanto riguarda la domanda 2: "quanti infermieri operano con
tale funzione", a livello distrettuale sono presenti sei infermieri
che hanno frequentato il
master
di primo livello di
infermieristica di famiglia. Queste quotidianamente trasferiscono
le competenze di sanità di iniziativa ai colleghi nella presa in
carico dell'utente, della famiglia e della comunità. Tali
infermieri prestano la loro attività in modo trasversale su tutti i
distretti del servizio sanitario regionale in quanto
l'infermieristica di famiglia si attua appunto nelle cure
domiciliari e trasversali. Le linee guida di Agenas per la
formazione dell'infermiere di famiglia o comunità emanate a
settembre del 2023 prevedono la riqualifica degli infermieri
dedicati alle cure domiciliari attraverso un corso organizzato a
livello regionale in collaborazione con gli atenei. Il corso
permette altresì di acquisire crediti formativi universitari
qualora l'infermiere volesse successivamente completare la
formazione universitaria
post
base prevista dallo specifico
master
universitario. L'Assessorato e l'Azienda USL sono
orientati in questa direzione al fine di formare il numero più
elevato possibile di infermieri destinati all'infermieristica di
comunità a livello distrettuale.
Per quanto riguarda la domanda n. 3: "quale sia la tipologia di
attività svolte e se abbiano partecipato a corsi specifici",
l'infermieristica di famiglia di comunità orienta l'agire
professionale alla presa in cura proattiva. L'obiettivo è pertanto
quello di seguire gli assistiti e prevenire l'insorgenza di
patologie o all'aggravamento di queste già manifestate in
collaborazione anche con i medici di famiglia e i pediatri di
libera scelta. A livello regionale l'infermiere di famiglia è stato
coinvolto in alcuni progetti dedicati quindi alla promozione e alla
prevenzione della salute, un primo progetto è quello denominato
"Mismi", si tratta di un progetto transfrontaliero Italia-Francia
con l'obiettivo di sviluppare servizi sociali e sanitari integrati
di prossimità per continuare a contrastare lo spopolamento delle
zone di montagna. Il progetto, grazie all'attività degli infermieri
di famiglia o comunità, ha sviluppato attività di monitoraggio
dello stato di salute delle persone, soprattutto con malattie
croniche, di prevenzione, riducendo gli spostamenti quindi verso
gli ospedali.
Un secondo progetto, che ha visto un ruolo attivo
dell'infermiere di famiglia o comunità, è quello denominato "Aree
interne"; propone di promuovere la medicina di iniziativa
attraverso la realizzazione di azioni diversificate ma unite da uno
stesso obiettivo, cioè la necessità di investire in prevenzione
favorendo lo sviluppo di una società proattiva centrata sul
riconoscimento del ruolo dell'assistito e della collettività. I tre
principali ambiti di intervento, considerati come complementari e
sinergici, sono l'area sanitaria territoriale, le comunità che
abitano i territori coinvolti e il sistema dell'emergenza/urgenza.
È rilevante rispetto al primo ambito come il progetto preveda
l'implementazione del servizio degli infermieri di famiglia e di
comunità, naturalmente questo al fine di favorire l'integrazione
ospedale-territorio e l'accesso ai servizi sanitari, in particolare
alla popolazione a rischio di fragilità di salute, argomento questo
che, tra l'altro, abbiamo trattato ieri mattina anche
nell'audizione della V Commissione rispetto al tema
emergenza/urgenza e connubio tra territorio e Ospedale Parini.
Presidente -
Per la replica, la parola al collega
Restano.
Restano (GM) -
Naturalmente per il poco tempo a sua
disposizione non ha potuto illustrarci compiutamente tutti i
compiti dell'infermiere di famiglia e da quanti anni opera in Valle
d'Aosta. Correva già l'anno 2019 quando la Federazione nazionale
degli ordini professionali infermieristici pubblicava un documento
dove ricordava che in Valle d'Aosta era stata avviata un'attività
di sperimentazione riguardante l'infermiere di famiglia. Va detto
che altre Regioni avevano già iniziato molto prima e altre devono
ancora iniziare oggi. La nostra Regione poi ha proceduto, come
ricordato da lei, con alcune delibere, nel 2020, nel 2021 e 2022,
dove si rilevava l'importanza strategica dell'infermiere di
famiglia, ma ad oggi i numeri che lei ci ha elencato, solo sei
infermieri di famiglia, non vanno di pari passo con le recenti
pubblicazioni, già anche da lei citate, di Agenas o della
Federazione nazionale degli organi professionali che ho richiamato
prima, che indicano nel numero di un infermiere di famiglia ogni
tremila persone il numero necessario per permettere a queste
persone di operare in maniera conveniente per la popolazione sul
territorio.
Come ricordato nell'audizione di ieri e da lei stesso, il ruolo
dell'infermiere di famiglia è importantissimo proprio per riuscire
a evitare quei ricoveri inappropriati di cui abbiamo discusso ieri
e anche per evitare ricoveri di persone con malanni acuti che
occupano circa l'80% dei nostri posti in Pronto Soccorso. Mi sembra
che, essendo partiti con debito anticipo, ci siamo un pochino
fermati per strada. Il nostro piano della salute e del benessere da
lei citato è stato approvato dalla Giunta ormai da alcuni anni,
tutte le delibere che lo hanno preceduto richiamando l'infermiere
di famiglia e che hanno trovato applicazione, malgrado l'assenza
del piano, per certi versi, non vedono altrettanto impegno per
quanto riguarda gli infermieri di famiglia, che invece viene
richiamato in ogni documento come una figura strategica per la
prevenzione, per le cure dei nostri pazienti e per evitare proprio
quegli afflussi in Pronto Soccorso di cui tanto discutiamo. Oggi un
articolo su "La Stampa" della nostra Regione ci ha presentato il
nuovo Direttore sanitario e conclude la sua presentazione dicendo
che ci servono soluzioni creative e ai margini delle consuetudini.
Non serve copiare quanto viene fatto nelle città metropolitane e in
altre realtà molto più dense di popolazione della nostra. In
passato, se lei si ricorda, Assessore, avevo detto che ci vogliono
le idee; posso condividere quindi quanto detto dal nuovo Direttore
sanitario.
Ci vogliono le idee, non serve copiare quanto ci dice il
Ministero della sanità, non servono prevedere grandissime strutture
perché poi vediamo che dobbiamo ricorrere alla collaborazione di
cooperative esterne che non tanto tempo fa, mi ricordo lo scorso
Consiglio, sono state oggetto di interpellanze da parte delle
colleghe di PCP. Ora, per non voler entrare nel merito di quanto
detto, la invito a cercare d'incrementare la presenza
dell'infermiere di famiglia, anche in attesa che si compiano questi
master
, perché sennò è inutile scrivere nel 2019 di questa
figura, formarne solo sei, si potevano fare degli accordi
regionali, solo sei persone e poi dopo non dare servizio al
territorio.
Cerchiamo quindi di impegnare dei professionisti della sanità,
dipendenti del sanitario regionale in quest'attività che è di
prevenzione; vuol dire che forse, se impegniamo un operatore sul
territorio, evitiamo in futuro di impegnarne almeno cinque
all'interno del presidio ospedaliero.
Presidente -
Grazie collega. Come di consueto, dieci
minuti per il cambio aria.
La seduta è sospesa dalle ore 11:15 alle ore 11:39. Dalle ore
11:40 riassume la presidenza il presidente Bertin.
