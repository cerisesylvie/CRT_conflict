Classificazione
PROTEZIONE CIVILE, VIGILI DEL FUOCO E INTERVENTI PER CALAMITÀ NATURALI
Vigili del fuoco - Difesa antincendi



Oggetto del Consiglio n. 586 del 17 aprile 2019 - Resoconto
OGGETTO N. 586/XV - Interrogazione a risposta immediata:
"Tempistica per la presentazione di una relazione in merito
all'incontro avvenuto al Viminale in ordine al rientro dei Vigili
del fuoco valdostani alle dipendenze del Ministero
dell'interno".
Distort (Presidente) -
Punto n. 3.01 all'ordine del
giorno. Ha chiesto la parola il proponente, il collega Mossa.
Mossa (M5S) -
Presidente Fosson, nella scorsa adunanza ha
dichiarato apertamente che è vostro desiderio rispettare la
volontà, espressa attraverso il
referendum
votato alla quasi
unanimità, di far transitare i Vigili del fuoco dalla Regione al
Ministero dell'interno, aspetto che tra l'altro come Movimento 5
Stelle condividiamo convintamente e vorremmo fosse realizzato nel
più breve tempo possibile.
Al riguardo vorrei però ricordare a questo Consiglio che
all'ordine del giorno è prevista una risoluzione, firmata da
rappresentanti di ogni gruppo politico, che verte proprio su questo
punto, ma la stessa, nonostante sia stata inserita all'ordine del
giorno nel lontano 19 febbraio, è stata rinviata per ben quattro
volte. Abbiamo richiesto di spostarla in capo all'ordine del giorno
per poterla discutere finalmente nello scorso Consiglio, ma non
abbiamo avuto riscontro positivo da parte della maggioranza. Se,
come ha dichiarato, è vostro desiderio rispettare la scelta dei
Vigili del fuoco, non credo che rimandare la discussione di
Assemblea in Assemblea possa essere la strada più opportuna per
concretizzare la vostra volontà.
Come ha ricordato poc'anzi, Presidente Fosson, il personale
tecnico regionale si è recato a Roma il 9 aprile per un primo
incontro al Viminale, per un'analisi sull'aspetto tecnico di tale
transito da Regione a Ministero. Al fine di rendere edotto questo
Consiglio sull'esito di tale incontro, le chiedo se vuole metterci
al corrente - ma non superficialmente come ha fatto durante le
comunicazioni, bensì approfonditamente - su quanto trattato dai
tecnici regionali e dai tecnici del Viminale, o se si riserva di
relazionare successivamente, così, giusto per continuare a
rimandare ancora un po' quanto da noi richiesto.
Ricordiamoci che qui fuori ci sono persone che aspettano una
risposta e non meritano di essere lasciate nel limbo.
Presidente -
La parola al Presidente Fosson per la
risposta.
Fosson (GM) -
Non siamo noi che ritardiamo il
procedimento. Confermo comunque che la volontà di tutto il Governo
e della maggioranza della Valle d'Aosta - come abbiamo già
dichiarato e lo riconfermo qui - è di rispettare completamente il
desiderio espresso ampiamente mi sembra a metà febbraio.
Lei sa che mi sono subito mosso cercando un rapporto con il
Sottosegretario Candiani che si occupa di questo: abbiamo avuto
diverse telefonate, c'è una mia lettera in data 21 febbraio che è
giunta al Sottosegretario e che chiede un incontro urgente.
Finalmente questo incontro c'è stato, come previsto dal Viminale,
che ha voluto tracciare un percorso e questo primo incontro - come
ha detto lei - è stato solo tecnico, in preparazione di uno che
sarà poi più politico. La nostra delegazione era formata dal
Coordinatore del personale, Rubbo, e dalla dottoressa Fanizzi
dell'Ufficio legislativo. Chiaramente c'era anche il Capo dei
Vigili del fuoco, ma a questo primo incontro non è stata ammessa
alcuna parte sindacale.
Le assicuro che noi non ritardiamo, ma questo procedimento non
può essere risolto in due giorni, prevede dei tempi ben precisi,
proprio perché è un percorso. Come ho già detto, lo scorso martedì
9 c'è stata una prima riunione tecnica, finalizzata ad individuare
i diversi aspetti da sviluppare per il ritorno della componente
professionista del Corpo valdostano dei Vigili del fuoco nel Corpo
centrale. Mi hanno riferito che in alcuni momenti è stato presente
anche il Coordinatore Dattilo, persona di grande competenza in
questo settore.
Non è stato e non poteva essere un incontro risolutivo. Gli
uffici ora analizzeranno i vari aspetti, al fine di definire un
percorso che comunque preveda prima una parte giuridica e
amministrativa, perché bisogna applicare una norma di attuazione a
ritroso. Di solito con le norme di attuazione le Regioni chiedono
più competenze, ma in questo caso, invece, succede il contrario.
Sono poi anche altri gli aspetti identificati per questo percorso
da negoziare con il Governo italiano: economico-finanziari,
amministrativi, logistici, e non solo, perché a noi interessa molto
il sistema della Protezione civile valdostana, in cui, con grandi
risultati, sono appunto inseriti i Vigili del fuoco.
Le assicuro che non vogliamo essere superficiali e la ringrazio
di questo: appena i tecnici avranno messo a punto e risposto a
queste domande, io verrò molto volentieri in I Commissione. Chiedo
al Presidente Morelli di attivarsi su questo, proprio perché, come
le dicevo, è un problema che interessa tutti, l'intera
collettività, ed è di grande importanza. Però non è un percorso
così semplice come si potrebbe pensare.
Per la tempistica, mi permetta, io penso che i tecnici alla fine
di questo periodo pasquale saranno sicuramente disponibili, per cui
si va ai primi di maggio. C'è anche la promessa fatta dal
Sottosegretario Candiani di fare un incontro politico entro il mese
di aprile.
Dalle ore 10:02 assume la presidenza la Presidente Emily
Rini.
Rini (Presidente) -
La parola al collega Mossa per la
replica.
Mossa (M5S) -
Con la sua risposta per un attimo ho
pensato che volesse circumnavigare la domanda, ma in realtà poi
alla fine mi ha risposto e la ringrazio.
Noi restiamo pertanto in attesa di questa relazione sperando che
arrivi nel più breve tempo possibile in I Commissione. Ricordiamoci
che qui fuori ci sono persone che aspettano, quindi aspettiamo
questa relazione.
Presidente -
Per cosa chiede la parola, collega
Nogara?
Nogara (AV) -
Ormai continuiamo a sentire da diversi
Consigli che non si riescono a discutere alcune iniziative. Io
vorrei solo fare presente che il Consiglio lo gestite voi della
minoranza. Se tutte le volte voi portate dei sacchi di
iniziative... se volete discutere qualcosa, basta che le ritiriate!
Dovete solo mettervi d'accordo tra di voi e, se c'è qualche cosa di
importante da discutere, dire: "questa volta voglio discutere
questo", ma non è colpa della maggioranza...
Presidente -
È un fatto personale o una mozione?
Nogara (AV) -
No, non è un fatto personale, è per capire
come funziona.
Presidente -
Se è una mozione d'ordine deve esplicitare
un quesito e lo mettiamo in votazione... Qual è? Quello di ritirare
degli atti?
Nogara (AV) -
No, è stato detto che si vuole prorogare la
discussione su certi temi.
Presidente -
Allora è un fatto personale, non è una
mozione d'ordine.
