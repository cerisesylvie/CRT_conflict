Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 593 del 26 novembre 1981 - Resoconto
OGGETTO N. 593/81 - INIZIATIVE PER IL DECENTRAMENTO FINANZIARIO
E DI FUNZIONI A FAVORE DEGLI ENTI LOCALI. (Interpellanza)
Presidente
- Do lettura del testo dell'interpellanza
presentata dal Consigliere Carlassare:
INTERPELLANZA
RICORDATO il documento elaborato a seguito del Convegno
dell'ASVA tenutosi a Saint-Vincent nel mese di maggio;
TENUTO CONTO dell'approssimarsi di una ingente somma di
denaro che ci verrà grazie all'approvato "riparto fiscale";
CONSIDERATO che per riuscire a spendere tale massa di denaro
sarà indispensabile l'apporto di tutti i pubblici
amministratori;
RICORDATE inoltre le due proposte di legge di iniziativa
popolare in esame alle competenti Commissioni;
SOTTOLINEATO che il tema del decentramento finanziario e di
funzioni risulta essere uno dei più attuali;
VISTE le proposte avanzate dall'ASVA nel citato
documento;
Interpella
la Giunta per conoscere quali siano le risposte che il
Governo regionale intende dare alle richieste formulate dai Sindaci
con il documento di cui alle premesse con particolare riferimento
alla possibilità di costituire una Commissione permanente avente
per scopo principale l'esame dei problemi degli "Enti
locali".
Presidente
- Ha chiesto di illustrare l'interpellanza il
Consigliere Carlassare, ne ha facoltà.
Carlassare (DPROL)
- In data 21/5/81, l'Associazione dei
Sindaci aveva inviato al Presidente del Consiglio, agli Assessori
regionali, ai Capigruppo ed ai Consiglieri regionali, ai
Parlamentari valdostani, ai Sindaci della Valle d'Aosta,
all'Ufficio stampa regionale, una lettera con la quale si
riassumevano le richieste che i Sindaci avevano avanzato e
dibattuto nel convegno che si era tenuto a Saint-Vincent qualche
giorno prima. Di queste richieste, alcune non hanno trovato
adeguata soddisfazione, ma almeno sono stati affrontati i problemi
che le giustificavano e le muovevano come l'importante tema del
decentramento dei fondi, altre invece non hanno avuto seguito. Mi
riferisco in particolare alla richiesta di costituire una
Commissione permanente tra il Consiglio, la Giunta regionale,
l'A.S.V.A., alla quale periodicamente affidare l'esame di problemi
e prospettive nuove, allo scopo di formare un fronte unico e
compatto di tute le forze politiche ed amministrative locali nei
confronti dello Stato. Ritengo che in un'ipotesi di corretto
decentramento di funzioni e di fondi nei confronti dei Comuni,
l'Amministrazione regionale debba essere costantemente in contatto
e tenere in debito conto le richieste che possono provenire dai
Comuni ed essere formulate dai Sindaci, e che una Commissione
consultiva formata dalle organizzazioni dei Sindaci - com'è stato
richiesto - possa e debba essere messa in cantiere per arrivare ad
avere un maggiore funzionalità e rendere più scorrevoli lineari i
rapporti fra Amministrazione regionale ed i Comuni.
Presidente
- Ha chiesto di parlare il Presidente della
Giunta, ne ha facoltà.
Andrione (UV)
- Volevo ribadire che la Giunta regionale è
intenzionata al finanziamento ai Comuni secondo due canali; non so
se il Consigliere Carlassare ne è al corrente, ma di questo ne
avevo già informato il Consigliere Mafrica in risposta ad una sua
interpellanza. Su questo problema pregherei il Consigliere
Carlassare di volerne parlare un po' assieme - se lo ritiene
opportuno - estendendo magari l'invito all'Associazione dei
Sindaci. Sono d'accordo di costituire una Commissione, ma allora
occorre affiancarle da un lato una Commissione consiliare, perché i
Sindaci hanno chiesto nell'incontro che abbiamo avuto, di
incontrarsi di tanto in tanto con la Giunta regionale. La mia
perplessità, che spero sia ben capita, è che una Commissione mista
con un rappresentante dell'esecutivo, un rappresentante del
Consiglio ed un rappresentante dei Sindaci rischia di avere
difficoltà ad operare perché il rappresentante dell'esecutivo
diventa poi portavoce di queste istanze nei confronti della Giunta,
da qui l'opportunità di chiarire insieme l'aspetto della questione
in modo da fare delle Commissioni conformi alle differenti
competenze. Personalmente sarei favorevole a formare una
Commissione consiliare da un lato ed a stabilire incontri periodici
con la Giunta regionale dall'altro.
Presidente
- Ha chiesto di parlare il Consigliere
Carlassare, ne ha facoltà.
Carlassare (DPROL)
- Prendo atto della disponibilità del
Presidente della Giunta e della sua proposta che ritengo possa
essere presa in esame ed aggiungo che questo, oltre ad essere un
problema di formalità, è soprattutto un problema di struttura per
un organismo che dovrà essere in grado di operare e raccogliere le
esigenze che potranno scaturire dai Comuni.
Presidente
- Passiamo ora alla discussione degli oggetti
6-8 e 14.
