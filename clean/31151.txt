Classificazione
ASSISTENZA SANITARIA E OSPEDALIERA
Azienda Regionale Sanitaria - U.S.L.
Presidio ospedaliero



Oggetto del Consiglio n. 356 del 11 febbraio 2009 - Resoconto
OGGETTO N. 356/XIII - Interpellanza: "Interventi per
sopperire alla carenza di attrezzature medicali presso la
cardiologia dell'Ospedale regionale ed il Consultorio di
Donnas".
Interpellanza
Preso atto che nell'USL della Valle d'Aosta sono state
evidenziate carenze relativamente ad attrezzature medicali, ed in
particolare relative ai cardiobip, che non sarebbero sufficienti a
soddisfare la richiesta e verrebbero sostituiti con l'Holter,
apparecchiatura più costosa, più complessa e che permette un
monitoraggio più accurato ma più limitato nel tempo (24 ore invece
di una settimana);
Evidenziato inoltre che sul territorio, sono state
riscontrate delle carenze di ecografi, ed in particolare la
mancanza di tale attrezzatura per il servizio di ginecologia del
frequentatissimo consultorio di Pian Felinaz (Charvensod), nonché
di un ecocolordoppler specifico per l'altrettanto frequentatissimo
servizio di chirurgia vascolare del poliambulatorio di Donnas, che
attualmente può utilizzare parzialmente un ecografo non
specializzato in coabitazione con la ginecologia e le radiologie
ospedaliera e territoriale;
Sottolineata la necessità di mantenere elevato il livello
qualitativo sia dei servizi sanitari ospedalieri che di quelli
territoriali;
i sottoscritti Consiglieri regionali
Interpellano
la Giunta regionale per conoscere se intenda:
1) sensibilizzare la direzione generale dell'USL perché siano
risolte le carenze di cardiobip per l'Unità operativa di
cardiologia dell'ospedale regionale e per l'acquisizione di un
ecografo per il Consultorio di Charvensod e di un altro, specifico
per la diagnostica vascolare, per il servizio di chirurgia
vascolare di Donnas;
2) predisporre, in accordo con l'USL, un piano di
monitoraggio trimestrale delle strumentazioni medicali al fine di
mantenerne alta l'efficienza e la disponibilità, soprattutto sul
territorio.
F.to: Fontana Carmela - Donzel
Président
- La parole à la Conseillère Fontana
Carmela.
Fontana (PD)
- Grazie, Presidente. Questa interpellanza è
nata da numerose sollecitazioni sia di pazienti che di operatori
sanitari della nostra USL. Purtroppo capita troppo spesso per una
regione che si vorrebbe di eccellenza nel settore della sanità, che
i cittadini si trovino di fronte a lunghe liste di attesa, ma di
questo parleremo in una prossima interpellanza, o a disguidi di
problemi di attrezzature. Il principale caso che ci è stato
segnalato e che come gruppo del PD abbiamo deciso di portare alla
evidenza di questo Consiglio, è quello dei registratori cardiaci
denominati cardiobip, che pare non sia in dotazione in numero
sufficiente per soddisfare le richieste che in più casi sarebbero
stati sostituiti con apparecchiature più costose ma meno indicate
nelle situazioni specifiche di tipo Holter. Questa attrezzatura,
per quanto consenta un monitoraggio più accurato (e non devo certo
spiegarlo io all'Assessore) ha un'autonomia di sole 24 ore, mentre
il cardiobip consente il monitoraggio di un'intera settimana. Ci
chiediamo quali sono le cause di questo disservizio particolarmente
spiacevole perché interessa le cardiopatie, il problema di salute
più presente nella nostra popolazione. Come mai non ci sono
attrezzature in numero sufficiente, tenuto conto che il loro costo
ci dicono non sia per niente proibitivo? Ancora, ci viene segnalato
che mentre nei consultori di Morgex, Châtillon e Donnas il
ginecologo ha a disposizione un ecografo, al consultorio di Plan
Félinaz questa apparecchiatura, indispensabile in particolare per
seguire le gravidanze, non c'è, con il risultato che le
numerosissime donne di quel comune, dei comuni limitrofi e della
città di Aosta che utilizzano tale consultorio, tutte quelle del
centro storico e della zona sud hanno una prestazione di qualità
inferiore rispetto alle donne che si rivolgono agli altri
consultori. Non ci sembra che questa disparità sia giusta ed
inoltre è mortificante nei confronti del professionista ginecologo,
che deve lavorare pressoché disarmato. Caso simile, seppure meno
grave, c'è anche al poliambulatorio di Donnas, in cui i chirurghi
vascolari che lì hanno un'attività intensissima anche per l'enorme
richiesta proveniente dal vicino Piemonte, sono costretti ad
utilizzare un ecografo generico, non specializzato nella
diagnostica vascolare, in coabitazione con la ginecologia e la
radiologia ospedaliera e territoriale. Questa coabitazione
ovviamente comporta che più volte i chirurghi vascolari si trovino
nella impossibilità di utilizzare tale apparecchiatura, in quanto
già in uso da altri colleghi.
Queste tre situazioni sono solo un esempio, altre se ne
potrebbero citare; tuttavia volevamo evidenziare l'importanza non
solo di risolvere rapidamente e concretamente questi tre problemi
ma anche chiedere alla Giunta regionale se intende sensibilizzare
la direzione generale dell'USL, perché si dedichi con più
attenzione al monitoraggio delle strumentazioni medicali rivolte
alle attività ambulatoriale e territoriale, ad esempio con un
monitoraggio trimestrale, perché anche in questo settore si
mantenga alta la qualità del servizio. È evidente che queste
attrezzature anche di modesto costo non danno prestigio e fama come
la ben più costosa risonanza magnetica nucleare e i preziosissimi
robot chirurgici, ma per il semplice cittadino forse ha
un'importanza molto più rilevante. Ci auguriamo che l'Assessore,
che si è sempre dimostrato sensibile alle strutture territoriali,
accetti questo nostro suggerimento con queste nostre indicazioni.
Grazie.
Président
- La parole à l'Assesseur à la santé, au
bien-être et aux politiques sociales, Lanièce Albert.
Lanièce A.
- Grazie, Presidente. Per quanto riguarda i
cardiobip, già nel 2009 nel corso della programmata verifica da
parte dei servizi della ingegneria clinica dell'azienda, che
avviene mensilmente sia sulle strutture e attrezzature
dell'ospedale che del territorio, sul parco attrezzature della
cardiologia dell'UTIC era stata evidenziata la necessità di
sostituire due cardiobip, oltretutto confermo che sono apparecchi
di circa 700 euro di costo, quindi si provvederà a breve
all'acquisto. Ed era questa già una cosa che era stata programmata.
Va sottolineato che fino ad oggi non erano mai pervenute né
richieste di sostituzione né di incremento. Confermo che la
tecnologia dell'Holter non è sostitutiva del cardiobip e va a
monitorare altre patologie legate a cardiopatie. Per quanto
riguarda gli ecografi, sul territorio ci sono due ecografi al
poliambulatorio di Aosta in via G. Rey, uno a Saint-Pierre, uno al
poliambulatorio di Châtillon, un ecografo al poliambulatorio di
Morgex, un ecografo presso il poliambulatorio di Donnas. Quello di
Donnas è molto importante dal punto di vista della tecnica, è un
ecografo multidisciplinare che consente di operare in ambienti
differenti quali la radiologia e la medicina interna, la
diagnostica vascolare, l'ostetricia, la neonatologia, la
cardiologia e la chirurgia generale. Non risultano inevase
richieste di ulteriori ecografi da destinarsi al territorio
attualmente, è prevedibile che dal poliambulatorio di Donnas
pervenga nel 2009 la richiesta di un ecografo portatile. Per quanto
riguarda le liste di attesa, i tempi di attesa sia nel distretto 4
che nel distretto 2, interessati dalla interpellanza, sono al di
sotto dei limiti previsti dalle direttive regionali (sotto i 60
giorni).
Per quanto riguarda l'ecografo nella sede di Plan Félinaz,
l'azienda attualmente non ha ritenuto di dotare di un ecografo
questa struttura, perché non la ritiene né funzionale né razionale,
cosa che si può verificare e vedremo, tenendo conto che la
possibilità di dotarsi di questo esame esiste ad Aosta sia nelle
strutture ospedaliere del Beauregard che nella struttura
dell'Umberto Parini e che ci sono due ecografi nella sede del
poliambulatorio di via Guido Rey.
Ad integrazione alcune notizie forniteci dal direttore di
distretto 4 di Donnas, dr. Martini, che sottolinea come non siano
state evidenziate delle carenze qualitative del servizio di
diagnostica vascolare del poliambulatorio di Donnas né dal
direttore della chirurgia vascolare né dal responsabile della
struttura semplice di diagnostica vascolare. A seguito del
confronto, i responsabili hanno confermato gli standard qualitativi
delle apparecchiature elettromedicali.
Nel giugno 2008 le apparecchiature sono state sottoposte a
verifica per accreditamento istituzionale da parte della apposita
commissione regionale, è stato sottolineato come a Donnas ci sia un
incremento della richiesta dovuto al 25-30 percento della utenza
che proviene dal Piemonte, sicuramente un indicatore positivo per
quanto riguarda l'attrazione. Nell'ambito del miglioramento
continuo della qualità, il direttore del distretto ha fatto sapere
che già nel 2008 aveva ritenuto di richiedere - questo sarà fatto
in discussione di budget che avviene di solito a febbraio/marzo di
ogni anno - un ecografo aggiuntivo per queste richieste
ulteriori.
Si segnala infine che fra gli obiettivi alla azienda per il 2009
la Regione ha previsto il monitoraggio quadrimestrale del piano
annuale di manutenzione straordinaria e degli acquisti tecnologici
della stessa azienda.
Président
- La parole à la Conseillère Fontana
Carmela.
Fontana (PD)
- Ringrazio l'Assessore per le risposte che
mi ha fornito, prendo atto che c'è la volontà di risolvere questi
problemi, anche perché con il discorso che si era fatto sul
territorio, potenziando anche i territori diciamo che si fanno
stare meglio i cittadini. Le do la mia disponibilità nel senso che
se c'è qualcosa da discutere e da vedere se c'è qualcosa che non va
su queste attrezzature, magari ci possiamo ritrovare e se le cose
sono risolte posso dare risposte che mi hanno richiesto.
