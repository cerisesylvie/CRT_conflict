Classificazione
BENI CULTURALI
Musei, biblioteche, archivi storici e aree di interesse archeologico



Oggetto del Consiglio n. 614 del 26 maggio 2021 - Resoconto
OGGETTO N. 614/XVI - Interpellanza: "Proiezione di segni
distintivi della Regione su monumenti o edifici in occasione di
ricorrenze regionali".
Bertin (Presidente)
- Riprendiamo con il punto n. 19
all'ordine del giorno. Per l'illustrazione, ha chiesto la parola il
consigliere Lavy, ne ha facoltà.
Lavy (LEGA VDA) -
Il dovere di un Consigliere è cercare
di occuparsi di diversi temi, alcuni più concreti, altri magari un
pochino più simbolici, questo è un esempio del fatto di
concentrarsi su temi un pochino più simbolici.
Questa interpellanza nasce dalla visione, in occorrenza del 25
aprile, della proiezione del Tricolore italiano sul Forte di Bard,
un'occorrenza che mi ha fatto riflettere su un paio di questioni e
sul fatto che, per esempio, simboli prettamente valdostani: per
esempio, la bandiera valdostana, il Rossonero valdostano, sui
monumenti non sia mai stata proiettata, è un esempio che può essere
considerato banale, ma semplicemente perché se il 25 aprile si
proietta il Tricolore, che a me personalmente non dà nessun tipo di
stimolo, anzi, mi sarei magari immaginato che il 28 aprile, che è
il giorno della liberazione della Valle d'Aosta, si fosse magari
pensato a una proiezione della bandiera valdostana per ricordare
proprio la liberazione della Valle d'Aosta in quanto zona.
Ebbene, visto che comunque, anche com'è già stato praticamente
citato prima dal collega Ganis sulla sua interpellanza per
l'illuminazione del Castello di Issogne, altri tipi di monumenti,
altri castelli durante delle ricorrenze, durante delle feste
vengono illuminati con diverso tipo di colore, perché non pensare
di illuminare anche un monumento valdostano in determinate
ricorrenze? Ho citato il 28 di aprile, si può pensare al 26 di
febbraio o al 7 marzo, che è l'anniversario della nascita del
Conseil des Commis
(nel 1536). Proiettare un simbolo della
Valle d'Aosta proprio per ricordare e commemorare queste date, che
sono assolutamente fondamentali.
Sappiamo benissimo che in un periodo di emergenza come quello
attuale anche il rifugiarsi nei simboli, i
flambeaux
descritti da Chanoux sia importantissimo, sia fondamentale, perché
sono comunque la manifestazione di un orgoglio di un popolo, e qui
in Valle d'Aosta, purtroppo, sembra che questo orgoglio se lo sia
un pochino perso, ci si voglia quasi vergognare delle proprie
identità, delle proprie radici e ovviamente certi argomenti lo
dimostrano, ne parleremo dopo riguardo a un'iniziativa che porto
sulle operazioni riguardanti le infiltrazioni della 'Ndrangheta,
quindi, per carità, le giustificazioni per cui certe volte viene
quasi da vergognarsi di essere Valdostani ci sono, però non tutti i
Valdostani ovviamente sono
"pourris"
come direbbe Chanoux e
quindi è giusto che, soprattutto in certe date, soprattutto in
certe occorrenze, in certi momenti, sia fondamentale raccogliersi
sotto un simbolo, che può essere quello della bandiera o quello di
un altro tipo di simbologia che comunque rappresenta la Valle
d'Aosta, rappresenta la nostra identità.
Chiedo quindi se d'ora in poi si ha comunque intenzione di
procedere alla proiezione anche di bandiere valdostane in
determinate occasioni, in determinati contesti su determinati
edifici e monumenti.
Presidente -
Per la risposta, ha chiesto la parola il
presidente della Regione Lavevaz, ne ha facoltà.
Lavevaz (UV) -
Ringrazio il collega Lavy per questa
iniziativa che raccolgo con assoluto interesse. La Regione Valle
d'Aosta si è dotata già nel tempo, nel 2006 in particolare, con
l'allora presidente Caveri, di una legge proprio di valorizzazione
dell'autonomia anche a livello dei suoi simboli, quindi con i segni
distintivi della Regione, la bandiera, il riconoscimento ufficiale,
l'inno piuttosto che lo stemma, l'utilizzo del Gonfalone, quindi
con la legge n. 6 del 2006 si è andati a stabilire un pochettino
una disciplina degli utilizzi dei simboli distintivi della nostra
Regione e della nostra autonomia.
I simboli della Regione, come i simboli in generale, come quelli
dello Stato, non sono certo fini a sé stessi, sono un mezzo in
qualche modo per mantenere viva, come giustamente ha detto lei,
un'identità e per valorizzarla, quindi il fatto di richiamare alla
storia la particolarità di una comunità attraverso i suoi simboli
distintivi è assolutamente un aspetto da accogliere con
interesse.
Credo quindi che sia assolutamente condivisibile l'iniziativa
proposta, è una questione che affronteremo con gli uffici regionali
ai fini di verificare anche gli strumenti e le forme migliori per
metterli in atto, per celebrare queste giornate con le modalità che
si riterranno più significative anche dal punto di vista simbolico.
È un aspetto sicuramente fattibile dal punto di vista tecnico visto
che, come giustamente ha ricordato lei, i monumenti vengono
regolarmente illuminati per le ricorrenze di qualsiasi tipo, quindi
è un aspetto che, ripeto, colgo con interesse e valuteremo come
metterlo in atto.
Presidente -
Per la replica, ha chiesto la parola il
consigliere Lavy.
Lavy (LEGA VDA) -
Grazie presidente Lavevaz, accolgo con
molto piacere la sua risposta e direi che magari si potrebbe già
procedere adesso forse nel mese di giugno, momento in cui
finalmente sembra che la pandemia venga lasciata alle spalle, con
un'azione simbolica in cui magari diversi monumenti valdostani
vengano poi illuminati con la bandiera valdostana come simbolo per
dire: "ce l'abbiamo fatta".
