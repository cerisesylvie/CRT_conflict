Classificazione
SPORT E TEMPO LIBERO
Infrastrutture ricreativo-sportive
Sport invernali
TRASPORTI E VIABILITÀ
Impianti a fune



Oggetto del Consiglio n. 2110 del 12 maggio 2016 - Resoconto
OGGETTO N. 2110/XIV - Approvazione di risoluzione:
"Anticipazione dell'orario di apertura degli impianti sciistici di
Breuil Cervinia per la stagione estiva".
Viérin M. (Presidente) -
Punto n. 49.01 all'ordine del
giorno. La parola al collega Chatrian.
Chatrian (ALPE) -
Abbiamo voluto presentare questa
risoluzione, perché si tratta di una criticità da tantissimo tempo,
datata già da fine anni ottanta, inizio anni novanta, quando facevo
le gare e ci si allenava durante l'estate nella nostra zona
sciistica estiva del Breuil. Abbiamo voluto presentare questa
iniziativa perché innanzitutto il socio di maggioranza della
Cervino S.p.a. è tutto pubblico e poi perché riteniamo che le
ricadute di una società così importante vadano comunque affrontate
e, se ci sono delle migliorie da apportare, lo si possa fare nel
più breve tempo possibile. Tra pochi giorni partirà la stagione
dello sci estivo, uno dei pochissimi nel panorama italiano ed
europeo a una quota così alta, il che significa che la neve è
migliore rispetto agli altri
competitor
, perché da noi si
scia da 3500 metri fino a quasi 3900 metri di altitudine.
Seconda considerazione molto importante. Questo nostro
comprensorio è frequentato da migliaia e migliaia di appassionati,
non solo di sciatori ma anche di alpinisti, che sarebbero
desiderosi di affrontare alcune ascensioni oltre i quattromila
metri, avvicinandosi alla meta ma potendo utilizzare al mattino
presto gli impianti.
Cosa succede invece dall'altra parte, sull'altro versante? I
cugini svizzeri da decenni per sfruttare meglio le loro
performance
, il loro patrimonio e i loro investimenti, sono
abituati ad aprire gli impianti durante la stagione estiva alle
6:00, 6:15 al massimo, l'anno scorso e quest'anno 6:30, 6:15 le
biglietterie. Alle 6:30 l'alpinista, le squadre nazionali,
internazionali o gli sci club possono già prendere gli impianti di
arroccamento ed essere sul Plateau Rosa alle 7:05, 7:10 per fare i
propri allenamenti e avere la possibilità di organizzare la
settimana o le settimane di allenamento.
Tutto questo per poter aggredire il mercato, sfruttare meglio il
patrimonio e gli investimenti fatti, dando un'opportunità in più.
Vuol dire che negli ultimi anni sovente le squadre nazionali, gli
sci club e i numerosi alpinisti sceglievano la località di Zermatt,
soprattutto per il fatto che gli impianti aprivano quarantacinque
minuti prima rispetto al Breuil. La proposta che facciamo al
Governo e a tutto il Consiglio regionale è che non possiamo avere
dei gioielli di famiglia così interessanti, invidiabili nel mercato
europeo ed internazionale e non sfruttarli al meglio. Quindi
chiederemmo al Consiglio e soprattutto impegneremmo il Governo
regionale a portare questo tema all'attenzione della Cervino
S.p.a., anche perché l'apertura dello sci estivo da parte nostra,
quindi dal Breuil, inizierà il 25 giugno fino al 4 settembre. Siamo
in tempo ed è per questo che non abbiamo presentato una mozione per
il prossimo Consiglio, ma abbiamo portato una risoluzione oggi 12
maggio, in modo che ci sia tutto il tempo di poter modificare la
data, anche perché la Cervino S.p.a. a oggi non ha ancora
pubblicato gli orari di apertura dal 25 giugno al 4 settembre. I
nostri cugini svizzeri hanno pubblicato già da sei mesi gli orari
dell'estate: delle biglietterie, dei tronconi da Zermatt a Furi, da
Furi a Schwarzsee, da Schwarzsee a Trockener Steg e poi fino al
Klein Matterhorn che è il Piccolo Cervino, a 3900 metri di
altitudine. Tutto questo per portare il tema all'attenzione della
Cervino S.p.a., affinché in questa stagione estiva sia anticipato
l'orario di apertura degli impianti di sci del Breuil, cercando di
uniformarlo a quello degli impianti svizzeri e rendendo di
conseguenza la Valle d'Aosta più competitiva e più forte, creando
le condizioni per una ospitalità degli atleti, delle squadre
nazionali, degli sci club nazionali e locali.
Faccio un'ulteriore considerazione. L'anno scorso d'estate -
magari l'assessore Marguerettaz mi correggerà - erano dieci le
squadre nazionali che soggiornavano a Zermatt, mente era una sola
che soggiornava nella Valtournenche, nel Breuil. Tutto questo per
dire se c'è la volontà dal punto di vista politico. Dato che la
Cervino S.p.a. è una società interamente pubblica, creiamo le
condizioni per far conoscere i nostri gioielli e quantomeno
uniformarli, anche dal punto di vista dell'orario, rispetto ai
nostri cugini svizzeri, migliorando la nostra ospitalità, di
conseguenza l'indotto diretto e indiretto.
Presidente
- La parola all'assessore Marguerettaz.
Marguerettaz (UV) -
Sicuramente il tema che viene portato
all'attenzione del Consiglio ha dei fondamenti. Peraltro ci sono un
po' in tutti i comprensori delle discussioni e delle opportunità.
Noi oggi stiamo parlando degli orari di apertura, perché la
questione ci è stata presentata, ma potremmo discutere anche degli
orari di chiusura, giacché non sono pochi gli operatori turistici,
i turisti e le guide che vorrebbero avere una chiusura posticipata
perché, come sanno tutti coloro che amano andare in montagna, la
permanenza in quota negli orari serali dà delle emozioni e
trasmette sensazioni positive, per cui per certi versi valorizza le
nostre specificità. In mezzo c'è la società di gestione, che non ha
la possibilità di far lavorare le persone per dodici ore di fila
ininterrottamente: ci sono i riposi, le ferie.
Riteniamo che ci sia la necessità di cogliere queste
suggestioni, perché sono condivisibili. Una discussione in
Consiglio regionale probabilmente non ci consente di approfondire e
di valutare tutte quelle che sono le conseguenze. Riteniamo
tuttavia che la discussione del Consiglio regionale possa essere
portata all'attenzione con l'indirizzo, se ovviamente la cosa è
fattibile, di agevolare quello che è stato illustrato dal collega
Chatrian, cioè di dare delle opportunità.
Non entro nello specifico e il collega conosce meglio di me il
comprensorio. Mi hanno parlato di praticabilità di piste o meno, di
pericolosità, di crepacci e quant'altro, ma vorrei evitare, perché
potrebbe essere un problema come non esserlo. Quello che chiediamo
alla società Cervino è di fare tutto il possibile, affinché venga
armonizzato l'orario di apertura con quello del comprensorio
svizzero, ovviamente compatibilmente con le esigenze, perché,
d'altra parte, bisogna evitare che tutta la macchina della Cervino
si metta in moto mezz'ora prima, senza averne la necessità - mi
riferisco agli altri settori e a tutti gli altri addetti - perché
anche questo creerebbe uno scompenso.
Tenuto conto delle cose che ho detto, con un breve confronto e
se c'è una condivisione, sono intervenuto in discussione generale
per chiedere una leggera modifica nel testo della risoluzione, più
di forma che di sostanza. Nell'impegno la dizione diventerebbe la
seguente: "il Governo regionale a portare all'attenzione della
Cervino S.p.a. l'opportunità di anticipare l'orario di apertura
degli impianti di sci del Breuil, uniformandolo a quello degli
impianti svizzeri, tenendo conto delle esigenze della gestione e
dei costi, a fronte dell'indotto che sarebbe generato
dall'ospitalità degli atleti delle squadre nazionali, degli sci
club locali e nazionali, oltre che dal maggiore interesse
dell'ambito alpinistico". Quindi andare in questa direzione, in
modo tale, fra l'altro, da rispettare il nostro ruolo e quello
della società di gestione. Noi diamo un
input
che deve
essere poi elaborato e tradotto dalla società.
Presidente -
Distribuiamo il testo della proposta di
emendamento. La parola al collega Chatrian.
Chatrian (ALPE) -
Accogliamo positivamente la modifica
che ci propone l'Assessore, anche perché è giusto che la società
faccia la sua parte, nel senso che compia una sua analisi anche
approfondita. Il nostro obiettivo era di portare, all'interno di
questo Consiglio, il principio di cercare di uniformare e di essere
più performanti nei confronti non solo degli svizzeri, ma
soprattutto dal punto di vista della nostra ospitalità interna, per
dare la possibilità di aggredire il mercato interessante delle
squadre nazionali, degli sci club e degli alpinisti, quindi tre
categorie interessanti.
È da molti anni che si parla di questo, quindi accogliamo
positivamente il fatto che il Governo abbia recepito, voluto
impegnarsi e votare questa nostra risoluzione. Ne va di tutta la
Valtournenche, ma ne va di tutta la Valle d'Aosta, perché -
riprendo il concetto di poc'anzi - è lo sci estivo più bello e
funzionale di tutta l'Europa, dovuto soprattutto al discorso
dell'altitudine, ma anche alla ricettività che c'è da parte della
Valtournenche e del Breuil.
Con un certo piacere accogliamo il fatto che il Governo accetti
questa nostra risoluzione, emendata con il discorso dell'azienda.
Cercate a questo punto, come Governo e come Assessore competente,
di dare gambe prima possibile, in modo che il 25 giugno,
all'apertura dello sci estivo dalla parte valdostana, si possano
già utilizzare gli impianti alle 6:30, come dai cugini svizzeri a
Zermatt.
Presidente -
Non rilevo altre richieste di intervento,
possiamo passare alla votazione.
Dichiaro aperta la votazione sulla proposta emendata.
Esito della votazione:
Presenti, votanti e favorevoli: 34
Il Consiglio approva all'unanimità.
