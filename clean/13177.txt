Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 4133 del 27 gennaio 1993 - Resoconto
OGGETTO N. 4133/IX Definizione del progetto di massima per la
ristrutturazione di un immobile da destinare a centro di
riabilitazione per malati di mente.
(Interrogazione)
Interrogazione A seguito dell'impegno assunto in sede
consiliare di presentare entro il mese di gennaio 1993 il progetto
di massima per la ristrutturazione del complesso "Casa per ferie
Baita" sito in comune di Aosta, Fraz. di Arpuilles, da destinare a
Centro di riabilitazione per malati di mente;
i sottoscritti consiglieri regionali
Interrogano
l'Assessore competente per conoscere:
1) se il progetto di massima sopra richiamato è stato definito e
i tempi entro i quali sarà presentato alle competenti Commissioni
consiliari e di conseguenza al Consiglio per la definitiva
approvazione.
F.to Riccarand.
Presidente
Ha chiesto di parlare l'Assessore alla Sanità
ed Assistenza Sociale Cout, ne ha facoltà.
Cout (PCI-PDS)
Con deliberazione del Consiglio del
10 agosto 92 la Regione acquistava un complesso immobiliare
denominato Casa per Ferie Baita, sito in frazione di Arpuilles del
comune di Aosta, che deve essere destinato a centro di
riabilitazione per persone affette da disturbi psichici.
Successivamente è stato dato incarico con deliberazione di
Giunta del 2 giugno 82 all'ing. Castiglioni e all'arch. Lorenzetti
di predisporre un progetto di massima per la ristrutturazione ed
ampliamento del complesso immobiliare di cui all'oggetto, da
destinare a centro di riabilitazione per persone affette da
disturbi psichici.
Il progetto di massima dovrà essere presentato all'Assessorato
entro e non oltre il 28 febbraio. Gli uffici competenti
dell'Assessorato, in accordo con i responsabili della unità di
psi-chiatria ed i tecnici incaricati per la progettazione, hanno
già avu-to diversi incontri, ed hanno anche stabilito gli incontri
che devono ancora essere svolti per l'esame della intera
problematica e per permettere la migliore utilizzazione e la
realizzazione della struttura.
Quindi entro e non oltre il 28 febbraio questo studio dovrà
essere presentato all'Assessorato. Dopo di che lo presenteremo alle
commissioni e al Consiglio.
Presidente
Ha chiesto di parlare il Consigliere
Beneforti.
Beneforti (DC)
Con una precedente interpellanza in
data 26 novembre chiedevamo se la progettazione per la
ristrutturazione di questo complesso era stata presentata
all'Assessorato alla Sanità, visti i tempi che erano trascorsi
dalla data di affidamento del progetto. In quella occasione
l'Assessore alla Sanità rispose che il progetto di massima
inderogabilmente doveva essere presentato entro il mese di gennaio
1993 e dette la sua parola che entro questa data sarebbe stato
presentato.
Da qui l'interrogazione di oggi, per conoscere se veniva
rispettata la data e l'impegno assunto dall'Assessore alla Sanità.
Ma anche questa volta l'Assessore ha dimostrato di non essere in
condizioni di mantenere l'impegno che si era assunto.
Si dice che da gennaio si passa a febbraio, c'è tempo un mese,
non è che la distanza sia molto lunga; è la distanza che c'è stata
prima che non ci fa avere fiducia e credere in questa ulteriore
affermazione che viene fatta in questa sede.
Il problema dei malati di mente è molto tempo che è sul tappeto
nella nostra Regione; credo che questo problema vada considerato
per la importanza che riveste, nell'interesse degli ammalati che
necessitano della riabilitazione e nell'interesse di quelle
famiglie che da anni chiedono di far rientrare gli ammalati che
sono a curarsi fuori Valle. Invece qui si continua a rinviare la
soluzione di ogni problema.
Prendo atto della risposta dell'Assessore e devo constatare
ancora una volta che il problema è rinviato e che non è stato preso
a cuore così come merita.
C'è da augurarsi che alla fine di febbraio venga portato a
conoscenza delle commissioni consiliari competenti questo progetto,
altrimenti come minoranze cercheremo di discuterlo direttamente in
Consiglio, chiedendo la convocazione straordinaria del Consiglio
regionale.
Questa è l'unica strada che ci rimane per poter affrontare i
problemi con questa Amministrazione regionale, in particolare con
questa Giunta regionale.
