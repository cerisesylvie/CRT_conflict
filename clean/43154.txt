Classificazione
ASSISTENZA SOCIALE
Invalidi civili



Oggetto del Consiglio n. 584 del 13 maggio 2021 - Resoconto
OGGETTO N. 584/XVI - Interrogazione: "Riconoscimento delle
provvidenze arretrate dell'assegno di Invalidità civile".
Bertin (Presidente)
- Punto n. 35. Risponde l'assessore
Barmasse.
Barmasse (UV) -
I Consiglieri regionali interpellano
l'Assessore competente per "conoscere gli intendimenti circa
segnalazioni sui ritardi nella reimmissione dei mandati di
pagamento in contanti non ritirati entro il 31 dicembre 2020" e
"quali sono le tempistiche con le quali l'Amministrazione regionale
riconosce le provvidenze arretrate a coloro che non hanno ritirato
l'assegno entro il 31 dicembre 2020".
Nel mese di dicembre 2020 sono stati restituiti dalla Tesoreria
Unicredit alla Regione numero dodici pagamenti di provvidenze
relative all'assegno d'invalidità civile non andati a buon fine a
seguito della mancata riscossione in contanti da parte dei
beneficiari.
Le liquidazioni dei mandati sopracitati hanno potuto essere
effettuate solo nel mese di aprile 2021, in quanto la struttura
Invalidità civile, disabilità e tutele ha dovuto aspettare il
provvedimento dirigenziale n. 1.573 del 29 marzo 2021
dell'Assessorato alle finanze e successivamente predisporre il
proprio provvedimento n. 1975 del 19 aprile 2021.
Di norma, mensilmente sono restituiti dalla Tesoreria alla
Regione: i pagamenti non andati a buon fine a seguito della mancata
comunicazione da parte del beneficiario della variazione del conto
corrente; i pagamenti in contanti che sono rimasti in giacenza
presso gli sportelli bancari per tre mesi consecutivi e non sono
stati ritirati dai beneficiari o dai delegati alla riscossione; i
pagamenti emessi a favore di persone decedute nel corso del mese di
cui si tratta e che dovranno essere emessi a favore degli eredi
previa apposita domanda e i pagamenti su Postepay scaduti e non
rinnovati in tempo utile dai beneficiari.
La struttura "Invalidità civile disabilità e tutela" riceve
mensilmente da parte dell'ufficio entrate e dell'ufficio mandati
l'elenco dei mandati non andati a buon fine per le motivazioni di
cui sopra e provvede a redigere, sempre mensilmente, un
provvedimento dirigenziale di liquidazione al fine di riemettere i
mandati di pagamento. I pagamenti non andati a buon fine nel corso
dell'anno corrente e per i quali sono già stati fatti i
provvedimenti di reimmissione dei mandati sono stati a gennaio 2021
nove, a febbraio 2021 uno e a marzo 2021 due.
La problematica portata all'attenzione, soprattutto per la
contabilità di fine anno, è all'ordine del giorno. La corretta
procedura di contabilizzazione dettagliata nell'allegato 4.2 al
Decreto Legislativo 118/2011 prevede una serie di atti che causano
ritardi nella reimmissione dei mandati.
Nello specifico, è necessario procedere alla contabilizzazione
dei mancati pagamenti attraverso le seguenti scritture:
accertamento delle entrate a seguito di spese non andate a buon
fine; partite di giro in entrata e contestuale impegno della spesa
non andata a buon fine; partite di giro in uscita;
riclassificazione dell'ordinativo di pagamento non andato a buon
fine tra le partite di giro a valere sull'impegno di cui al punto
precedente; regolarizzazione della carta contabile di entrata
emessa dalla Tesoreria, a seguito dello scarto del pagamento a
valere sull'accertamento effettuato fra le partite di giro in
entrata e in uscita ed emissione di un nuovo ordinativo di
pagamento a valere sull'impegno ordinario cui era inizialmente
riferito il mandato poi non andato a buon fine per il saldo.
Considerato quanto sopra, gli uffici dell'Invalidità civile
consigliano - ma non possono ovviamente obbligare gli utenti - di
preferire tra le modalità di riscossione quella del versamento sul
proprio conto corrente.
Presidente -
Si è prenotato da remoto, per la replica, il
consigliere Manfrin.
Manfrin (LEGA VDA) -
l'Assessore è stato molto tecnico
come evidentemente era necessario essere, riassumo la tematica
perché sia assolutamente comprensibile anche all'esterno. Che cosa
è accaduto? È accaduto che quest'anno, a differenza degli altri
anni, così ci è stato segnalato, è stato accreditato in data 31
dicembre 2020 il pagamento dell'indennità degli assegni
d'invalidità civile che erano, come potete immaginare e come
possiamo immaginare tutti, molto attesi da parte delle famiglie o
degli utenti che appunto hanno delle disabilità e quindi avevano
necessità di avere questi fondi in un periodo in cui la crisi
pandemica ha colpito particolarmente le famiglie. La particolarità
di quest'anno è che queste provvidenze sono state accreditate il 31
dicembre 2020 e il ritiro di questi fondi doveva avvenire
inderogabilmente entro il 31 dicembre 2020.
Io ho cercato di seguire l'evolversi della risposta sui mandati
di pagamento, sui mandati respinti e quant'altro, però io credo che
forse semplificare questo sistema sarebbe utile perché se io faccio
un pagamento in quel giorno ed è obbligatorio ritirare i soldi il
giorno stesso altrimenti chissà quando li rivedo, direi che non può
essere un sistema che funziona.
Da quello che lei ci ha detto, Assessore, pare che verso fine
aprile questa situazione si sia sbloccata, quattro mesi mi permetto
di segnalare, quattro mesi dopo che le famiglie hanno continuato a
chiedere di entrare in possesso di questi fondi, incredibilmente,
peraltro, in coincidenza con il deposito delle interrogazioni che
stiamo discutendo in questo momento.
Quindi, guarda un po,', è incredibile il potere che a volte
certe interrogazioni hanno di sbloccare il meccanismo della
macchina burocratica.
Se questo è ovviamente quello che ci ha comunicato, Assessore, e
quindi si è dovuta aspettare questa determina dirigenziale di fine
aprile per poter sbloccare questi fondi. Io ne sono felice,
chiederò evidentemente conferma alle famiglie che hanno segnalato
questa problematica, ma è chiaro che va ripensato e rivisto il
sistema.
Lei, giustamente, ha riassunto in una frase e sicuramente nella
frase finale quello che sarebbe il sistema ottimo, cioè il fatto di
domiciliare il pagamento su un conto corrente, il che permetterebbe
di superare questa criticità, ma dobbiamo anche fare i conti con
chi o non ha questa possibilità o non vuole fare questo tipo di
scelte e dobbiamo permettere anche a chi non vuole domiciliare il
pagamento sul conto corrente di poterlo ritirare, magari ritirarlo
in precedenza, non imporgli di ritirarlo il 31.12 per il 31.12.
Quindi, cercando di prendere la parte positiva della sua
risposta, quindi l'avvenuta disponibilità di questo pagamento, la
invito, Assessore, a cercare di dare disposizioni perché si faccia
in modo che questi pagamenti possano avvenire prima e quindi il
ritiro di questi fondi per chi non sceglie l'opzione del versamento
sul conto corrente possa avvenire ovviamente prima, soprattutto in
un periodo come quello natalizio di fine anno in cui sicuramente i
soldi sono doppiamente necessari.
