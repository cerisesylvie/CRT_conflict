Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 1857 del 5 marzo 1986 - Resoconto
OGGETTO N. 1857/VIII - QUADRO COMPLESSIVO DEGLI INTERVENTI
REGIONALI PER FAVORIRE L'ACQUISTO, LA COSTRUZIONE E LA
RISTRUTTURAZIONE DI EDIFICI DI EDILIZIA RESIDENZIALE.
(Interrogazione)
PRESIDENTE
: Do lettura dell'interrogazione presentata dai
Consiglieri Tonino e Bajocco:
INTERROGAZIONE
AVUTA NOTIZIA
che a partire dal 1° gennaio 1986 è
stata sospesa la distribuzione dei moduli relativi alle domande per
i mutui per la casa, previsti dalla legge 76/84, in attesa della
revisione del regolamento applicativo
i sottoscritti Consiglieri regionali
INTERROGANO
gli Assessori competenti per conoscere:
1) qual è il quadro complessivo delle domande presentate nel
corso del 1985 rispettivamente per l'acquisto, per la costruzione e
per la ristrutturazione, quante di queste sono state ammesse nelle
graduatorie definitive e quante concretamente hanno già potuto
usufruire dei finanziamenti richiesti;
2) se le risorse finanziarie stanziate per l'anno 1985 sono
sufficienti a coprire le richieste e, in caso contrario, se sono
previsti nuovi stanziamenti;
3) quando verrà portato alla discussione del Consiglio regionale
il nuovo regolamento relativo alla legge 76 e come ci si comporterà
rispetto alle domande che avrebbero dovuto essere presentate nel
primo trimestre 1986.
PRESIDENTE
: Ha chiesto la parola l'Assessore ai Lavori
Pubblici, Fosson; ne ha facoltà.
FOSSON (D.C.):
Gli interroganti chiedono qual'è il quadro
complessivo delle domande presentate nel corso del 1985 per
l'acquisto, la costruzione e la ristrutturazione; quante sono state
ammesse nelle graduatorie definitive e quante hanno già potuto
usufruire dei finanziamenti richiesti. Le domande pervenute a tutto
il 31 dicembre 1985, quindi entro l'ultimo termine utile, dopo il
quale è stato fatto un esame della situazione, sono 1.040, così
suddivise: 758 per l'acquisto, 188 per la nuova costruzione e 94
per la ristrutturazione. Le domande ammesse a mutuo sono: 432 per
l'acquisto, 188 per la nuova costruzione e 94 per la
ristrutturazione, con un totale di 621. Le domande escluse
d'ufficio sono: 21 per il secondo trimestre del 1985, 12 per il
terzo e 32 per il quarto. Le rinunce sono 354. Sommando quindi le
domande escluse d'ufficio alle riunioni, abbiamo un totale di 419 e
così mi pare che i conti tornino. Posso dire che a tutt'oggi sono
già state inviate alla FINAOSTA 111 pratiche; mi pare che siano già
stati firmati una ventina di contratti di mutuo, mentre gli altri
sono pronti per essere firmati.
La seconda domanda mira a sapere se le risorse finanziarie
stanziate per l'anno 1985 sono sufficienti a coprire le richieste
ed in caso contrario se sono previsti nuovi stanziamenti. Nell'anno
1985 abbiamo avuto disponibili 40 miliardi che non sono sufficienti
a coprire le richieste. Da un conto approssimativo, perché non
conosciamo ancora tutta la situazione del quarto trimestre, penso
che ci sia ancora necessità di circa 4 miliardi. Esiste comunque la
volontà politica di riuscire a coprire tutte richieste di
finanziamento.
Per quanto concerne l'ultimo punto e cioè "quando verrà portato
in discussione davanti al Consiglio regionale il nuovo regolamento
relativo alla legge 76 e come ci si comporterà rispetto alle
domande che avrebbero dovuto essere presentate nel primo trimestre
1986", tengo a precisare che il Consigliere Tonino, nella premessa
dell'interrogazione, afferma che "è stata sospesa la distribuzione
dei moduli relativi alle domande per i mutui per la casa", ma ciò
non è vero perché i moduli sono stati distribuiti, anche se è
trapelata la notizia che si era in procinto di varare un nuovo
regolamento e quindi tutti hanno preferito aspettare. Il nuovo
regolamento, infatti, è stato varato dalla Giunta regionale nella
sua ultima seduta, ed è ora a disposizione della Presidenza del
Consiglio e pregherei i Presidenti delle Commissioni interessate di
farlo esaminare quanto prima, proprio perché lo si possa discutere
ed approvare presto anche in Consiglio.
Il regolamento nella sua nuova versione recepisce in maniera
abbastanza completa tutte le valutazioni fatte in Commissione dalle
diverse forze politiche e quindi propone delle modificazioni di
ordine tecnico, per quanto concerne le modalità di esame, i
requisiti, ecc. Per quanto riguarda la richiesta specifica del
Consigliere Tonino e cioè "come ci si comporterà rispetto alle
domande che avrebbero dovuto essere presentate nel primo trimestre
1986", la norma transitoria proposta recita testualmente: "Agli
effetti della verifica dei requisiti soggettivi, limitatamente alle
domande presentate nell'anno 1986, antecedenti all'entrata in
vigore del presente regolamento, trovano applicazione le norme del
vecchio regolamento, soltanto per quanto concerne i diritti
soggettivi. Per quanto invece concerne i tassi ci si atterrà alle
nuove normative". Questo è esplicitamente scritto.
(...INTERRUZIONE...)
La prossima scadenza agli effetti del regolamento coincide con
il 31 di marzo e continua a rimanere valida. Penso di aver detto
tutto. Grazie.
PRESIDENTE
: Ha chiesto la parola il Consigliere Tonino;
ne ha facoltà.
TONINO (P.C.I.):
Io ringrazio l'Assessore per i dati che
ci ha fornito. Credo però che occorra uscire piuttosto rapidamente
da una certa confusione che si è ingenerata nell'opinione pubblica
su questa legge molto importante e che ha avuto anche un impatto
positivo rispetto ai bisogni espressi nella Regione.
Andando con ordine occorre fare una riflessione sulla situazione
del 1985. Dall'esame dei dati ritorna una preoccupazione per la
scarsa incidenza che il ricupero e la ristrutturazione hanno sul
complesso dei finanziamenti che noi eroghiamo e quindi si pone il
problema di superare un ritardo sul quale non voglio "rubare"
argomenti al collega Consigliere Viberti per la seduta di oggi
pomeriggio, cioè sulla necessità di intervenire finanziariamente
anche per il recupero che si trova largamente penalizzato da questo
tipo di domande.
La seconda riflessione, relativa al 1985, riguarda la lentezza
che si sta registrando nella fase finale della erogazione dei
finanziamenti. Se l'Assessore ricorda, l'impegno preso in questo
Consiglio era quello di completare tutto l'iter in 6 mesi. Devo
dire che ciò è possibile, come appunto ha dimostrato la prima
"tranche" di finanziamenti che è stata trasferita alla FINAOSTA,
che ha potuto concludere l'iter alla fine del 1985 o all'inizio del
1986. Ora, è vero che molti sono lì in parcheggio in attesa di
sapere che cosa succederà con il nuovo regolamento (anche se questa
è, a mio avviso, una situazione intollerabile, perché non è
possibile che risorse finanziarie siano ferme solo perché sta per
essere varata una nuova modifica del regolamento e tutti aspettano
senza sapere che cosa fare), però c'è anche un ritardo, che
purtroppo si sta accumulando, nella fase della perizia del valore
degli immobili e che è affidata ai tecnici della Regione. Io
valuterei l'opportunità di affidare queste perizie anche ad esperti
esterni, perché, oggettivamente, con i tecnici che oggi ci sono, la
Regione non può fare più in fretta, a meno di aumentare il numero
dei periti. È un dato di fatto che tutti sono arrivati alla
cosiddetta "graduatoria definitiva" abbastanza in fretta, ma poi da
lì al passaggio delle pratiche alla FINAOSTA c'è un momento che, a
mio avviso, si sta prolungando troppo nel tempo.
Il secondo problema riguarda le risorse. Io ritengo opportuno
che la Giunta integri i 4 miliardi mancanti, anche per una
omogeneità di trattamento rispetto ai trimestri precedenti.
Per quanto concerne la questione del regolamento, sarebbe
curioso conoscere le ragioni della sua così lunga gestazione che ha
creato questa situazione di incertezza, causa anche dei ritardi
nella erogazione dei fondi da parte della FINAOSTA. Io credo che
sia legittimo il lavoro di riflessione e di ripensamento da parte
della Giunta regionale, però voglio qui ricordare che quelle
modifiche al regolamento, frutto del lavoro di una Commissione
nella quale erano presenti due prestigiosi rappresentanti della
Giunta regionale, nonché anche qualche Consigliere regionale,
tecnici ed esperti, dovevano essere approvate entro la fine del
1985 e c'era anche il tempo necessario. Francamente sarei proprio
curioso di sapere perché questo regolamento è rimasto tanto a lungo
fermo in sede di Giunta. Non è ancora arrivato all'esame della
Commissione e quindi garantisco l'Assessore che non appena
arriverà, questo regolamento passerà all'esame delle Commissioni ed
entreremo subito nel merito delle modifiche.
Se mi è concesso vorrei fare un'ultima osservazione che è
attinente al tema, anche se non fa parte di una domanda precisa
dell'interrogazione, ma riguarda la vicenda dei buoni-casa. Vorrei
chiedere all'Assessore se non è il caso di prorogare il termine
fissato per la presentazione delle richieste. Credo che una
risposta debba essere data anche al Consiglio per capire come mai
un regolamento che è stato preannunciato con un decreto-legge nel
mese di febbraio del 1985, che è diventato legge nel mese di aprile
del 1985, che ha una circolare della fine del mese di aprile del
1985, nella quale si specifica che cosa occorra fare, arrivi
all'esame di questo Consiglio nel mese di febbraio del 1986, non
dando neppure un mese di tempo agli interessati per presentare la
documentazione necessaria. Ora, il sospetto legittimo che molti
hanno è che solo i bene informati potranno presentare la
documentazione necessaria, mentre una grossa parte degli
interessati non potrà neppure venire a conoscenza del
provvedimento. Chiedo pertanto alla Giunta di valutare
l'opportunità di allargare i termini, e di fare un ulteriore sforzo
di carattere informativo, per evitare questo sospetto che a mio
avviso è piuttosto pericoloso, perché mette in ombra la correttezza
della Regione di fronte ad un ritardo che io, francamente, non
riesco a spiegarmi.
