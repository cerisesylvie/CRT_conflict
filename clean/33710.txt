Classificazione
ASSISTENZA SANITARIA E OSPEDALIERA
ORDINE PUBBLICO - FORZE ARMATE
Caserme e carceri



Oggetto del Consiglio n. 1798 del 4 maggio 2011 - Resoconto
OGGETTO N. 1798/XIII - Disegno di legge: "Disciplina
dell'esercizio delle funzioni in materia di medicina e sanità
penitenziaria trasferite alla Regione autonoma Valle d'Aosta/Vallée
d'Aoste ai sensi del decreto legislativo 26 ottobre 2010, n. 192
(Norme di attuazione dello Statuto speciale della Regione Valle
d'Aosta/Vallée d'Aoste recanti il trasferimento di funzioni in
materia di medicina e sanità penitenziaria)". (Approvazione di un
ordine del giorno)
Articolo 1
(Finalità e oggetto)
1. La presente legge disciplina l'esercizio delle funzioni in
materia di medicina e sanità penitenziaria trasferite alla Regione
autonoma Valle d'Aosta/Vallée d'Aoste ai sensi dell'articolo 9 del
decreto legislativo 22 giugno 1999, n. 230 (Riordino della medicina
penitenziaria, a norma dell'articolo 5 della L. 30 novembre 1998,
n. 419), e del decreto legislativo 26 ottobre 2010, n. 192 (Norme
di attuazione dello statuto speciale della regione Valle
d'Aosta/Vallée d'Aoste recanti il trasferimento di funzioni in
materia di medicina e sanità penitenziaria).
Articolo 2
(Funzioni della Regione)
1. Ai sensi degli articoli 1 e 2, comma 2, del d.lgs.
192/2010, spettano alla Regione le funzioni, in materia di
assistenza sanitaria ai detenuti e agli internati nel territorio
regionale, articolate nelle seguenti aree:
a) medicina generale;
b) prestazioni specialistiche e d'urgenza;
c) patologie infettive e terminali;
d) dipendenze patologiche;
e) salute mentale.
2. Le funzioni di cui al comma 1 sono esercitate dalla
Regione tramite l'Azienda USL della Valle d'Aosta.
Articolo 3
(Trasferimento del personale)
1. Ai sensi dell'articolo 3, comma 1, del decreto del
Presidente del Consiglio dei ministri 1° aprile 2008 (Modalità e
criteri per il trasferimento al Servizio sanitario nazionale delle
funzioni sanitarie, dei rapporti di lavoro, delle risorse
finanziarie e delle attrezzature e beni strumentali in materia di
sanità penitenziaria), il personale medico incaricato ai sensi
della legge 9 ottobre 1970, n. 740 (Ordinamento delle categorie di
personale sanitario addetto agli istituti di prevenzione e pena non
appartenenti ai ruoli organici dell'Amministrazione penitenziaria),
che, senza soluzione di continuità, dal 15 marzo 2008 alla data di
entrata in vigore della presente legge, presta servizio nell'ambito
del Dipartimento dell'amministrazione penitenziaria presso la casa
circondariale di Brissogne è trasferito, a decorrere dalla data di
approvazione del decreto di cui all'articolo 5 del d.lgs. 192/2010,
all'Azienda USL con la quale mantiene un unico rapporto di lavoro,
nel rispetto delle disposizioni legislative e contrattuali vigenti
per il personale degli enti del servizio sanitario
nazionale.
2. I medici addetti al servizio integrativo di assistenza
sanitaria (SIAS) che, senza soluzione di continuità, dal 15 marzo
2008 alla data di entrata in vigore della presente legge, prestano
servizio nell'ambito del Dipartimento dell'amministrazione
penitenziaria presso la casa circondariale di Brissogne, possono
mantenere, a decorrere dalla data di approvazione del decreto di
cui all'articolo 5 del d.lgs. 192/2010, nelle more della
definizione di profili specifici per la medicina penitenziaria in
sede di contrattazione collettiva nazionale e del relativo
trattamento economico, il numero delle ore rese all'amministrazione
penitenziaria mediante un rapporto di lavoro annuale rinnovabile di
continuità assistenziale con il trattamento economico della
continuità assistenziale previsto dall'accordo collettivo nazionale
per la medicina generale. Le modalità di svolgimento del servizio
sono definite dall'Azienda USL, assicurando che lo stesso sia
effettuato secondo criteri di flessibilità. Al predetto personale
sanitario si applicano le deroghe previste dall'articolo 2 della l.
740/1970.
3. Nelle more della definizione di profili specifici per la
medicina penitenziaria in sede di contrattazione collettiva
nazionale e del relativo trattamento economico, l'Azienda USL può
inoltre attribuire, secondo i criteri previsti dall'accordo
collettivo nazionale di lavoro per la medicina generale, incarichi
annuali, a tempo determinato, rinnovabili, con il trattamento
economico di cui al comma 2. Le modalità di svolgimento del
servizio sono definite dall'Azienda USL, assicurando che lo stesso
sia effettuato secondo criteri di flessibilità.
4. Per il conferimento degli incarichi di cui al comma 3
l'Azienda USL predispone apposite graduatorie stilate secondo
l'ordine di priorità decrescente previsto dalle lettere
seguenti:
a) medici inseriti nella graduatoria regionale di medicina
generale, settore della continuità assistenziale;
b) medici già titolari di incarico a tempo indeterminato per
la continuità assistenziale con l'Azienda USL con precedenza per
coloro che abbiano una maggiore anzianità di servizio presso la
stessa Azienda;
c) medici inseriti nella graduatoria regionale di medicina
generale, settore della continuità assistenziale, già titolari di
incarico a tempo determinato per la continuità assistenziale con
l'Azienda USL;
d) medici convenzionati titolari di incarico di assistenza
primaria con l'Azienda USL operanti nel distretto 2, con un carico
di assistiti inferiore a 650. In caso di parità di assistiti,
prevale l'anzianità di titolarità dell'incarico con l'Azienda
USL;
e) medici convenzionati con incarico provvisorio di
assistenza primaria con l'Azienda USL operanti nel distretto 2, con
un carico di assistiti inferiore a 650. In caso di parità di
assistiti, prevale l'anzianità di titolarità dell'incarico con
l'Azienda USL;
f) medici convenzionati titolari o con incarico provvisorio
di assistenza primaria operanti nei distretti dell'Azienda USL, con
priorità per i medici con un numero inferiore di assistiti. In caso
di parità di assistiti, prevale l'anzianità di titolarità
dell'incarico con l'Azienda USL;
g) medici non inseriti nella graduatoria regionale di
medicina generale.
5. Ai medici di cui al comma 4, lettere b), c), d), e), f), e
g), possono essere attribuiti incarichi con impegno orario anche
inferiore alle ventiquattro ore settimanali, effettuabili anche in
forma frazionata e flessibile nell'arco delle ventiquattro ore, nei
giorni feriali, prefestivi e festivi, con il trattamento economico
della continuità assistenziale previsto dall'accordo collettivo
nazionale per la medicina generale.
Articolo 4
(Trasferimento di risorse strumentali ed
organizzative)
1. Le attrezzature, gli arredi e i beni strumentali afferenti
alle funzioni di cui all'articolo 2, comma 1, di proprietà del
Dipartimento dell'amministrazione penitenziaria, individuati con
apposito inventario redatto d'intesa tra il Ministero della
giustizia e la Regione, anche avvalendosi di personale dell'Azienda
USL, sono trasferiti all'Azienda USL con la sottoscrizione di un
verbale di consegna. I suddetti beni entrano a far parte del
patrimonio dell'Azienda USL e sono sottoposti al regime giuridico
di cui all'articolo 5 del decreto legislativo 30 dicembre 1992, n.
502 (Riordino della disciplina in materia sanitaria, a norma
dell'articolo 1 della L. 23 ottobre 1992, n. 421).
2. I locali adibiti all'esercizio delle funzioni di cui
all'articolo 2, comma 1, individuati con apposito inventario
redatto d'intesa tra il Ministero della giustizia e la Regione,
sono concessi in uso a titolo gratuito, per l'utilizzo da parte
dell'Azienda USL, sulla base di apposita convenzione predisposta in
conformità allo schema-tipo di cui all'articolo 4, comma 2, del
d.p.c.m. 1° aprile 2008. L'inventario deve includere anche i locali
già utilizzati gratuitamente dall'Azienda USL per le attività
connesse alle patologie da dipendenza.
Articolo 5
(Disposizioni finanziarie)
1. Alla determinazione dell'onere derivante dall'esercizio
delle funzioni trasferite e al suo finanziamento si provvede con le
risorse finanziarie che lo Stato attribuisce alla Regione per
l'esercizio delle stesse, ai sensi dell'articolo 5 del d.lgs.
192/2010.
2. L'onere di cui al comma 1 trova copertura nello stato di
previsione della spesa del bilancio di previsione della Regione per
il triennio 2011/2013 nell'unità previsionale di base 1.9.2.10
(Altri interventi nel settore sanitario finanziati con entrate con
vincolo di destinazione).
3. La Regione ha inoltre facoltà di stanziare, con la legge
di assestamento o di variazione del bilancio regionale, somme
eccedenti rispetto a quelle attribuite dallo Stato, ai sensi
dell'articolo 17, commi 3 e 4, della legge regionale 4 agosto 2009,
n. 30 (Nuove disposizioni in materia di bilancio e di contabilità
generale della Regione autonoma Valle d'Aosta/Vallée d'Aoste e
principi in materia di controllo strategico e di controllo di
gestione).
4. Per l'applicazione della presente legge, la Giunta
regionale è autorizzata ad apportare, con propria deliberazione, su
proposta dell'assessore regionale competente in materia di
bilancio, le occorrenti variazioni di bilancio.
Articolo 6
(Decorrenza del trasferimento delle funzioni)
1. Ai sensi dell'articolo 2, comma 1, del d.lgs. 192/2010, il
trasferimento delle funzioni di cui alla presente legge decorre
dalla data di trasferimento delle risorse finanziarie, ai sensi
dell'articolo 5 del d.lgs. 192/2010.
Presidente
- Ricordo che è stato presentato un ordine del
giorno a firma della Consigliera Emily Rini e dei membri della V
Commissione.
La parola al relatore, Consigliera Segretario Emily Rini.
Rini (UV)
- Merci M. le Président. Chères collègues et
chers collègues, c'est avec une grande satisfaction que je présente
aujourd'hui ce rapport sur le projet de loi n° 137 en matière de
santé pénitentiaire, déposé par le Gouvernement régional. Enfin,
après une longue attente et une procédure particulièrement
compliquée, cette Assemblée peut examiner les dispositions qui
permettront de transférer les fonctions dans cette matière de
l'Etat à la Région.
Tout a commencé en 1999, avec le premier alinéa de l'article 9
du décret législatif n° 230, portant dispositions en matière de
réorganisation de la médecine pénitentiaire. Ce texte établit que
les fonctions, le personnel et les équipements nécessaires à
assurer un système non seulement de prévention, mais aussi
d'assistance sanitaire pour les détenus, sont transférée aux
Régions à statut spécial par des dispositions d'application, et ce,
aux termes des statuts respectifs. Donc, contrairement aux Régions
à statut ordinaire, où le transfert en question a été automatique,
pour la Vallée d'Aoste la procédure a été beaucoup plus longue. Je
me souviens encore que, lors de la visite de la maison d'arrêt de
Brissogne effectuée pendant le mois d'août avec une délégation du
Conseil et le Président du Conseil Cerise, nous avons pu constater
la forte préoccupation et le malaise éprouvé par le personnel
médical et paramédical œuvrant dans cette
structure, à cause du fait que le transfert des compétences à la
Région n'avait pas encore eu lieu. Voilà pourquoi nous ne pouvons
que nous réjouir aujourd'hui que cet objectif ait enfin été
atteint. Cela est confirmé aussi par une interview du mois de
septembre dernier du directeur de la maison d'arrêt, Domenico
Minervini, qui à la presse affirmait que
"l'un des problèmes les
plus importants est sans doute celui de la santé, mais avec le
transfert des compétences à la Région, la situation devrait
certainement s'améliorer".
Le décret législatif n° 192 du 26 octobre 2010, c'est-à-dire les
dispositions d'application du Statut spécial de la Région autonome
Vallée d'Aoste, qui encadrent le transfert de fonctions en matière
de médecine et de santé pénitentiaire, prévoient, à l'article 3,
que la Région réglemente l'exercice desdites fonctions par ses
propres lois. Voilà aujourd'hui que nous discutons donc ce projet
de loi n° 137, qui compte six articles et dont le contenu trace
essentiellement des lignes directrices, c'est-à-dire le cadre des
détails qui seront définis au moment de la rédaction de la
convention relative au modèle organisationnel à mettre en place
entre le centre de détention et l'Agence sanitaire locale.
Je tiens a remercier mes collègues de la V
e
Commission, qui nous ont permis d'effectuer une étude rapide, mais
en même temps approfondie et précise de la matière. Je rappelle en
effet que c'est au sein de la commission que nous avons pu
approfondir ce thème important, pendant les diverses auditions,
dont celle des syndicats qui œuvrent au sein de
la prison et que je veux d'ailleurs remercier pour leur
collaboration. Nous avons donc étudié le problème dans une optique
particulièrement élargie, grâce au témoignage de ceux qui vivent
quotidiennement le monde carcéral, univers si particulier et
difficile, et nous ont permis d'y voir encore plus clair.
Pacifico sicuramente è che lo spirito, l'essenza di questo
disegno di legge è fondata sul cosiddetto "principio
dell'equivalenza", ovvero sul fatto che - e può sembrare scontato,
ma credetemi che non lo è - l'assistenza sanitaria sia un diritto
uguale per tutti, e quindi, in questo caso, sia per le persone
libere che per le persone che si trovano in stato di detenzione.
Sanità inoltre intesa e anche analizzata in tutte le sue fasi,
dalla prevenzione alla diagnosi, alla cura fino alla
riabilitazione. Questo importante principio è sancito in maniera
esplicita dall'articolo 1 del decreto n. 230/1999.
Come ho già detto, il progetto di legge che stiamo analizzando
si compone di sei articoli. In particolare l'articolo 2, al comma
2, stabilisce le funzioni, suddivise in aree, che spettano alla
Regione e che le stesse saranno esercitate dalla Regione tramite
l'Azienda USL della Valle d'Aosta.
Non mi dilungo ulteriormente nell'analisi schematica degli
articoli, poiché credo che questa legge - come ho detto - vada a
fungere più che altro da cornice all'atto successivo
importantissimo che deriverà dall'approvazione di questa legge,
legge che - a quanto pare - non può che trovare la più ampia
condivisione. Assume invece una grande importanza - come dicevo -
l'atto successivo, ovvero la convenzione che disciplinerà e
conterrà il modello organizzativo. Competenza che, è giusto
ricordarlo, spetta alla Giunta regionale. Proprio su questo
argomento, e soprattutto per rendere la discussione più ampia e
completa possibile, chiedo al Presidente se posso procedere
brevemente con l'illustrazione dell'ordine del giorno.
Durante la discussione in V Commissione, soprattutto durante le
audizioni dei rappresentanti di tutte le sigle sindacali degli
operatori di Polizia penitenziaria operanti all'interno della casa
circondariale che, se mi permettete, colgo l'occasione nuovamente
per ringraziare, sono emerse alcune problematicità che non
investono la legge in discussione, ma piuttosto concernono il
modello organizzativo che verrà successivamente attuato. Le
perplessità degli operatori si riferivano in particolare alla
presenza a livello di fasce orarie del medico all'interno della
struttura carceraria.
Credo che la presenza del medico all'interno della Casa
circondariale di Brissogne abbia una duplice ripercussione: la
prima, più ovvia, si ha all'interno della struttura ove bisogna
garantire le adeguate celeri cure ai detenuti che hanno in quel
momento la necessità di assistenza medica. Fra l'altro, mai come in
questi ultimi tempi il tema dell'adeguata assistenza sanitaria ai
detenuti è all'attenzione dell'intera società, visti anche i tristi
casi di cronaca avvenuti ultimamente. La presenza di un medico 24
ore su 24 all'interno della Casa circondariale di Brissogne può
quindi garantire un rapido intervento in caso di necessità. Dicevo
che avrà due tipi di ripercussione...la seconda ripercussione, non
certo meno importante, si avrà sull'intera società valdostana,
poiché garantire la presenza continuativa di un medico all'interno
del carcere permetterà di ridurre in maniera significativa il
trasporto dei detenuti al di fuori della casa circondariale, per
recarsi al pronto soccorso piuttosto che in altri ambulatori
dell'ospedale valdostano. Ricordo che tali uscite, oltre ad
impegnare un numero elevatissimo di risorse...mi riferisco ad
agenti, a mezzi, all'organizzazione che tali trasferimenti
richiedono, ricordando anche che all'interno del carcere di
Brissogne si trovano i cosiddetti "collaboratori di giustizia" per
i quali è previsto un iter di trasporto particolarmente gravoso e
precauzioni maggiori...ma oltre a creare un'ingente spesa di
risorse, creano soprattutto disagi per gli utenti che si trovano ad
usufruire dei servizi ospedalieri, i quali si trovano in una
momentanea paralisi dell'attività dovuta al trasporto del detenuto.
Tutto ciò creerebbe un grande disagio
in primis
ai
cittadini, poi agli operatori di Polizia penitenziaria, e anche
agli operatori sanitari del nostro nosocomio, perché bisogna
ricordare che un numero importante di detenuti sono affetti da
malattie altamente infettive, una su tutte l'AIDS; quindi questo
spostamento in locali pubblici dell'ospedale potrebbe aumentare il
rischio di contagio.
Per queste ragioni siamo qui, oggi...io, a nome dei firmatari
della legge, ricordo che c'è stata ampia condivisione, anche da
parte degli altri gruppi che non hanno rappresentanti in V
Commissione, nel chiedere all'Assessore di farsi carico di
garantire, in sede di stesura di questo modello organizzativo...di
richiedere la presenza all'interno della Casa circondariale di
Brissogne di un medico 24 ore su 24, così da garantire il miglior
servizio per i detenuti all'interno del carcere, ma anche per tutta
la collettività. Sempre con questo ordine del giorno chiediamo
all'Assessore di fare un ulteriore passaggio in V Commissione; le
chiediamo di illustrarci la proposta della suddetta convenzione
contenente il modello organizzativo, naturalmente prima della sua
approvazione.
Concludo ringraziando tutti coloro che hanno portato il loro
contributo e lavorato per raggiungere il miglior risultato
possibile in un settore così delicato: i colleghi della V
Commissione, i rappresentanti delle forze sindacali, ma soprattutto
l'Assessore e tutto il suo staff che, ancora una volta, ha
dimostrato una grande disponibilità.
Si dà atto che dalle ore 18,10 assume la presidenza il
Vicepresidente André Lanièce.
Presidente
- Dichiaro aperta la discussione generale. Si
discuterà il disegno di legge assieme all'ordine del giorno e poi
si procederà prima alla votazione dell'ordine del giorno e poi al
disegno di legge.
La parola al Consigliere Lattanzi.
Lattanzi (PdL)
- Grazie Presidente.
Non si può che condividere per intero la relazione della collega
Rini, che ringrazio per aver esposto in maniera molto chiara e
dettagliata il provvedimento che stiamo andando a votare. Non siamo
in V Commissione, abbiamo condiviso il provvedimento, mi ha fatto
piacere che lei lo abbia ricordato così come mi ha fatto piacere
sentire i ringraziamenti a tutti quelli che hanno, con diverso
ruolo, partecipato alla costruzione di quella che possiamo oggi
chiamare "un'opportunità" per la Valle d'Aosta, perché da una parte
limita i costi e, dall'altra, migliora un servizio. Credo però sia
altrettanto giusto ricordare chi ha materialmente costruito questo
disegno di legge, l'Onorevole Caveri, che fu il primo a portare
all'attenzione del Parlamento questo provvedimento, e quindi tutti
i passaggi successivi. Questo va riconosciuto, perché oggi portiamo
a compimento un lavoro che qualcuno, in tempi non sospetti, aveva
pensato e va riconosciuto, anche se poi possiamo essere di idee
diverse su altre questioni...chi ha redatto di pugno il
provvedimento che adesso andremo ad approvare e che la paritetica
ha già licenziato. Volevo, come PdL, riconoscere questa cosa.
Naturalmente mi asterrò dalla dichiarazione di voto, che sarà
positiva, e volevo riconoscere che questo provvedimento risolve, da
una parte, una questione etica ed umana e, dall'altra, anche una
questione economica, perché riduce gli impegni finanziari che la
Regione doveva impegnare per andare a gestire "finte malattie" che
dovevano essere trasferite - diciamocelo con grande chiarezza -,
magari per accertamenti, a Torino...qualche detenuto su quelle
opportunità di attenzione ci giocava un attimo. Invece, avendo lì
un presidio sanitario 24 ore su 24, costante e localizzato, c'è la
conoscenza della persona che in quel momento è in quelle condizioni
e quindi c'è l'opportunità di servire meglio chi, per un periodo
della sua vita - purtroppo per lui! - si trova a dover passare nel
carcere di Brissogne il suo tempo.
Quindi ringraziamo la collega Rini che ha chiuso un percorso a
nostro avviso troppo lungo; questa cosa doveva essere chiusa molto
prima. Anche noi, a Roma, con i nostri governanti, ci abbiamo messo
del nostro...sono contento che sotto il Governo Berlusconi questa
cosa in paritetica si sia conclusa, anche - ripeto - con il
contributo dell'Onorevole Caveri.
Grazie.
Presidente
- La parola al Consigliere Caveri.
Caveri (UV)
- Naturalmente per ringraziare il Capogruppo
Lattanzi di questo riconoscimento, ma credo che, al di là di
quello, sia estremamente interessante di tanto in tanto - visto che
oggi abbiamo il tempo per farlo - riflettere su alcune questioni
che concernono la nostra autonomia speciale, e questa è una di
quelle occasioni nelle quali può capitare di poter, per due minuti,
fare questo esercizio di stile.
Questa è una questione molto profonda, che nasce nel 1999 quando
nel passaggio parlamentare ci fu, da parte dei Parlamentari alla
Camera dei deputati delle Regioni a Statuto speciale e delle
Province autonome, la sottolineatura che non si poteva immaginare
un trasferimento
tout court
di questo tipo di competenze in
capo alle autonomie differenziate, in assenza di una norma di
attuazione dello Statuto. È vero che questa norma di attuazione
dello Statuto l'abbiamo a lungo sofferta, perché effettivamente c'è
stata da parte dell'Amministrazione penitenziaria una sorta di
"miopia" che portò, ad un certo punto, ad una lettera del
Sovrintendente - non attualmente, era un suo collega - che scrisse
alla Regione Valle d'Aosta: "da domani vi trasferiamo la sanità
penitenziaria". Quindi è questa una cartina di tornasole
estremamente interessante di come talvolta le amministrazioni
statali, qualunque governo governi, abbiano una sorta di ignoranza
nei confronti dei meccanismi statutari che sono, invece, a tutela
della nostra autonomia differenziata.
È vero e lo potrebbero testimoniare tutti coloro che hanno fatto
parte della paritetica, che questo è stato un argomento masticato e
stramasticato, in cui la Regione, come sa bene anche l'Assessore
Lanièce, si è trovata in Commissione paritetica di fronte alla
situazione grottesca di volersi assumere i costi, perché qui
comunque ci assumiamo i costi della sanità penitenziaria. Fra
l'altro, una sanità complessa, perché non ci troviamo di fronte al
vecchio carcere aostano dove c'erano quattro rubagalline e dove
tutta una ricca aneddotica racconta di un clima talmente familiare
che ogni tanto le celle si aprivano, le persone uscivano e
rientravano in un clima di
embrassons-nous
, derivato dal
fatto che effettivamente in quel carcere c'erano dei
rubagalline...ma da quando hanno costruito questo carcere, che ha
dimensioni e popolamento completamente diversi, abbiamo una
popolazione carceraria estremamente problematica perché questo è un
carcere problematico, e quando si dice che ci sono i "collaboratori
di giustizia" vuol dire che già solo dal punto di vista della
guardiania siamo di fronte a temi delicati.
Ricordo che nella scorsa legislatura questo Consiglio si
preoccupò quando venne aperta una sezione del carcere di Aosta che
era dedicata a persone che avevano particolari perversioni
sessuali, quindi un tema di grande spessore. Ancora oggi il carcere
viene adoperato con facilità come una sorta di porta girevole per
una serie di delinquenti che stanziano normalmente nelle carceri
del circondario del Piemonte e questo rende impossibile quella
vocazione che le carceri dovrebbero avere, di riabilitazione alla
persona secondo il dettato costituzionale, perché è estremamente
difficile poter operare una riabilitazione del detenuto quando
questo sta qui, per un certo periodo, e se ne va...per non dire poi
del tema delicatissimo della percentuale elevatissima di
extracomunitari, senza dare a questo alcuna nozione xenofoba, ma
per sottolineare come ci siano problemi di convivenza interna che
diventano estremamente delicati. Ecco perché la sanità
penitenziaria finisce per essere un'assunzione di responsabilità,
di cui alla fine la parte statale ha capito l'importanza, e la
norma è stata limata in modo che una legislazione regionale potesse
successivamente occuparsi di questa materia.
Però, ripeto, è estremamente interessante ogni tanto proporre
uno spaccato di una realtà giuridica che finisce per riflettersi
nella nostra realtà locale, per vedere come non ci sia nulla di
semplice nel rapporto con lo Stato, perché spesso capita purtroppo
di sedere al tavolo con dei funzionari statali, probabilmente
persone preparatissime ed integerrime, ma che hanno il "prosciutto
sugli occhi" perché non hanno alcuna conoscenza dei meccanismi
particolari, di cui siamo fieri, della nostra autonomia
speciale.
Presidente
- La parola al Consigliere Segretario
Rigo.
Rigo (PD)
- Grazie Presidente.
L'articolo 32 della Costituzione italiana dispone:
"La
Repubblica tutela la salute come fondamentale diritto
dell'individuo e interesse della collettività, e garantisce cure
gratuite agli indigenti".
Il diritto alla salute di coloro che
si trovano in condizioni di privazione della libertà trova quindi
tutela e garanzia quale diritto inviolabile della persona. Il
Servizio sanitario all'interno degli istituti penitenziari ha
previsto anche delle regole minime, ribadite dall'ONU, per il
trattamento dei detenuti, approvate il 30 agosto 1955 e ribadite
dal Consiglio d'Europa il 19 gennaio 1973. L'articolo 11 della
legge sull'ordinamento penitenziario n. 345/1975 citato in sede di
audizione in commissione, stabilisce che ogni istituto sia dotato
di
"servizio medico e servizio farmaceutico rispondenti alle
esigenze profilattiche e di cura della salute dei detenuti e degli
internati e che disponga di almeno uno specialista in
psichiatria".
Con le espressioni "servizio medico" e "servizio
farmaceutico" il Ministero della Giustizia precisava, in una sua
nota, qualche tempo dopo, che si deve intendere l'organizzazione in
ogni istituto, anche di dimensioni ridotte, di un servizio che
assicura un armadio farmaceutico, un'infermeria, attrezzature
diagnostiche e cliniche e la presenza continuativa di un medico,
mentre gli istituti di maggiore dimensione dispongono di strutture
sanitarie organizzate e personale presente nell'intero arco della
giornata e possono disporre di centri diagnostici terapeutici.
Visto che finiranno molto presto oggi i nostri lavori, vorrei
leggervi l'articolo 11 che definisce quelle che erano allora le
attività sanitarie interne agli istituti e che non sono cambiate,
perché questa legge non è stata abrogata: l'obbligo di visita
all'ingresso nella struttura, la discrezionalità di visita medica
dei detenuti indipendentemente dalla richiesta, la disponibilità
del medico per le visite quotidiane dei malati, l'adozione di
misure per l'isolamento sanitario in caso di malattie contagiose e,
nel rispetto delle norme in tema di malattia psichiatrica e salute
mentale, particolare attenzione alla tutela della salute delle
detenute madri e dei loro figli. Dagli anni '70, come si dice,
tanta acqua è passata sotto i ponti e oggi siamo chiamati a
completare il trasferimento delle funzioni in materia di medicina e
sanità penitenziaria nei confronti dei detenuti della Casa
circondariale di Brissogne dal Ministero della Giustizia al
Servizio sanitario regionale. Quello che ci apprestiamo a votare,
quindi, è l'atto conclusivo di un lungo percorso e di un non facile
processo - lo ha ricordato prima il collega Caveri - di
riflessione, di ricerca e di lavoro, che ha visto progressivamente
coinvolti gli organi politici, i funzionari e gli addetti ai lavori
di questo non secondario settore della società. Vorrei ricordare
alcune tappe di questo percorso.
Nel 1998 la legge n. 419 aveva affidato ad appositi decreti
legislativi il "riordino della medicina penitenziaria" e, proprio
in attuazione di quelle disposizioni, il decreto legislativo n.
230/1999 citato dalla relatrice, inseriva tale settore nel sistema
sanitario nazionale, definendo gli ambiti di intervento degli enti
interessati - in questo caso Regioni, Ministero della Salute e
Ministero della Giustizia - e, in quell'occasione, veniva
evidenziata la necessità di norme di attuazione (articolo 9) per le
Regioni a Statuto speciale. All'Azienda sanitaria locale veniva
assegnata la funzione di erogare prestazioni sanitarie, mentre
l'Amministrazione penitenziaria manteneva i compiti relativi alla
sicurezza. Lo stesso decreto legislativo disponeva il transito
immediato, a decorrere dal primo gennaio 2000, delle funzioni
relative alla prevenzione, assistenza e cura dei detenuti
tossicodipendenti e prevedeva il trasferimento delle altre funzioni
sanitarie al termine di un periodo di sperimentazione da
realizzarsi presso alcune Regioni.
Successivamente, nel 2002, abbiamo un decreto ministeriale con
cui veniva costituita una commissione di studio e quindi la
definizione di quei modelli organizzativi a cui faceva riferimento
prima la collega Rini; nel mese di maggio 2007 con la costituzione
ufficiale presso il Ministero della Salute di un gruppo tecnico,
riprendeva il cammino per l'attuazione del decreto legislativo
citato dalla relatrice. Con la legge finanziaria 2008 si confermava
il definitivo transito in questione da attuarsi mediante
l'emanazione di un decreto del Presidente del Consiglio dei
Ministri per la definizione delle modalità e dei criteri per il
trasferimento dal Ministero della Giustizia al Servizio sanitario
nazionale di tutte le funzioni sanitarie, dei rapporti di lavoro,
delle risorse finanziarie e delle attrezzature e beni strumentali
afferenti alla sanità penitenziaria. Il primo aprile 2008
finalmente veniva emanato il decreto del Presidente del Consiglio
dei Ministri, corredato dalle linee di indirizzo per gli interventi
del Servizio sanitario nazionale a tutela della salute dei detenuti
e degli internati negli istituti penitenziari e dei minorenni
sottoposti ad un provvedimento penale. Da qui inizia anche il
cammino che ha coinvolto in questa legislatura l'Assessorato
regionale alla sanità e questo Consiglio. Ricordo la costituzione,
con deliberazione di Giunta regionale del dicembre 2008, della
Commissione paritetica per l'esame delle problematiche relative
alla medicina penitenziaria e per il coordinamento degli interventi
di assistenza sanitaria, socio-riabilitativa e di educazione presso
la casa circondariale; ricordo il parere del Consiglio, ad aprile
2010, sullo schema di decreto legislativo e la pubblicazione sulla
Gazzetta ufficiale del 19 novembre scorso delle norme di attuazione
dello Statuto speciale della Regione, recanti il trasferimento di
funzioni in materia di assistenza sanitaria ai detenuti della casa
circondariale.
Al disegno di legge in oggetto è affidato il compito di
definire, in una cornice legislativa, gli obiettivi per la tutela
della salute dei detenuti che la Regione deve trasmettere
all'Azienda USL della Valle d'Aosta. Obiettivi che devono essere
precisati mediante l'individuazione e la stesura di uno specifico
modello organizzativo. Da tempo un gruppo tecnico sta elaborando
questo documento che è già stato inviato al Ministero della
Giustizia che, a sua volta, ha trasmesso alla Regione alcune
considerazioni. Il modello organizzativo predisposto
dall'Assessorato competente, d'intesa con l'USL della Valle
d'Aosta, è stato in questi giorni illustrato, per sommi capi, alla
commissione competente, che ha svolto nel merito di questo disegno
di legge una serie di audizioni. Modello organizzativo di cui,
seppure esplicitamente richiesto, non è stata data copia ai membri
della commissione, così come abbiamo potuto conoscere solo
indirettamente le cifre relative al disavanzo fra le spese
preventivate e le risorse finanziarie certe. Se non ricordo male,
il modello organizzativo costa 550.000 euro e le risorse
riconosciute al trasferimento di funzioni alla Regione è pari a
360.000 euro, con un disavanzo di 190.000 euro, che andrà ad
aumentare - se l'ordine del giorno collegato otterrà l'approvazione
dell'Assemblea - questo disavanzo. Chiedo quindi all'Assessore
Lanièce se questo onere aggiuntivo di 190.000 euro più i
successivi, dovuti all'approvazione dell'ordine del giorno, sarà
coperto dal bilancio regionale, come immagino, ma vorrei una
conferma dall'Assessore: questa preoccupazione era stata espressa
in commissione.
La collega Rini ha già bene riassunto i risultati emersi dal
lavoro della commissione e l'ordine del giorno è testimonianza
concreta di quel confronto, in particolare i rappresentanti delle
organizzazioni sindacali hanno evidenziato alcune criticità del
modello organizzativo predisposto, criticità - in particolare
quella del Servizio di guardia medica nell'arco delle 24 ore - che
sono spesso dipendenti dalla reclusione, dalla tipologia
dell'assistito, dalla struttura carceraria, dalla gestione stessa
della vita quotidiana, dalle procedure di sicurezza.
Da parte mia non c'è nulla da aggiungere, perché siamo
soddisfatti, come gruppo del Partito Democratico, dell'impegno
assunto con il documento unitariamente presentato; nulla da
aggiungere, se non una considerazione. Le risposte ai bisogni della
popolazione valdostana e alle attese sociali, in questo caso di un
particolare settore della società civile, possono e debbono venire
dal Consiglio regionale. Gli strumenti a disposizione sono le
leggi, gli atti amministrativi che devono favorire il cambiamento e
l'innovazione come in questo caso. Risposte che però non sono
neutre, perché i loro effetti dipendono da quali valori li ispirano
e da quali finalità perseguono. Ecco quindi che compito della
politica deve essere quello di verificare che questi atti, che
vanno ad incidere sulla vita dei valdostani, siano caratterizzati
da equità, giustizia sociale e garanzia dei diritti irrinunciabili.
Per raggiungere questo obiettivo nella definizione di questo
disegno di legge, la V Commissione ha lavorato nel segno della
democrazia partecipata, ovvero con le audizioni ha cercato di dare
voce direttamente ai protagonisti, a chi vive ogni giorno quella
realtà, in sostanza un lavoro di ascolto e di
trait d'union
fra i cittadini, in questo caso gli agenti, il direttore e il
volontariato, portavoce di chi non poteva avere voce, e il
Consiglio regionale. Un lavoro di approfondimento che ha ottenuto
un risultato concreto, utile per tutti, anche per la popolazione
non detenuta, perché la salute della popolazione detenuta riguarda
anche la salute della collettività, e lo ha ricordato molto bene la
collega Rini.
Questo risultato, lo voglio ricordare, anche quello sul disegno
di legge sull'avvocatura o quello di stamani sui Vigili del fuoco,
deve stimolare tutti quanti noi nel riconoscere il lavoro e
l'impegno delle commissioni, un lavoro che, se sostenuto
politicamente e aiutato a crescere, potrebbe essere vitale per
l'autonomia funzionale proprio di questo Consiglio.
Presidente
- La parola alla Consigliera Patrizia
Morelli.
Morelli (ALPE)
- Grazie Presidente.
Il decreto legislativo sul riordino della medicina penitenziaria
stabilisce che i detenuti e gli internati hanno diritto, al pari
dei cittadini in stato di libertà, all'erogazione delle prestazioni
di prevenzione, diagnosi, cura e riabilitazione, efficaci ed
appropriate sulla base degli obiettivi generali e speciali di
salute, e dei livelli essenziali e uniformi di assistenza
individuati nel piano sanitario nazionale, nei piani sanitari
regionali e in quelli locali. È un articolo che esprime un concetto
fondamentale, un giusto principio di uguaglianza per quanto
riguarda il diritto alla sanità, che mette su un piano di parità i
reclusi e i cittadini liberi a prescindere dalle ragioni
dell'incarcerazione, un principio che riteniamo irrinunciabile in
una società civile. Eppure l'evidenza che si ricava dalle
statistiche redatte in Italia negli ultimi dieci anni, in cui
emergono 1.740 decessi, è che i detenuti muoiono con una frequenza
venti volte maggiore rispetto ai loro coetanei liberi. Dostoevskij
sosteneva che la qualità della società si misura dalla qualità
delle sue prigioni.
Con il trasferimento delle funzioni in materia di medicina e
sanità penitenziaria, la nostra Regione acquisisce la facoltà di
disciplinare direttamente l'esercizio di dette funzioni e di
determinare in modo diretto, per un settore nevralgico come quello
della salute, la qualità della sua prigione. Come è stato
ricordato, l'iter è stato lungo, l'argomento è stato dibattuto in V
Commissione con l'impegno e l'interesse di tutti i commissari e
della relatrice Rini. Ne è scaturito un quadro preoccupante con la
presenza di 280-290 detenuti in uno spazio che ne conteneva in
origine 190, con detenuti che presentano particolari problematiche,
come è stato ricordato. Finora la casa circondariale ha affrontato
come ha potuto le necessità di cura dei detenuti e ha dovuto
sopperire alle insufficienti attenzioni a questa problematica da
parte delle politiche sanitarie statali.
Ora, secondo quanto ci è stato comunicato, un nuovo modello
organizzativo su base regionale è in via di definizione; questo
nuovo modello dovrà tenere conto di tutte le problematiche che sono
state sollevate in commissione e del fatto che le risorse a
disposizione del carcere non saranno sufficienti a dare piena
attuazione. Il trasferimento delle competenze medico-sanitarie alla
Regione ha fatto emergere, in particolare, due criticità che già
sono state ricordate da chi mi ha preceduto, ma che ritengo utile
ribadire: la prima, legata alla necessità dell'assistenza medica
nell'arco delle 24 ore e non di sole 6 ore come era stato
ipotizzato; la seconda, correlata agli accertamenti diagnostici da
effettuarsi al di fuori del carcere presso le strutture pubbliche,
che comportano ingenti misure per garantire adeguate condizioni di
sicurezza e sono causa di evidenti disagi all'interno delle
strutture pubbliche stesse.
Chiediamo quindi che l'impegno della Giunta regionale vada nella
direzione della presa in carico delle spese eccedenti e nella
ricerca di soluzioni adeguate alle problematiche che sono state
sollevate; in questo senso abbiamo sottoscritto la risoluzione che
è stata già presentata dalla Consigliera Rini.
Presidente
- Se nessuno chiede di intervenire, dichiaro
chiusa la discussione generale.
La parola all'Assessore alla sanità, salute e politiche sociali,
Albert Lanièce.
Lanièce A.
- Grazie Presidente. Due brevi considerazioni,
prima di tutto per ringraziare la V Commissione e chi, anni fa, ha
seguito questo iter, che poi - come è stato ricordato - ha visto la
fine con il decreto n. 192/2010 concernenti le norme di attuazione
recanti il trasferimento di funzioni in materia di medicina e
sanità penitenziaria.
Due considerazioni su quello che ci troviamo a dover gestire
come Amministrazione regionale. Coloro che devono scontare una pena
rappresentano una popolazione molto particolare, tant'è che nel
disegno di legge, all'articolo 2, sono specificati i settori che
vedranno un particolare sviluppo all'interno della casa
circondariale. Appunto le aree interessate sono la medicina
generale, le prestazioni specialistiche e d'urgenza, le patologie
infettive e terminali, le dipendenze patologiche e la salute
mentale; queste tre specialità sono le specialità che coinvolgono
la maggior parte dei detenuti, quindi il fatto di aver inserito
nella legge subito queste specialità ha una sottolineatura
particolare, perché evidenzia come la popolazione carceraria sia
particolarmente difficile.
C'è da dire che prima, e ancora adesso che la legge dovrà essere
approvata...con il decreto del Presidente del Consiglio, che darà
definitivamente il via al passaggio delle competenze e che ci darà
i finanziamenti per poter gestire questo settore di sanità...c'è da
ricordare che l'Amministrazione regionale interveniva già prima e
sta intervenendo tutt'ora per quanto riguarda la spesa
farmacologica: noi abbiamo a disposizione circa 50.000 euro
all'anno di spesa con cui sosteniamo la casa circondariale. Mi
viene in mente inoltre, tutto il settore del SERT, che è già in
carico da anni alla sanità valdostana, quindi in realtà abbiamo dei
settori che sono già a totale carico della sanità valdostana e
questa sarà l'occasione per migliorarne ulteriormente alcuni
aspetti.
Abbiamo un osservatorio sulla casa circondariale, che dal 2007
coinvolge diverse persone e che è presieduto dal Presidente della
Regione, dove si hanno i vari attori; voglio ricordare la presenza
del direttore del carcere Minervini, che ha contribuito in modo
importante anche al lavoro che si sta ancora facendo con l'USL per
definire un modello sanitario il più consono possibile alla casa
circondariale. In questo osservatorio sarà possibile monitorare
questo nuovo modello, formato da due commissioni: una commissione
paritetica sulla sanità e l'altra paritetica che riguarda
maggiormente gli aspetti educativi che sono a capo dell'Assessorato
all'istruzione, quindi c'è possibilità di monitorare questo nuovo
modello che - come ricordato - impegna particolarmente
l'Amministrazione anche dal punto di vista economico. A questo
riguardo volevo ricordare che la famosa delibera del CIPE che
trasferisce i fondi per la sanità penitenziaria alla Regione Valle
d'Aosta, soprattutto prendendo in considerazione l'impegno
dell'ordine del giorno, ovvero il fatto di prevedere una guardia
medica 24 ore su 24, copre la metà del fabbisogno di questo nuovo
modello carcerario, quindi sicuramente il Consiglio regionale si
prende un impegno che viene visto come un impegno a favore di una
migliore situazione all'interno della casa circondariale; pertanto
è un aspetto positivo che comporterà - questo per rispondere al
quesito del collega Rigo - la possibilità di avvalersi del comma 3
dell'articolo 5 della legge, secondo cui la Regione ha facoltà di
stanziare, con la legge di variazione del bilancio, somme eccedenti
rispetto a quelle attribuite dallo Stato. Questo modello, quindi,
costerà maggiormente; ricordo che il modello precedente prevedeva,
fino ad un anno fa, la presenza del medico 24 ore su 24. È chiaro
che erano altri contratti e costava molto meno, ma questo raccoglie
anche la sollecitazione dei sindacati e dei professionisti nella
casa circondariale e rappresenterà una possibilità di maggiore
tranquillità anche per i detenuti, perché sapere che c'è un medico
nella struttura permette una serie di interventi già da subito.
Ricordo che il medico 24 ore su 24 è un medico di continuità
assistenziale, non ha funzioni di emergenza o di 118, come anche
tutta una serie di trasferimenti in ospedale non si possono
evitare, perché quando si tratta di necessità di diagnostica per
immagini, ecografie, radiografie, TAC, visite specialistiche,
ecc...che necessitano di una serie di apparecchiature, si ha
l'obbligo di trasferimento, mentre alcune branche specialistiche
come l'odontostomatologia (dentista) e altre branche, come ho detto
prima, di carattere medico come lo psichiatra, il neurologo,
eccetera, saranno fatte prioritariamente nella struttura senza
ricorrere al trasferimento. Ricordo che nell'ospedale c'è una
stanza apposita per i detenuti; quindi, nel momento in cui vi siano
delle necessità di ricovero, è previsto nella struttura ospedaliera
uno spazio che è adeguatamente riservato ai casi particolari.
Questo per dire che questo ordine del giorno verrà recepito dal
Governo regionale nell'ambito della costruzione di questa
organizzazione che da alcuni mesi vede impegnati l'Assessorato con
l'USL e la casa circondariale, organizzazione che dovrà essere la
più completa possibile. Devo anche sottolineare un aspetto che il
Consigliere Rigo aveva sollevato, sto parlando delle prestazioni
medico-legali a favore del Corpo della Polizia penitenziaria; è
previsto uno schema di convenzione che si chiama schema di
convenzione tipo per le prestazioni medico-legali a favore del
Corpo della Polizia penitenziaria del 29 ottobre 2009, quindi nel
momento in cui ci sarà il passaggio definitivo, si recepirà questa
convenzione. Questo per dire che anche gli aspetti medico-legali
legati alle visite del lavoro verranno presi in carico da parte
dell'Azienda USL, che individuerà un medico competente per la
struttura carceraria.
Detto questo, concludo questa relazione ringraziando la V
Commissione, la relatrice e ringraziando tutti coloro che hanno
voluto intervenire; sicuramente è una nuova sfida per la sanità
valdostana, perché si tratta di farsi carico di una popolazione
estremamente debole e che è molto particolare per tanti punti di
vista, ma credo che riusciremo a portare avanti anche questa sfida
nel modo più giusto e concreto possibile.
Presidente
- Pongo in votazione l'ordine del giorno, che
recita:
Ordine del giorno
II Consiglio regionale della Valle d'Aosta/Vallée
d'Aoste
Constatato che il disegno di legge in discussione
("Disciplina dell'esercizio delle funzioni in materia di medicina e
sanità penitenziaria trasferite alla Regione autonoma Valle
d'Aosta/Vallée d'Aoste ai sensi del decreto legislativo 26 ottobre
2010, n. 192 (Norme di attuazione dello statuto speciale della
Regione Valle d'Aosta/Vallée d'Aoste recanti il trasferimento di
funzioni in materia di medicina e sanità penitenziaria"))
disciplina, in attuazione del decreto legislativo n. 192/2010, il
trasferimento alla Regione autonoma Valle d'Aosta/Vallée d'Aoste
delle funzioni in materia di medicina e sanità
penitenziaria;
Considerato che l'erogazione dell'assistenza sanitaria ai
detenuti nella Casa Circondariale di Brissogne rappresenta un
servizio che occorre fornire nella misura e con le modalità
necessarie a soddisfare pienamente le esigenze della
persona;
Ritenuto pertanto necessario che nella definizione del
modello organizzativo volto a garantire l'assistenza sanitaria ai
detenuti nella Casa Circondariale di Brissogne sia assicurata una
adeguata presenza di personale medico;
Preso atto dei suggerimenti e delle indicazioni emersi
duranti i lavori della V Commissione consiliare permanente;
Impegna
L'Assessore competente a:
- presentare, in quinta commissione consiliare, prima della
sua definitiva approvazione, il modello organizzativo e le linee di
indirizzo degli interventi di sanità penitenziaria trasferiti
all'Azienda U.S.L. della Valle d'Aosta;
- impartire direttive all'Azienda U.S.L. della Valle d'Aosta
affinché la stessa, nella predisposizione del modello organizzativo
volto a garantire l'assistenza sanitaria ai detenuti nella Casa
Circondariale di Brissogne, assicuri la presenza del medico in
struttura 24 ore su 24.
F.to: Emily Rini - Crétaz - Lanièce - Hélène Impérial -
Patrizia Morelli - Rigo - Maquignaz
Consiglieri presenti, votanti e favorevoli: 28
Il Consiglio approva all'unanimità.
Presidente
- Passiamo all'esame dell'articolato.
Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità.
Presidente
- Passiamo all'esame dell'articolato del
disegno di legge.
Pongo in votazione l'articolo 1:
Consiglieri presenti, votanti e favorevoli: 29
Il Consiglio approva all'unanimità.
Presidente
- Articolo 2: stesso risultato. Articolo 3:
stesso risultato. Articolo 4: stesso risultato. Articolo 5: stesso
risultato. Articolo 6: stesso risultato.
Pongo in votazione la legge nel suo complesso:
Consiglieri presenti, votanti e favorevoli: 29
Il Consiglio approva all'unanimità.
