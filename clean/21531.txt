Classificazione
FORMAZIONE PROFESSIONALE



Oggetto del Consiglio n. 1299 del 11 maggio 2005 - Resoconto
OGGETTO N. 1299/XII - Organizzazione di corsi di taglio e
cucito. (Interrogazione)
Interrogazione
Rilevato che alcuni anni fa, per l'organizzazione dei corsi
di taglio e cucito, sono state acquistate delle macchine da cucire
abbandonando la scelta fatta per oltre 20 anni della presa in
affitto delle stesse;
i sottoscritti Consiglieri regionali
Interrogano
la Giunta regionale per sapere:
1) quali sono state le motivazioni che hanno comportato tale
scelta;
2) quali sono gli attuali criteri per la gestione dei corsi
di formazione "Taglio e cucito";
3) se nel prossimo futuro sono previsti acquisti di nuove
attrezzature.
F.to: Viérin Marco - Comé - Lanièce - Stacchetti
Presidente - La parola all'Assessore alle attività produttive e
politiche del lavoro, Ferraris.
Ferraris (GV-DS-PSE) - Per quanto riguarda l'interrogazione del
collega Viérin, vorrei fare un brevissimo riepilogo dell'evoluzione
dei corsi di taglio e cucito.
Questi corsi per sarte erano nati come corsi di formazione nel
1955, erano gestiti in forma privata dalle suore di San Giuseppe e
la Regione interveniva mediante contributi sulle spese sostenute.
Successivamente, attorno al 1980, l'Assessorato dell'industria
ritenne di trasformare queste attività in interventi più
qualificanti dal punto di vista professionale ed assunse il
controllo dei corsi: le attività formative iniziarono ad essere
organizzate al di fuori dell'ambiente delle religiose, presso vari
Comuni della Valle ed all'insegnamento fu adibito anche personale
laico, sulla base del possesso di requisiti professionali, quali
diplomi o certificati di frequenza presso corsi o scuole di cucito.
Si uniformarono i diversi metodi di insegnamento, i programmi
didattici e le durate delle attività, cosicché i corsi assunsero la
configurazione che ancora attualmente presentano. In particolare
venne prevista l'articolazione dell'intervento in 3 anni di corso,
ognuno della durata di 400 ore circa, al termine dei quali le
allieve conseguono, previo superamento di un apposito esame, la
qualifica di sarta. Al triennio fa seguito un ulteriore anno
facoltativo, sempre di 400 ore, con il quale è possibile acquisire
la specializzazione.
"Quali sono state le motivazioni che hanno comportato tale
scelta?"
... questa domanda si riferisce al discorso
dell'acquisto delle macchine da cucire. Nel periodo di gestione
diretta da parte della Regione, cioè dal 1990 al 1999, le
attrezzature utilizzate nei corsi di taglio e confezione sono state
affittate annualmente presso una ditta specializzata del settore,
ai sensi e con le modalità del regolamento regionale 28 marzo 1994,
n. 2, concernente l'esecuzione di lavori, provviste, servizi in
economia, che, tra i servizi che possono essere assegnati in
economia comprende, alla lettera ii),
"l'acquisto o noleggio di
materiale didattico, sussidi, attrezzature e arredi scolastici,
strumenti e materiali scientifici e di laboratorio, mezzi
audiovisivi, fotografici e cinematografici".
Contrariamente a
quanto affermato nell'interrogazione, quindi, la Regione non ha
provveduto all'acquisto di alcuna macchina da cucire nell'ambito
dei corsi in questione.
A partire dall'anno addestrativo 1999/2000, come si è detto, la
Regione ha affidato alla società "Progetto Formazione" l'incarico
per l'organizzazione, la realizzazione e la gestione dei corsi di
qualificazione e specializzazione per sarte, in vari Comuni della
regione, ivi compresa la messa a disposizione delle attrezzature
necessarie allo svolgimento dell'attività didattica, secondo le
caratteristiche indicate nel relativo disciplinare di incarico. In
particolare la società si è impegnata a garantire, assumendone la
completa responsabilità, l'idoneità delle strutture, degli impianti
e delle attrezzature utilizzati per la realizzazione
dell'intervento ed a mantenere la Regione del tutto estranea ai
contratti stipulati con i terzi a qualunque titolo, nonché tenere
indenne la Regione da qualunque pretesa al riguardo.
Nell'organizzare i corsi per l'anno addestrativo 2002/2003, la
società interessata, al fine di ottemperare ai propri obblighi e
nell'ambito della propria autonomia gestionale, ha provveduto a
richiedere a diverse ditte del settore la migliore offerta per la
locazione e l'eventuale riscatto di n. 12 macchine da cucire. A
seguito di questo, essendo emerso che al termine del periodo di
locazione novembre 2002-giugno 2003 sarebbe stato più conveniente
riscattare l'attrezzatura piuttosto che procedere ad un'ulteriore
locazione per l'anno addestrativo 2003-2004, la società "Progetto
formazione" ha provveduto ad acquisire le macchine di cui trattasi.
Attualmente la "Progetto formazione" addebita alla Regione
esclusivamente i costi di manutenzione e riparazione
dell'attrezzatura in argomento.
"Quali sono gli attuali criteri per la gestione di corsi di
formazione taglio e cucito?"
... per quanto riguarda il tipo di
rapporto instauratosi tra le insegnanti e l'Amministrazione
regionale, è certo che almeno dal 1974 al 1989 si operò in una
sorta di regime privatistico: alle insegnanti, designate dalla
Giunta regionale contestualmente al finanziamento dei corsi,
l'Assessorato dell'industria, sulla base delle ore di insegnamento
svolte, liquidava mensilmente il compenso spettante provvedendo
altresì a versare, ai competenti istituti, gli oneri assicurativi e
previdenziali. Nel 1989 la Regione adottò la legge regionale n. 68,
del 24 ottobre, che consentiva di costituire rapporti di lavoro a
tempo determinato, a tempo pieno o parziale, per la realizzazione
di interventi finalizzati. In particolare l'articolo 7, comma 3)
della citata legge prevedeva che il personale da adibire a mansioni
per le quali è prescritto il possesso del titolo di studio non
superiore a quello della scuola dell'obbligo potesse essere
reclutato anche attraverso le graduatorie del collocamento
ordinario. Così, a partire dal 1990 sino al 1999, le insegnanti dei
corsi in argomento sono state regolarmente assunte dalla Regione a
tempo determinato, indicativamente dal mese di novembre di ogni
anno sino al mese di giugno dell'anno successivo, attingendo dalle
citate graduatorie.
L'evoluzione della normativa statale e regionale in materia di
assunzione del personale ha però, nel tempo, introdotto nuove
difficoltà. Le graduatorie del collocamento infatti, a parità di
requisito professionale richiesto, venivano stilate sulla base di
parametri che, se da un lato tenevano conto delle oggettive
difficoltà della mano d'opera disoccupata - maggior periodo di
disoccupazione, minor reddito percepito -, dall'altro non
valorizzavano la professionalità e l'esperienza acquisita dalle
insegnanti più anziane, rendendone difficile la riconferma, a
vantaggio delle disoccupate di più lunga durata. Al fine di
risolvere tale problema, nell'intento quindi di garantire la
continuità didattica nei corsi e la professionalità del corpo
insegnante, l'Amministrazione regionale, a partire dall'anno
addestrativo 1999/2000, ha affidato l'organizzazione delle attività
alla società consortile "Progetto formazione", la quale, operando
in ambito privatistico, può effettuare chiamate dirette e
nominative.
"Se nel prossimo futuro sono previsti acquisti di nuove
attrezzature"
... nel caso, in futuro, si rendessero necessarie
ulteriori attrezzature, spetterà alla società incaricata della
gestione dei corsi valutare la forma di fornitura più conveniente,
ma sicuramente non compete alla Regione acquistare attrezzature per
quanto riguarda questo tipo di corsi.
Presidente - La parola al Consigliere Viérin Marco.
Viérin M. (SA) - Credo che da una piccola iniziativa come è
questa interrogazione si possano fare due considerazioni di
carattere generale, nel senso che, se da un lato ringrazio
l'Assessore per la chiarezza della relazione che ci ha fatto,
dall'altro devo purtroppo rendermi conto che qualcosa non funziona,
specialmente quando sento dire che la Regione ha risolto il
problema dando un incarico alla società "Progetto formazione", una
società privata (e poi andremo a disquisire su chi è il
proprietario!).
L'aspetto che mi preme sottolineare è un po' quello che sta
succedendo in tanti ambiti, cioè si utilizza questo iter per poi
dire: "noi non ne sappiamo niente, sono altri che seguono queste
piccole questioni". Premesso che dal punto di vista personale
ritengo che la scelta sia stata fatta in maniera corretta, ma
faccio rilevare che, mentre da un lato qui si continua a dire che
la legge sugli appalti della Regione fa sì che il 70-75% dei lavori
vadano ad aziende di fuori Valle, e che quindi non possiamo fare
niente, dall'altro quando facciamo un ragionamento su società
private che gestiscono situazioni sulle quali la Regione ha un
ruolo, anche se società piccolissime, come questa, esse vanno a
fare forniture fuori da questa Valle, a prezzi identici se non più
alti! A questo punto è chiaro che i Valdostani si chiedono cosa sta
succedendo?
Noi ci diciamo sempre, qui e in commissione, che bisogna fare in
modo che le piccole realtà valdostane rimangano in piedi,
altrimenti se sparisce questo tessuto "a catena" si verificano
altri problemi occupazionali, ma anche in queste piccole cose,
queste aziende che hanno piena discrezionalità, vanno a fare
forniture fuori Valle, la cosa è emblematica, vuol dire che non ci
siamo!
Chiedo solo all'Assessore che su questi aspetti faccia una
riflessione, verifichi le cose, perché il fatto di dire: "la
società "Progetto formazione" è una società privata"" ed è lei che
si prende la responsabilità, su questo posso concordare, di andare
a scegliere fornitori... a me sta bene, ma allora non nascondiamoci
dietro l'alberello per dire che questa situazione nasce perché
dobbiamo rispettare le normative sugli appalti! Qui non c'entra la
legge sugli appalti, sono scelte privatistiche che vengono fatte!
Ma se anche le piccole aziende che noi, come Regione, controlliamo,
vanno a fare scelte fuori Valle, è chiaro che i piccoli
commercianti e i piccoli imprenditori valdostani ci guardano e si
chiedono dove stiamo andando! Ho detto prima che questo è un
piccolo problema, ma che sta a dimostrare come si agisca in maniera
difforme rispetto a quello che sovente dichiariamo solo a
parole.
Mi leggerò attentamente quanto l'Assessore ha dichiarato, perché
la sua relazione mi sembra sia stata corretta e quindi
trasparente.
