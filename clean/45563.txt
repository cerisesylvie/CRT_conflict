Classificazione
ISTRUZIONE PUBBLICA
Istituzioni scolastiche



Oggetto del Consiglio n. 2231 del 4 aprile 2023 - Resoconto
OGGETTO N. 2231/XVI - Interrogazione a risposta immediata:
"Apertura di un dibattito nell'ambito del CPEL sul livello
qualitativo e quantitativo dei pasti somministrati nelle mense
scolastiche".
Bertin (Presidente) -
Punto n. 4 all'ordine del giorno.
Consigliere Baccega per l'illustrazione.
Baccega (FI) -
In realtà questa interrogazione è arrivata
all'ordine del giorno ben tre volte e la discutiamo soltanto oggi
con ovviamente delle novità, e richiama un po' l'interpellanza che
noi abbiamo presentato il 29 dicembre, che riguardava le criticità
nel settore delle mense scolastiche del Comune di Aosta e che ha
sviluppato anche sui
social
una serie di polemiche molto
forti, dove l'Assessore comunale all'istruzione del Comune di
Aosta, soprattutto dopo le sue stravaganti dichiarazioni,
dell'assessore Tedesco, dove diceva che il cibo è di ottima
qualità, ma anche dopo le inguardabili fotografie dei piatti, che
sono state pubblicate sui social da molti genitori. Ci mancherebbe
che il pinzimonio di sedano e carote o la zuppa di miglio o
l'hamburger di ceci, per citare alcuni piatti che vengono
somministrati, fossero di infima qualità, oltre agli inguardabili
menu etnici proposti appunto da quei menu.
Quello che ci preoccupa maggiormente è che, mentre a Gressan, a
Sarre, a Quart i bambini delle materne e delle elementari mangiano
lasagne, trenette al pesto, risotto alla zafferano, la milanese,
scaloppine, pesce, zucchine al forno, piatti che sono proposti
dalle Unité des Communes ma anche dal San Giuseppe di Aosta,
ovviamente menu visionati da competenti nutrizionisti e studiati
apposta per bambini, al Comune di Aosta si è studiato per imporre
improponibili menu che, come riscontrato dai genitori e dalle
assistenti, perché abbiamo sentito anche le assistenti che abbiamo
intervistato, i bambini non mangiano; a volte i cibi non sono
sufficientemente caldi, ma poi sono certo che abbiate visto le
immagini.
Questo è un progetto innovativo, sostiene l'Assessore, che però
non è stato condiviso preliminarmente con le famiglie. Quindi,
dobbiamo assolutamente intervenire, secondo me e secondo noi,
laddove chiediamo al Governo regionale se nell'ambito del CPEL si
possa aprire un dibattito sulla necessità di trovare un equilibrio
per la somministrazione dei pasti nelle scuole e nelle strutture
pubbliche, al fine di evitare sconvolgimenti di standard
precedentemente adottati e migliorare in generale il livello
qualitativo e quantitativo del cibo somministrato, perché i bambini
rinunciano alla mensa.
Presidente -
Il Presidente della Regione ne ha
facoltà.
Testolin (UV) -
Come ha detto il collega Baccega, in
realtà quest'interrogazione a risposta immediata ha perso un po' di
attualità, nel senso che sono passati ormai alcuni mesi da quando è
stata presentata. Peraltro, non riguarda neanche proprio delle
attività svolte dall'Amministrazione regionale, in quanto gli
argomenti trattano di situazioni all'interno del CPEL e delle
Unités des Communes, che poco hanno a che vedere con quelle che
sono le iniziative da presentare in questo Consiglio. Tuttavia,
abbiamo anche noi appreso dagli organi di stampa che il Comune di
Aosta, il 15 marzo scorso, ha insediato la consulta per le mense
scolastiche, riprendendo in questo modo il dialogo con le famiglie,
non per modificare l'impianto dei menu ma alcuni tipi di
preparazione e di presentazione dei piatti stessi, così come ha
evidenziato già anche il collega.
Va ricordato che i menu delle mense scolastiche sono condivisi
con la USL, dato che il pasto a scuola rappresenta, in termini di
fabbisogni giornalieri, una parte importante della giornata
alimentare dei bambini e che la refezione scolastica, pur dovendo
ovviamente tenere conto dei gusti e delle aspettative degli utenti,
ha come scopo primario il miglioramento dello stato di salute della
popolazione, attraverso l'introduzione di abitudini alimentari
corrette per la promozione della salute e per la prevenzione delle
patologie cronico-degenerative di cui l'alimentazione scorretta è
uno dei principali fattori di rischio. Il CPEL peraltro ha promosso
fin dal 2011 un progetto "Io mangio valdostano",
che ha lo
scopo di coniugare il ruolo sanitario della somministrazione dei
pasti gestiti dagli enti locali con il sostegno al settore
agroalimentare di prossimità e la promozione della cultura
alimentare regionale.
Il CPEL ha quindi da tempo affrontato la questione richiamata
dall'interrogazione e i Comuni valdostani, al netto del Comune di
Aosta, che ha numeri e problematiche differenti, non paiono
riscontrare particolari problematiche, anche perché gli
approvvigionamenti e la preparazione dei pasti, comunque definiti
in base ai menu stagionali concordati con la USL, sono effettuati
direttamente dal personale delle refezioni alle dirette dipendenze
dei Comuni o dalle cooperative aggiudicatrici dell'appalto per il
servizio di refezione scolastica.
Presidente -
Per la replica, consigliere Baccega.
Baccega (FI) -
Grazie Presidente Testolin. È vero che la
consulta comunale è stata ricostituita, finalmente, quindi ci sarà
certamente un maggior controllo rispetto a questa tematica. È
comunque è preoccupante quello che ci dice il Comune di Aosta:
"Proporremo un adattamento senza cambiare la filosofia alla base di
questa scelta, e questo per andare incontro alle lamentele dei
genitori e possibilmente ai gusti dei bambini".
Con questa
dichiarazione si afferma chiaramente che le cose non funzionano e
non funzioneranno anche in fase successiva.
Se il punto di vista della strategia di costui è che dobbiamo
avere delle filosofie per dare il cibo ai bambini e ai ragazzi, mi
sembra che sia piuttosto strano. Programmi scolastici,
manifestazioni culturali, eventi sono tutti in sintonia con un
pensiero che è lontano da noi, il pensiero liberale. C'è qualcosa
che non funziona: siamo anche arrivati agli orti edibili, alle
aiuole edibili, affinché gli abitanti del quartiere Cogne si
possano nutrire con fiori. Alziamo un attimino la guardia anche
sotto questi aspetti.
Se riterremo opportuno dover intervenire, se le polemiche
continueranno ancora in questo senso, allora coinvolgeremo poi
l'Assessorato alla sanità, affinché ci sia un quadro generale per
la Regione che possa andare in questa direzione.
