Classificazione
CASA DA GIOCO



Oggetto del Consiglio n. 1330 del 28 luglio 2010 - Resoconto
OGGETTO N. 1330/XIII - Approvazione del piano di sviluppo del
complesso del Grand Hôtel Billia, ai sensi dell'art. 3 della legge
regionale 23 dicembre 2009, n. 49, ad integrazione e completamento
del piano di sviluppo del Casino de la Vallée di Saint-Vincent, di
cui alla deliberazione del Consiglio regionale n. 509/XIII del 15
aprile 2009.
Il Consiglio
Sottolineata l'importanza che gli attuali Governo e
maggioranza regionali attribuiscono al rilancio della Casa da gioco
di Saint-Vincent;
Rammentate le iniziative già intraprese al riguardo e, in
particolare, il nuovo quadro normativo di riferimento, volto a
rilanciare la strategia di sviluppo della Casa da gioco e del
complesso aziendale Grand Hôtel Billia di Saint-Vincent, derivante
dalla legge regionale 23 dicembre 2009, n. 49 recante "Linee-guida
per l'ottimizzazione ed il rilancio delle strategie di sviluppo
della Casa da gioco e del complesso aziendale Grand Hôtel Billia di
Saint-Vincent. Modificazioni alla legge regionale 30 novembre 2001,
n. 36 (Costituzione di una società per azioni per la gestione della
Casa da gioco di Saint-Vincent)";
Rammentata, altresì, la propria deliberazione n. 509/XIII del
15 aprile 2009 recante "Approvazione del Piano di Sviluppo del
Casino de la Vallée di Saint-Vincent, a norma dell'art. 14 del
Disciplinare per la gestione della Casa da gioco di Saint-Vincent,
approvato con deliberazione del Consiglio regionale n. 3174/XII del
20 dicembre 2007";
Richiamato, in particolare, l'articolo 3 della sopraccitata
l.r. 49/2009 che prevede che la Giunta regionale sottoponga
all'approvazione del Consiglio regionale un piano di interventi per
lo sviluppo della Casa da gioco e del Grand Hôtel Billia,
realizzati da Casino de la Vallée S.p.A.;
Preso atto che l'Amministratore unico di Casino de la Vallée
S.p.A., con nota in data 29 giugno 2010, prot. n. 112, ha trasmesso
alla Presidenza della Regione e all'Assessorato regionale del
bilancio, finanze e patrimonio una sintesi del Business Plan
analitico e l'allegato Piano di Sviluppo del complesso del Grand
Hôtel Billia, precisando che detto Piano di Sviluppo integra e
completa il Piano di Sviluppo del Casino de la Vallée, già
approvato dal Consiglio regionale in data 15 aprile 2009, e che
quest'ultimo, non essendo previsti nuovi interventi, deve ritenersi
ancora attuale, salvo per il fatto che è stata prevista,
nell'ottica dello sviluppo sinergico del Grand Hôtel Billia e del
Casino e al fine di un miglior utilizzo delle strutture esistenti,
la realizzazione del Salone delle Feste all'interno del complesso
dell'Hôtel;
Visti i contenuti del documento trasmesso dall'Amministratore
unico di Casino de la Vallée S.p.A.;
Vista la deliberazione della Giunta regionale n. 3702 in data
18 dicembre 2009 concernente l'approvazione del bilancio di
gestione, per il triennio 2010/2012, con attribuzione alle
strutture dirigenziali di quote di bilancio e degli obiettivi
gestionali correlati, del bilancio di cassa per l'anno 2010 e di
disposizioni applicative;
Visto il parere favorevole di legittimità rilasciato
congiuntamente dal Capo Gabinetto, in assenza del Vice Capo
Gabinetto, e dal Coordinatore del Dipartimento bilancio, finanze e
patrimonio, ai sensi del combinato disposto degli articoli 13,
comma 1, lettera e) e 59, comma 2, della legge regionale 23 ottobre
1995, n. 45, sulla presente deliberazione;
Visto il parere della IV Commissione consiliare
permanente;
Delibera
di approvare l'allegato Piano di Sviluppo del complesso del
Grand Hôtel Billia, a norma dell'art. 3 della legge regionale 23
dicembre 2009, n. 49, a integrazione e completamento del Piano di
Sviluppo del Casino de la Vallée di Saint-Vincent approvato con
propria deliberazione n. 509/XIII del 15 aprile 2009.
Allegato
(omissis)
Président
- Nous sommes toujours en discussion générale
sur le point n° 8.2 à l'ordre du jour.
La parole à la Conseillère Carmela Fontana.
Fontana (PD)
- Grazie, Presidente. Siamo qui chiamati ad
approvare il piano di sviluppo della Casa da gioco, il Casino de la
Vallée S.p.A., e del complesso aziendale Grand Hôtel Billia di
Saint-Vincent, volti a proporre non solo la strategia di sviluppo
del casinò, ma una nuova concezione dell'intrattenimento di
qualità, accoglienza, relax, benessere, ristorazione, eccetera, un
piano sicuramente molto importante sia nei contenuti, sia
soprattutto nei costi. L'impegno di spesa si aggira, come tutti
sappiamo, intorno ai 39.000.000 di euro.
L'analisi dello scenario del mercato nazionale e internazionale
dei servizi ricettivi, e in particolare delle strutture
alberghiere, ha evidenziato come nell'ultimo decennio, dal 1999 al
2009, vi sia stato un costante sviluppo sia in termini
quantitativi, sia di evoluzione di richiesta di livello
qualitativo. Sicuramente non si poteva restare immobili con le
braccia conserte di fronte alla crisi che imperversa sulle case da
gioco nazionali ed in particolare sul nostro casinò. Riteniamo che
vi siano interessanti elementi di novità, che sia stato fatto un
notevole passo avanti verso quella sinergia tra l'Hôtel Billia e il
Casino de la Vallée d'Aoste, soprattutto se raffrontati al passato,
tempo in cui sono stati attuati molti piani di sviluppo, ma con
scarsi risultati dal punto di vista dell'efficacia. È vero che
l'analisi dello scenario del mercato nazionale ed internazionale
riguardo ai servizi ricettivi mostra che da anni vi è un costante
aumento dell'affluenza nei casinò, ma dove collochiamo in queste
belle tabelle o in quegli splendidi ed accattivanti grafici la
crisi economica internazionale che sta imperversando in tutto il
mondo, creando milioni di lavoratori disoccupati? Le previsioni
economiche future non sono per niente rosee, anche se c'è chi
sostiene che in Italia sia tutto sotto controllo. Diciamolo a chi
oggi non ha lavoro e a coloro che sono intenzionati a spostare le
nostre industrie all'estero, dove la manodopera è più a buon
mercato. Se poi aggiungiamo il fatto che le previsioni economiche
mondiali vengono fatte da tre anni in tre anni, oltre è difficile
prevedere per chiunque come possiamo avere delle garanzie del
passato per poter progettare con tanta statistica certezza il
futuro.
Un'altra questione che mi sta molto a cuore è quella di sapere
come collochiamo in questo nuovo avventuristico scenario
dell'intrattenimento ludico, che stiamo proponendo anche per
rilanciare la nostra Regione, tutti i piccoli albergatori, gli
impianti ricreativi sul territorio, le terme, fiore all'occhiello
della politica turistica del Comune di Saint-Vincent. Dobbiamo
coinvolgere di più il Comune di Saint-Vincent, i Comuni limitrofi
nelle scelte, tutti gli operatori turistici devono poter avere
ricadute positive dagli interventi che vengono fatti e noi
ragionare unicamente con una visione aziendalistica che perde di
vista la vocazione storica di sostegno all'economia regionale, con
importanti ricadute sul territorio. Siamo tutti consapevoli che i
casinò non hanno interesse a far sì che la clientela esca dal
proprio complesso. Queste sono le mie perplessità a cui bisogna
dare voce e soprattutto dare delle risposte concrete. Non possiamo
proporre che la casa da gioco sia l'unica attrattiva presente sul
territorio in questione, ma che sia una delle possibili e che si
ponga in una non corretta concorrenzialità con l'imprenditoria
privata locale, anziché essere motore di sviluppo locale.
Grazie.
Président
- La parole au Conseiller Zucchi.
Zucchi (PdL)
- Grazie, Presidente. Vorrei soltanto
aggiungere due piccole argomentazioni alle dichiarazioni che sono
state svolte poc'anzi dai colleghi che mi hanno preceduto
sull'argomento, che riguarda il Grand Hôtel Billia, il Casinò nel
suo complesso, un argomento che per antonomasia è stato oggetto di
discussione in quest'aula da lustri, da tanto tempo, da tutte le
forze politiche che si sono succedute, quindi, in quanto argomento
di vecchia data, questo è un argomento che si presta a due diverse
letture: una prima lettura riguarda il passato, ma in questa fase
ci interessa relativamente, perché siamo più orientati verso il
futuro. Non ci si può però esimere dal fare un piccolo
excursus
del passato, ma proprio breve, anche sulla base
delle dichiarazioni che sono giunte questa mattina per non compiere
un doveroso chiarimento anche nei confronti degli elettori. In tale
senso ringrazio il collega Tibaldi, che ha ricordato questa mattina
che tale punto è stato un dossier che mi ha impegnato in modo
particolare negli anni passati, per cui in un certo qual modo
bisogna anche dare delle spiegazioni agli elettori, per far
comprendere quali sono le motivazioni che inducono il nostro gruppo
a votare positivamente questo piano di sviluppo.
Dicevo che, per quanto riguarda il passato, ci sarebbe da
parlare per delle ore, perché erano e risultano incomprensibili
determinate scelte che sono avvenute nel passato dalle classi
politiche che si sono succedute al Governo, per le quali in
quest'aula Forza Italia prima, la Casa delle Libertà poi e il PdL
ai giorni nostri hanno sempre cercato di contrastare determinate
politiche, tese alla costruzione di un assistenzialismo marcato, a
dei contratti scellerati e a delle situazioni che hanno portato il
Grand Hôtel Billia e tutto l'insieme collegato al Casinò a delle
scelte poco responsabili. Ora si volta pagina, meglio tardi che
mai, e ci teniamo a sottolineare - in questo senso mi riallaccio a
quanto ha detto il collega Tibaldi questa mattina - che quelli che
possono sembrare dei legittimi dubbi circa quelli che possono
essere i risultati che sono contenuti dentro questo piano di
sviluppo, a nostro modo di vedere, sono e rappresentano dei dubbi,
ma se questo piano di rilancio viene effettivamente realizzato
secondo le aspettative e gli scritti che sono in esso contenuti,
noi siamo più che fiduciosi, non abbiamo una speranza, ma siamo più
che certi che le aspettative contenute nel piano troveranno
un'adeguata realizzazione. Questo perché conosciamo le metodologie
nuove che sono state affrontate in tale nuovo corso, delle
metodologie nuove di cui noi non ci nascondiamo che siamo stati
anche dei portatori. In tale senso quindi dichiariamo con
soddisfazione che si sia giunti - meglio tardi che mai - ad una
soluzione positiva, perché abbiamo un senso di responsabilità. È
stato ricordato che, di fronte a 60.000.000 di spesa, più i
5.000.000 spesi ogni anno per il deficit della gestione di questo
albergo, era doveroso da parte nostra mettere a disposizione
dell'Amministrazione regionale anche la nostra collaborazione per
giungere ad una situazione di rilancio, una soluzione di inversione
di tendenza. È con questo spirito, che è improntato in tale caso,
che è specifico, ma è molto importante per la nostra comunità, che
il PdL vuole operare adesso e nel futuro con tali iniziative votate
all'eccellenza, come in questo caso, per questo dossier e per
quelli futuri che verranno.
Président
- La parole au Conseiller Salzone.
Salzone (SA-UdC-VdA)
- Grazie, Presidente.
Noi non avremmo da aggiungere molto a quanto già il Presidente
ci ha illustrato nella sua introduzione, quindi non possiamo che
condividere questa impostazione, ma ci premeva dare un giudizio
anche definitivo sull'operazione che è nata con tale legislatura.
Lo diciamo anche perché siamo sempre stati particolarmente critici
nei confronti delle iniziative che riguardavano il Casinò,
perlomeno negli anni passati, e chi ha vissuto come noi la scorsa
legislatura si ricorderà che fu una legislatura in cui non si
decideva mai che tipo di casinò volevamo per la Valle d'Aosta, ci
furono tante chiacchiere, tanti consigli di amministrazione,
scioperi, clienti che se ne andavano e questo ha segnato in tutta
la scorsa legislatura un periodo molto difficile che combaciava con
la crisi economica e con la crisi dei casinò. Non che oggi sia
migliorato l'andazzo dei casinò in Italia e anche in Europa, ma è
pur vero che, come è stato segnalato ormai da molti, l'inversione
di tendenza la si consacra oggi con questo piano di sviluppo del
Grand Hôtel Billia. Abbiamo già votato il piano di sviluppo del
Casinò, abbiamo detto quali erano le cose che ci davano un segnale
positivo rispetto al passato: naturalmente tutto dovrà combaciare
con una ripresa generale. Oggi noi con questa scelta di un
resort
del Casinò di Saint-Vincent diamo un segnale che va
verso la qualità, un grande casinò come lo è stato nel passato, che
fa una scelta precisa. Fa una scelta di un
resort
che dà
tutta una serie di servizi importanti, come naturalmente un centro
congressi all'avanguardia, un hôtel a 5 stelle e uno a 4 stelle,
una s.p.a. di altissimo livello; tutte cose molto importanti, che,
come è stato detto dal Presidente, un domani potranno essere
collegate al discorso delle terme in modo più concreto rispetto al
passato. Se a questo aggiungiamo che l'operazione in sé ha portato
anche ad un risparmio rispetto al processo iniziale che vedeva una
spesa intorno ai 70.000.000 di euro, oggi come si evince bene dalla
relazione dell'amministratore unico, partiremo all'inizio del 2012
in modo concreto con la costruzione di questo
resort
, con
una spesa intorno ai 39.000.000. Credo che questo andava
evidenziato, perché l'inversione di tendenza sta nel fatto che
finalmente si vuole creare una struttura che non è solo confacente
al servizio relativamente al casinò; qui l'idea è quella di avere
una struttura importante che attrae turisti dall'esterno non
necessariamente giocatori da casinò. Questa è la vera novità,
questa è la scelta politica importante che abbiamo voluto
sottolineare e che va nella direzione che avevamo indicato negli
anni passati. Voteremo quindi con convinzione e con piacere questo
piano di sviluppo.
Président
- La parole au Conseiller Donzel.
Donzel (PD)
- Egregio Presidente, cari colleghi,
probabilmente leggo i documenti alla rovescia, ma non mi risulta
che il progetto che aveva messo in piedi l'allora "Giunta Caveri"
superasse i 39.000.000 di euro, ma può darsi che siano letture
diverse dei documenti e mi pare invece che andiamo ad un incremento
della spesa. Certamente la cifra è assolutamente significativa,
perché si vuole rimettere in piedi una struttura che ormai si era
rivelata inadeguata, però mi siano consentite alcune
considerazioni. Intanto il vero piano di rilancio doveva essere
quello del Casinò, quindi se interveniamo adesso con il Billia, è
perché di là le cose non sono esattamente andate come nelle
previsioni; dall'altra parte si era puntato tutto sulla
realizzazione del grande salone delle feste: a che punto è? Non
c'è. Non c'è e abbiamo per fortuna concluso un vecchio progetto di
sala per le slot machine, in cui sono state riciclate molte slot
machine di un'altra sala che è stata dismessa...
(interruzione del Consigliere Salzone, fuori
microfono)
...stiamo parlando del Billia, caro collega Salzone, ma ti è
sfuggito che anche tu hai parlato molto di casinò, allora vengo nel
merito del parlare del Billia. Ricordo un'audizione con i dirigenti
del Billia a Saint-Vincent, dove si era detto che gestire un
albergo era cosa ben diversa dal gestire un casinò, ci voleva
un'autonomia assoluta della gestione alberghiera dalla gestione
casinò. Ovviamente poi adesso si arriva all'azienda unica che
ritengo anch'io interessante - si è fatta tutta un'operazione,
l'uscita dall'accerchiamento del casinò, eccetera - che i due
soggetti lavorino insieme dunque nulla da eccepire, anzi
interessante come progetto, però non è quello che si è detto
qualche anno fa, ossia si è cambiata idea, ossia si è toppato e si
dice:
"adesso bisogna raddrizzare la barra e farla andare in
un'altra direzione"
, ma bisogna dire due anni di nuovo senza
che si avesse chiaro il percorso. Anche in quella seduta fatta più
di un anno fa era emersa la problematica della necessità del 5
stelle, quindi a questo punto che si vada alla realizzazione di un
5 stelle è una cosa ovvia: ci manca una clientela di qualità al
Casinò di Saint-Vincent, che ci sia una struttura di appoggio nel
paese di Saint-Vincent a 5 stelle è una cosa che è nell'ordine
delle idee. Così come si era evinto che per l'attività congressuale
servisse una struttura invece che avesse un
target
leggermente più basso e per questo si parla del 4 stelle
plus
, perché per la tipologia dell'utenza congressuale il 5
stelle era giudicato eccessivo. Tutto questo naturalmente viene
realizzato miracolosamente in pochi anni, perché miracolosamente?
Perché giustamente io capisco il PdL nelle vesti di fidanzato della
Penelope unionista che è obbligato a dire:
"in attesa che arrivi
il fatidico sì del matrimonio, siamo obbligati a fare atti di
fede"
, quindi questo ci sta, è un atto di fede. È quanto ha
detto stamattina il collega Tibaldi, che adesso Zucchi ha cercato
leggermente di correggere, perché era un po' eccessivo l'atto di
fede. Anche il fidanzato vuole che Penelope dica "sì" senza troppi
atti di fede, quindi in qualche modo cerca di giustificare il suo
amore su cose concrete, non soltanto su speranze vane, quindi
questo ci sta, fa parte della politica. Mi pare però un po' poco
puntare su atti di fede e immaginare che in modo miracolistico si
compia in pochi anni e che altrettanto miracolosamente si realizzi
la speranza che tutti noi poniamo sul rilancio del casinò e del
comprensorio di Saint-Vincent. Noi ci saremmo aspettati delle cose
che hanno una procedura forse un attimo più banale. Mi rendo conto
che probabilmente queste cose non appartengono più alla cultura
politica di tale periodo, ossia si fa l'appello agli enti locali,
l'appello al confronto, l'appello al dialogo, poi, di fatto, tutto
questo è importante che sia pura teoria. Non mi risulta - poi forse
tutti correranno sui giornali a smentire queste cose - che ci sia
stato chissà quale progetto di interazione di tale progetto
Billia-Casinò sul territorio con gli altri Comuni, il
coinvolgimento di tutti i soggetti, la condivisione di questo
piano. È chiaro che nessuno ha il coraggio di esporsi, di andare a
dire che questa cosa non è così, si sta in silenzio a guardare e a
sperare che arrivi chissà quale attrattiva dall'esterno grazie a
questi interventi, ma sicuramente il fatto che tali progetti diano
l'idea che si punta unicamente su quell'azienda, senza che si
faccia veramente rete con le amministrazioni comunali... che non
sono protagoniste di questi processi, ne vengono messe a
conoscenza. Gli imprenditori, che sono la nostra ricchezza, ne sono
anch'essi messi a conoscenza... naturalmente vantando le qualità di
questi progetti, perché ci mancherebbe che fosse anche un progetto
che non ha qualità! È quindi evidente la perplessità che c'è di
fronte di nuovo a:
"abbiamo fatto un grande progetto sul Casinò
che non è realizzato e probabilmente il grande salone delle feste
verrà ritoccato, ridimensionato, non si sa che fine farà"
e
adesso lanciamo di nuovo questo messaggio tutto in prospettiva
futura, ma non diciamo la verità della diversità rispetto alla
passata legislatura. La passata legislatura bisognava vedersela con
un casinò che doveva ancora dare il 40 per cento delle sue risorse
alla Regione, quindi era ancora immaginato come una vera e propria
fonte di sviluppo per tutta la regione. Oggi stiamo semplicemente
immaginando un progetto che serva a far vivere l'esistente, questo
mi sembra l'handicap più grosso. Non è che noi diciamo: se queste
cose vanno bene, fra due anni rivediamo il disciplinare e tornano
ad arrivare i quattrini alla Regione, ma diciamo: se queste cose
vanno bene, forse salviamo le penne, ossia continuiamo a fare degli
investimenti in una prospettiva puramente difensivistica.
Francamente da come eravamo partiti ci aspettavamo qualcosa di più,
soprattutto la preoccupazione... perché sono convinto che su questi
progetti c'è la preoccupazione di dire:
"speriamo nel caso in
cui... dovesse forse andare tutto in questa direzione,
forse..."
, ossia ci sono troppi "forse", quindi ci vorrebbe
qualcosa di più.
Soprattutto c'è poca attenzione al fatto che, puntando su uno
sviluppo tutto concentrato sulla casa da gioco, si lasciano
indietro degli altri pezzi. Non è chiaro come le terme siano
veramente una cosa che si aggiunge e si fonde all'Hôtel Billia e
non come l'Hôtel Billia, che viene di fatto a supplire alcune
attività che potevano essere svolte alle terme, ossia le terme che
hanno un centro benessere favoloso trovano un concorrente
nell'Hôtel Billia. Naturalmente al Governo giustificare come il
centro benessere splendido dell'Hôtel Billia farà sì che la gente,
dopo essere stata nel centro benessere dell'Hôtel Billia, farà
anche due passi fino alle terme per stare ulteriormente
meglio...
(interruzione di un consigliere, fuori microfono)
...questo è per dire cosa andiamo a fare dentro l'Hôtel Billia,
andiamo a fare un megacentro benessere... ma molto bene...
(nuova interruzione di un consigliere, fuori
microfono)
Presidente
-...per cortesia, non facciamo discussioni che
non hanno coerenza con quello che si sta dicendo al
microfono...
Donzel (PD)
- ...Presidente, lasci parlare con serenità,
anche il dialogo in aula può essere prezioso...
Presidente
- ...scusi, se qui ci mettiamo tutti a fare le
discussioni fuori microfono...
Donzel (PD)
- ...allora obblighi gli altri a stare
zitti...
Presidente
- ...io li invito a parlare piano, parlavamo
di pesci stamattina, a me sembra che ogni verme che passa lei ci
abbocca...
Donzel (PD)
- ...però vedo che ne ho tirati su parecchi
stamattina, perché se per la prima volta quattro dell'Union
Valdôtaine parlano, vuol dire che a questo amo hanno abboccato,
grazie del complimento!
Presidente
- ...no, è il contrario!
Donzel (PD)
- ...no, non è il contrario! Grazie del
complimento, Presidente, perché è la prima volta che la maggioranza
ha avuto un attimo di reazione...
(voce fuori microfono) -
...è un pesciolino...
Donzel (PD)
- ...se Caveri è un pesciolino...
Presidente
- ...comunque la ringrazio se si evita di dare
delle risposte a chi parla fuori microfono, perché si genera solo
della confusione e anche crea dei problemi a chi deve trascrivere
gli atti. Grazie.
Donzel (PD)
- ...le chiedo scusa, Presidente, ma è
evidente che se io creo uno spazio dove l'utente che lo frequenta è
attratto e teso a rimanere tutto all'interno di questo spazio,
compreso nelle attività commerciali, che senso ha che vada a fare
due passi nel paese a comprare qualcosa se già compra tutto
all'interno di tale struttura? Questo allora è quello che segnalo
come un ragionamento da fare. Può darsi poi che noi incentiviamo a
tal punto il consumo che, avendo speso già tanto all'interno dei
negozi che si trovano nella struttura, avrà talmente voglia di
andare ancora a spendere nei negozi fuori del centro del paese. Mi
dica questo e io dirò: bene, è un ragionamento che incentiviamo il
centro benessere all'interno della struttura, per invogliare poi la
gente ad andare a spendere e a fare benessere anche fuori nel
paese. Ecco questa percezione personalmente non ce l'ho, quindi ho
un po' l'impressione che si coltivi la volontà di gestire in modo
aziendalistico, magari in modo anche efficiente una struttura, che
però non ha una ricaduta sull'intera comunità, perde quella che era
la vocazione storica del casinò, che era la vocazione di un casinò
che era messo al servizio, a creare ricchezza per la comunità
valdostana. Questa è l'impressione, naturalmente mi auguro di
essere smentito in tali termini. Si ha l'impressione che si creino
strutture che non siano in leale competizione con le strutture
private, ad esempio sotto l'aspetto del personale. Sono strutture
che possono garantire una qualità di servizio maggiore, perché c'è
tanto personale in più, ma sappiamo cosa vuol dire questo per gli
operatori locali del territorio? È chiaro che se vado in un
ristorante dell'Hôtel Billia e ho 10 camerieri intorno a me, mi
sentirò trattato meglio che in un normale ristorante di
Saint-Vincent. È una reale concorrenza che viene fatta agli
operatori intorno a tale struttura; tutto questo è un obiettivo che
è condiviso con le realtà di Châtillon e Saint-Vincent? Se è
condiviso, allora andate tranquilli, perché vuol dire che tutti
pensano di trarre beneficio da questa realtà. Io ho dei dubbi che
una struttura iperpotenziata di tale tipo faccia avere ricadute a
chi invece è in affanno sotto il profilo dei dipendenti: il profilo
di tenere il passo rispetto ad una qualità come quella offerta. È
naturale che se a questa qualità corrispondono prezzi, tariffe tali
da non essere in competizione con quelle offerte dal territorio, il
ragionamento ci può stare, ma se si scopre che in questo giro
virtuoso addirittura tali strutture garantiscono prezzi allineati
con quelli del territorio, io la vedo dura per Saint-Vincent e i
Paesi limitrofi.
Président
- La parole au Président de la Région,
Rollandin.
Rollandin (UV)
- Grazie, Presidente. Credo che gli
interventi dei colleghi abbiano messo in evidenza una serie di
aspetti di grande interesse. Nell'insieme la proposta di oggi era
semplicemente un completamento a quella presentata all'inizio del
2009, non ha altra valenza che questa, che, fra l'altro, era già
stata annunciata al momento della fusione per incorporazione fra
Casinò e STV. Non entrerò nel merito di una serie di valutazioni
sicuramente interessanti, ma forse, rispetto al progetto oggi
presentato, vanno al di là di quello che oggi si voleva presentare.
Vorrei subito specificare che per quanto riguarda l'interesse di
questo progetto e per la finalizzazione... fra l'altro, voglio
ringraziare anche i colleghi del PdL che hanno ricordato cosa è
successo nel tempo, io non ho ripreso punto per punto tutta la
storia, quindi non abbiamo nessun problema a riconoscere il
contributo dato da tutti nei vari momenti, perché è giusto
raccogliere i suggerimenti e andare nell'ottica che meglio si
avvicina al sentire comune, ad una valutazione che poi diventa
patrimonio di tutti. Siamo ben lieti di avere un consenso tale che
faccia sentire che si è sulla strada giusta, sperando anche di
mantenere i tempi. Cosa si propone qui? Si propongono due strutture
alberghiere con una serie di servizi, strettamente collegati con le
stesse, che non vanno in concorrenza con nessuno.
Voglio solo ricordare, giusto per correttezza, al collega
Tibaldi, che, per quanto riguarda i prezzi dell'albergo del Grand
Hôtel Billia, rispetto ai prezzi medi degli alberghi di Châtillon,
solo in un caso è uguale, per il resto, poi la valutazione la
condivido, non ci deve essere concorrenza fra quello che succede
all'interno del casinò, anzi quello che succede all'interno del
casinò deve servire come stimolo a portare più gente che si
distribuisca anche sul territorio. Le darò poi la copia, nella
quale ci sono i prezzi medi delle stanze sia nella bassa che
nell'alta stagione, all'interno del casinò, rispetto a quello che è
Saint-Vincent e chiaramente porta che le cifre previste all'interno
del casinò sono comunque superiori. Per il resto credo che il
coinvolgimento dei Comuni... qualcuno ha chiesto in che cosa è
consistito: è consistito in una serie di raccordi, nel momento
dello sviluppo che si è voluto prevedere con questa tipologia di
hôtel, si è tenuto conto di quello che c'è, di quello che potrebbe
esserci fra Saint-Vincent, Châtillon e non solo. In Valle d'Aosta
di alberghi a 5 stelle ce n'erano pochi, ultimamente c'è qualcuno
che finalmente ha investito nei 5 stelle, ma praticamente ce
n'erano due, quindi il discorso sicuramente ha una sua valenza.
Tutti hanno giustamente sottolineato che, se facciamo un
raffronto su quelli che sono i
business plan
del futuro
rispetto a quello che era e guardiamo indietro, non ci troveremo
mai più, perché quella che è stata un'era dei casinò non torna, ma
non torna per nessuno. La valutazione che stiamo cercando di fare è
rispetto ad una media di quello che succede nei casinò italiani,
perché al di fuori dobbiamo tener conto che ci sono regole e leggi
che non sono ancora quelle esistenti in Italia: lo dico per le
regole antifumo, sia anche per un sistema di controllo fiscale che
sicuramente è efficiente, che non abbiamo in qualche modo trovato
negativo se non creando più burocrazia nel momento del gioco, ma
sono tutte regole che devono essere rispettate e vanno tenute in
dovuta considerazione. Quello che è importante, e che molti hanno
voluto sottolineare, è la sinergia fra Casinò e Grand Hôtel Billia.
Voglio anche ricordare che il salone delle feste è previsto in una
nuova zona, mi spiace che le cartine allegate per il collega Donzel
non siano sufficientemente chiare, ma c'è scritto dove sarà ubicato
il nuovo salone. Mi chiedeva dov'è, è lì...
Donzel
(
fuori microfono
) - ...è spostato...
Rollandin (UV)
- ...no, non è spostato, prima era
previsto in un certo modo, adesso è situato in un altro piano e al
piano terra, ma non è spostato. Bisogna anche leggerle le cartine,
possibilmente tenerne conto, altrimenti facciamo un dialogo fra
sordi, perché non parliamo dello stesso tema. La stessa cosa vale
per gli investimenti, quelli previsti tengono conto di una serie di
risparmi che, proprio perché tengono in considerazione le due
strutture Casinò e Grand Hôtel Billia, portano a dire che c'è per
una serie di strutture tecniche un risparmio notevole che prima non
c'era. Risparmio notevole non solo nell'investimento, ma anche in
quella che sarà la gestione dei servizi in comune; vorrei ricordare
che sia nella formazione del personale, sia in quella che è la
possibilità di prevedere con un'operazione che è stata fatta
tenendo conto delle situazioni esistenti... si è dato conto di
progetti sul personale che erano stati a suo tempo fatti e mai
attuati. Si è quindi attuato quello che era previsto, tenendo conto
dell'esigenza connotata con quelle che sono le caratteristiche
attuali del gioco.
Io credo che non si tratti di essere ottimisti per forza, mi
auguro che i tempi che sono stati messi... sono stati previsti con
una certa logica, penso che nessuno di noi, almeno io sicuramente
non sono in grado di dire se questi saranno rispettati o avranno un
ritardo. Io noto che in genere, nelle strutture pubbliche, si è
sempre di fronte a ritardi e mai a anticipazioni. Mi auguro che
questi tempi siano mantenuti, perché porterebbero ad avere grossi
vantaggi per quelle che sono le realizzazioni.
Sugli sviluppi futuri, le tre risoluzioni approvate in questo
Consiglio sono state in qualche modo mantenute e abbiamo rispettato
i tempi previsti per l'unificazione fra Casinò e Grand Hôtel
Billia, motivo alla base di tutti questi discorsi, perché se non
c'era l'unificazione fra Casinò e Grand Hôtel Billia, anche da un
punto di vista logistico e realizzativo, ci sarebbero stati
disguidi e difficoltà molto superiori, quindi dei tempi legati a
possibili frazionamenti legati alla proprietà, eccetera. Sotto
questo profilo, tale disegno si inquadra in una logica di
investimento, che va nell'ottica di sperare nel ritorno ad
un'economia che sia almeno migliore di quella a cui oggi
assistiamo. Nessuno sa fare delle previsioni, ma credo che abbiamo
vissuto due o tre anni molto difficili e anche il 2010 non è un
anno particolare per quanto riguarda l'economia a tutti i livelli,
quindi anche sotto questo profilo ne soffre.
I colleghi hanno ricordato quali sono gli atteggiamenti rispetto
al gioco: c'è una concorrenza altissima al gioco dei casinò
attraverso altri giochi, che vanno a drenare le risorse che una
volta erano per i casinò; questo lo sappiamo tutti, ne dobbiamo
prendere atto, non è possibile invertire questo, tutti i paesi
stanno andando nella stessa direzione. Credo che nell'insieme sia
un progetto valido, che va nell'ottica di prevedere un futuro che
possa dare al Casinò, ma non solo, a Saint-Vincent e a Châtillon e
a tutta la Valle, perché il punto di riferimento... il collega
Caveri ricordava stamani il discorso della convegnistica, il
discorso del ruolo avuto dal centro congressi, questo era uno dei
punti di riferimento che a livello nazionale ha fatto conoscere il
casinò, perché molti venivano per questo motivo ed era
l'abbinamento fra una serie di manifestazioni, portare gente,
perché alcune vanno a giocare e comunque danno una positività
all'economia dell'intera zona.
Con questo augurio, ringraziando ancora tutti e la commissione
che ha voluto analizzare nel dettaglio e i colleghi che sono
intervenuti, auspico che tale progetto possa essere realizzato nei
tempi previsti. Grazie.
Président
- Je donne lecture des amendements présentés
par la commission:
Emendamento
Prima del dispositivo è inserita la seguente formula di presa
d'atto:
"PRENDA ATTO
della sintesi del Business plan analitico premessa al Piano
di Sviluppo del complesso del Grand Hôtel Billia, trasmessa alla
Presidenza della Regione e all'Assessorato regionale del bilancio,
finanze e patrimonio dall'Amministratore unico di Casino de la
Vallée s.p.a., unitamente al Piano di sviluppo medesimo".
Emendamento
Il dispositivo è sostituito dal seguente:
"DELIBERI
di approvare, a norma dell'articolo 3 della legge regionale
23 dicembre 2009, n. 49, l'allegato Piano di Sviluppo del complesso
del Grand Hôtel Billia, che costituisce parte integrante della
presente deliberazione e che integra e completa il Piano di
Sviluppo del Casino de la Vallée di Saint-Vincent approvato con
deliberazione del Consiglio regionale n. 509/XIII del 15 aprile
2009.".
Je soumets au vote le point n° 8.2 dans le texte ainsi
amendé:
Il Consiglio
Sottolineata l'importanza che gli attuali Governo e
maggioranza regionali attribuiscono al rilancio della Casa da gioco
di Saint-Vincent;
Rammentate le iniziative già intraprese al riguardo e, in
particolare, il nuovo quadro normativo di riferimento, volto a
rilanciare la strategia di sviluppo della Casa da gioco e del
complesso aziendale Grand Hôtel Billia di Saint-Vincent, derivante
dalla legge regionale 23 dicembre 2009, n. 49 recante "Linee-guida
per l'ottimizzazione ed il rilancio delle strategie di sviluppo
della Casa da gioco e del complesso aziendale Grand Hôtel Billia di
Saint-Vincent. Modificazioni alla legge regionale 30 novembre 2001,
n. 36 (Costituzione di una società per azioni per la gestione della
Casa da gioco di Saint-Vincent)";
Rammentata, altresì, la propria deliberazione n. 509/XIII del
15 aprile 2009 recante "Approvazione del Piano di Sviluppo del
Casino de la Vallée di Saint-Vincent, a norma dell'articolo 14 del
Disciplinare per la gestione della Casa da gioco di Saint-Vincent,
approvato con deliberazione del Consiglio regionale n. 3174/XII del
20 dicembre 2007";
Richiamato, in particolare, l'articolo 3 della sopraccitata
l.r. 49/2009 che prevede che la Giunta regionale sottoponga
all'approvazione del Consiglio regionale un piano di interventi per
lo sviluppo della Casa da gioco e del Grand Hôtel Billia,
realizzati da Casino de la Vallée S.p.A.;
Preso atto che l'Amministratore unico di Casino de la Vallée
S.p.A., con nota in data 29 giugno 2010, prot. n. 112, ha trasmesso
alla Presidenza della Regione e all'Assessorato regionale del
bilancio, finanze e patrimonio una sintesi del Business Plan
analitico e l'allegato Piano di Sviluppo del complesso del Grand
Hôtel Billia, precisando che detto Piano di Sviluppo integra e
completa il Piano di Sviluppo del Casino de la Vallée, già
approvato dal Consiglio regionale in data 15 aprile 2009, e che
quest'ultimo, non essendo previsti nuovi interventi, deve ritenersi
ancora attuale, salvo per il fatto che è stata prevista,
nell'ottica dello sviluppo sinergico del Grand Hôtel Billia e del
Casino e al fine di un miglior utilizzo delle strutture esistenti,
la realizzazione del Salone delle Feste all'interno del complesso
dell'Hôtel;
Visti i contenuti del documento trasmesso dall'Amministratore
unico di Casino de la Vallée S.p.A.;
Vista la deliberazione della Giunta regionale n. 3702 in data
18 dicembre 2009 concernente l'approvazione del bilancio di
gestione, per il triennio 2010/2012, con attribuzione alle
strutture dirigenziali di quote di bilancio e degli obiettivi
gestionali correlati, del bilancio di cassa per l'anno 2010 e di
disposizioni applicative;
Visto il parere favorevole di legittimità rilasciato
congiuntamente dal Capo Gabinetto, in assenza del Vice Capo
Gabinetto, e dal Coordinatore del Dipartimento bilancio, finanze e
patrimonio, ai sensi del combinato disposto degli articoli 13,
comma 1, lettera e) e 59, comma 2, della legge regionale 23 ottobre
1995, n. 45, sulla presente deliberazione;
Visto il parere della IV Commissione consiliare
permanente;
Prende atto
della sintesi del Business plan analitico premessa al Piano
di Sviluppo del complesso del Grand Hôtel Billia, trasmessa alla
Presidenza della Regione e all'Assessorato regionale del bilancio,
finanze e patrimonio dall'Amministratore unico di Casino de la
Vallée S.p.A., unitamente al Piano di sviluppo medesimo;
Delibera
di approvare, a norma dell'articolo 3 della legge regionale
23 dicembre 2009, n. 49, l'allegato Piano di Sviluppo del complesso
del Grand Hôtel Billia, che costituisce parte integrante della
presente deliberazione e che integra e completa il Piano di
Sviluppo del Casino de la Vallée di Saint-Vincent approvato con
propria deliberazione n. 509/XIII del 15 aprile 2009.
Allegato
(omissis)
Conseillers présents et votants: 32
Pour: 25
Contre: 7
Le Conseil approuve.
