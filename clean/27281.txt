Classificazione
(Nessuna classificazione presente)


Trascrizione informale del dibattito dell'aula
Oggetto del Consiglio n. 243 del 23 ottobre 1971 - Resoconto
OGGETTO N. 243/71 - Sottoscrizione di capitale azionario
della società per azioni "Compagnia Turistica Valdostana". (Rinvio
della trattazione)
Milanesio
(P.S.I.) -
Si tratta di un provvedimento
che ha formato
oggetto di attenta valutazione da parte della
Giunta regionale e da parte degli organi che si occupano in modo e
in forme diverse di turismo in Valle d'Aosta.
La Regione aveva, a suo tempo, pensato di sopperire ad una
carenza di mediazione turistica organizzata aprendo ad esempio
quell'Ufficio in via Veneto dell'Amministrazione regionale, che
doveva, oltre che fungere da richiamo e quindi da indicazione
reclamistica per la Valle d'Aosta, doveva anche poter convogliare
verso la Regione delle presenze turistiche.
Questo tentativo, così da alcuni criticato, da altri sostenuto,
era un espediente per cercare di proiettare all'esterno la Valle
d'Aosta e di indirizzare verso la nostra Regione sempre più
numerose presenze turistiche. In realtà, quel tentativo era da
ritenere insufficiente e oggi esiste la necessità al pari di quello
che si è verificato, che si sta verificando in altre Regioni
d'Italia, a Statuto speciale e non, soprattutto quelle Regioni che
hanno la vocazione turistica, si sta verificando l'opportunità,
direi la necessità, di creare degli organismi che si occupino della
commercializzazione del prodotto turistico, cioè che vendano il
prodotto turistico, perché altrimenti tutta l'azione di promozione,
l'azione di propaganda che può essere fatta da vari enti e
organismi che si occupano di questo settore molto spesso non viene,
diciamo così, coronata da quel successo che si meriterebbe proprio
perché manca lo strumento economico alle spalle che raccoglie
queste indicazioni e le trasforma in presenze turistiche.
Noi in Valle d'Aosta abbiamo attualmente solo due Agenzie che si
occupano di turismo, per Agenzie intendo dire che sono in grado di
offrire un servizio completo ai clienti e non funzionano come pure
e semplici biglietterie e queste due Agenzie turistiche vere e
proprie sono l'Agenzia Marianitour e la Compagnia Turistica
Valdostana.
Si è addivenuti ad una intesa dopo diverse consultazioni anche
con Società funiviarie, con Aziende autonome, che sarebbe stato
opportuno creare uno strumento economico di carattere operativo nel
settore turistico; ebbene questa responsabilità la regione non
poteva e non può assumersela in prima persona, in quanto si tratta
di creare un organismo economico, un organismo commerciale che deve
poter compiere l'intermediazione turistica organizzata tra
cittadino, tra potenziale consumatore turistico e albergatore e
diciamo così, venditore del prodotto turistico.
Ora, la forma che potrebbe meglio rispondere a questa esigenza
potrebbe essere quella di una società per azioni che innanzitutto
raggruppasse tutti gli operatori nel settore della mediazione
turistica con una partecipazione regionale al fine, da parte della
Regione, di poter meglio seguire ed indirizzare la attività di
promozione e di sviluppo turistico. Quindi vi è una proposta
concreta che noi facciamo al Consiglio ed è quella della creazione
di una nuova società che dovrebbe venire fondendo in primo luogo la
Compagnia Turistica Valdostana con l'Agenzia Mariani e
successivamente attraverso un aumento di capitale sociale, aprire
una sottoscrizione cha sarebbe proposta alla Regione in una misura
massima del 25% ed altri enti che operano nel settore turistico,
noi sappiamo che la Società Funivie del Cervino è già intenzionato
a sottoscrivere e sono stati invitati altri organismi operanti in
questo settore a fare eventuali sottoscrizioni per cui la nuova
società potrebbe avere un capitale sociale di 64.000.000 e un
vantaggio di essere la sola compagnia turistica operante in Valle
d'Aosta e quindi la sola anche a poter aggredire i mercati
turistici all'esterno della Valle d'Aosta, intendo dire a livello
nazionale e anche a livello internazionale, raggruppando appunto le
sole Agenzie, i soli organismi che si occupano di questo settore,
quindi la Regione è chiamata a discutere questa proposta e se è
d'accordo, a deliberare di sottoscrivere per 16.000.000 di lire in
questa nuova costituenda società che nasce dalla fusione di due
società e dall'ammissione di capitale fresco da parte dei nuovi
azionisti, quali appunto la Regione e altre società funiviarie, per
le finalità che ho detto in premessa.
Io sono pronto a rispondere alle domande che i Signori
Consiglieri vorranno rivolgermi.
Caveri
(U.V.)
- Non esito a definire semplicemente
scandalosa questa proposta dell'Assessore al Turismo, infatti si
legge nell'allegato "I 16.000.000 dell'attuale capitale sociale
della Compagnia Turistica Valdostana sono della Società S.I.T.A.V.
di St. Vincent", la Società che gestisce il Casinò. L'Assessore al
Turismo ci propone di regalare 16.000.000 alla S.I.T.A.V., ma come?
Ma io non dico niente di più, ma la S.I.T.A.V. ha un reddito di
almeno 3 miliardi all'anno presumibilmente e noi a questi miliardi
vogliamo dare i denari che neghiamo ai nostri contadini e ai nostri
disoccupati perché diciamo che il bilancio non consente spese a
favore dell'agricoltura o a favore dei disoccupati?
Io chiedo che questa somma di 16 milioni sia destinata ai
disoccupati e alle disoccupate di Verrès e di Arnaz e non aggiungo
niente altro.
Bancod
(U.V.)
- Anch'io sono molto perplesso su
questa operazione qui. In fondo, insomma la Regione cosa ci ricava
dando 16 milioni, io vorrei chiedere insomma cosa ha per
contropartita? Mettendo 16 milioni al Marianitour, la Società
insomma, cosa ci ricava la Regione? Praticamente qui adesso, mi
scusino la Giunta ma praticamente qui non andiamo mica più bene, la
questione dei tetti per gli agricoltori quello passa sempre in
seconda categoria, di quello non se ne parla più, di quello non se
n'è parlato, fin dal 1968, quando l'allora Presidente Bionaz,
insomma, aveva promesso che per la fine dell'anno avrebbe dato,
avrebbe discusso, non s'è più discusso di quell'affare lì, ma
questi problemi vengono subito, nascono spontanei, qui bisogna
purtroppo dire francamente che non andiamo più, che non siamo più
in quadro. Scusatemi, ma non sono mai uscito fuori in questo
sistema qui, ma effettivamente non... effettivamente qui la
questione dei tetti che è già da anni, che sono soldi che vanno
agli agricoltori, son soldi che vanno ai nostri contadini quelli
no, non si trovano.
Ramera (D.C.)
- Praticamente io mi trovo perplesso di
fronte a questo documento, perché manca innanzitutto una previsione
di spesa, cioè 94 milioni, cioè 44 milioni per aggredire il mercato
turistico, mi sembrano pochi, se poi consideriamo l'accento che
l'Assessore Milanesio ha fatto in riferimento all'Ufficio di Roma,
dirò che con il nuovo palazzo che si sta costruendo dove c'era l'ex
Ufficio del Turismo, io penso che quell'Ufficio del Turismo come
minimo avrà una misura di affitto mensile, se noi lo vorremo
riprendere di circa 1.500.000 al mese, mentre l'avevamo noi e
qualcuno lo criticava, si pagavano 100.000 lire al mese per
quell'Ufficio posto in Via Veneto e dato - 50 mila, bravo Balestri
- e dato che al momento in cui abbiamo istituito questi Uffici di
Roma, essendomene occupato personalmente, i pochi esistenti in via
Veneto costavano dalle 700 alle 900 mila lire al mese, costavano,
con la nuova strutturazione del palazzo che ospitava e gli Uffici
amministrativi e l'Ufficio del turismo, io non so quale sarà la
decisione della Giunta se vorrà ritornare a quei posti. Ma allora,
Assessore Chantel, lei mi dice di no, io sono perfettamente
d'accordo per quanto riguarda gli Uffici amministrativi della
Regione che possono essere dislocati in qualunque zona di Roma, ma
per l'Ufficio del Turismo se si esce da via Veneto, o da Piazza del
Popolo, e da alcune altre zone, o da Piazza Colonna, o da Piazza
Navona anche, che adesso è di moda, non so quale efficacia possa
avere un Ufficio turistico della Valle d'Aosta a Roma.
Ora, sta tutto bene, io posso anche passar sopra che noi
facciamo della réclame unitamente al Casinò, quando il Casinò
potrebbe farsela direttamente perché credo che se la faccia, ma
comunque io sono perplesso di fronte ad una deliberazione dove non
mi si fa un conto almeno di revisione, come verranno utilizzati
questi 64 milioni che a parer mio non sono assolutamente
sufficienti se si vuole fare una politica turistica e che sarebbero
invece addirittura troppo abbondanti dato che ci mancano gli
elementi per fare una valutazione obiettiva di quello che intende
fare questa Compagnia Turistica.
Quindi, io propongo che almeno nella riunione dei Capi gruppo
quando abbiamo stabilito tutti questi oggetti, d'accordo, però io
propongo che un oggetto di questo genere sia accompagnato da una
previsione di spesa e quindi sia rinviato.
Pedrini
(P.L.I.)
- Io devo ripetere sia pure in
altra forma, ma brevemente, quello che ha detto il Consigliere
Ramera.
64 milioni non significano niente perché o abbiamo intenzione di
fare una cosa seria e allora 64 milioni, ripeto, sono nulla, o
abbiamo intenzione soltanto di sperperare 64 milioni di cui 16
dalla Valle e allora la questione è un'altra, io poi sono contrario
alla faccenda del Casinò.
Ma è possibile che il Casinò, ma noi abbiamo il Casinò in
Jugoslavia che mandano a prendere i clienti italiani in aereo a
Milano e a Torino e noi qua dobbiamo dargli pure dei soldi per
portare i soldi a loro, che indirettamente tornano a noi? Ma
praticamente questo è turismo, noi abbiamo praticamente gli aerei
che portano i clienti a Londra, i clienti a Londra e noi dobbiamo
dargli i soldi al Casinò per portagli i clienti, ma il Casinò se li
faccia. Io trovo inconcepibile veramente sotto, volete fare tutti i
privati? Naturalmente voi direte "Voi liberali ...". Certo noi
siamo per l'iniziativa privata, vogliamo fare la Regione con gruppi
privati, perfettamente d'accordo, ma privati non come Casinò, non
come speculazione, perché questa è solo e solamente speculazione in
cui la S.I.T.A.V. è quella che ci guadagna e noi saremo quelli che
ci rimetteremo, questa è la realtà di fatto, noi pertanto diciamo
già subito che voteremo contro a questa sottoscrizione di capitale
azionario.
Germano (P.C.I.)
- Vorrei fare un intervento che è un po'
una mozione d'ordine. Vi è stata una riunione dei capi gruppo
conseguente alla discussione che è avvenuta in Consiglio, dove si è
stabilito di portare all'ordine del giorno le questioni importanti
che non producessero un arresto all'Amministrazione, permettessero
di andare avanti per arrivare poi alla votazione sulla mozione, ora
io vedo che su alcuni argomenti non c'è accordo e si possono e si
fanno quando non c'è accordo delle lunghissime discussioni.
Stamattina, nella riunione della Commissione Affari generali, ho
sentito dei Commissari invece che su una serie di cose vi è un
accordo. La mia proposta sarebbe questa: accantoniamo, la Giunta
accantoni le questioni sulle quali non vi è un accordo e facciamo
quelle sulle quali siamo d'accordo così otteniamo lo scopo che ci
eravamo prefissi di non arrestare l'Amministrazione e di arrivare
alla discussione della mozione di sfiducia.
Caveri
(U.V.)
- ... Si è discusso abbastanza di
questo argomento e non vedo perché non potrebbe il Consiglio, vista
la situazione della Bassa Valle e particolarmente della zona di
Verrès, perché non si potrebbero stanziare questi 16 milioni per i
disoccupati di Verrès e di Arnaz?
Pedrini
(P.L.I.)
- ... Che vadano a tutti i
lavoratori non solo a una parte, come è successo per gli altri che
abbiamo votato qua, a tutti...
Caveri
(U.V.)
- ...con che la distribuzione venga
fatta esclusivamente dell'Amministrazione regionale...
(Pedrini:
E con un controllo di una Commissione del
Consiglio)
Montesano (P.S.D.I.)
- Un attimo per favore, un attimo,
perché il Consigliere Caveri mi ha preso un po' la mano, mi ha
preso un po' la mano. Un attimo per favore, perché prima del
Consigliere Caveri si erano iscritti a parlare il Consigliere
Manganoni e il Vice-Presidente Fosson. Ha la parola il Consigliere
Manganoni.
Manganoni
(P.C.I.)
- Bene, io, se la proposta di
Germano venisse presa in esame e raccolta, io non interverrei, se
invece la discussione continua, io vorrei esprimere un parere. Ecco
sentiamo, cioè allora, io rinvio il mio intervento alla decisione
che si prenderà sulla proposta che è stata fatta da Germano, se la
proposta viene accolta, chiuso, se la proposta non viene accolta,
la discussione continua ed allora io farò il mio intervento.
Fosson
(U.V.)
- Certo che, se viene accolta la
proposta di rinvio, è inutile che discutiamo.
Montesano (P.S.D.I.)
- Allora lasciamo parlare
l'Assessore Milanesio.
Milanesio
(P.S.I.)
- Dunque, evidentemente, poiché
la riunione dei Capi gruppo aveva inserito anche questo all'ordine
del giorno, la Giunta lo ha messo pensando che la discussione non
sarebbe stata troppo lunga, poiché invece, da come si preannuncia,
la discussione sarebbe lunga, intanto a nome della Giunta dichiaro
che noi non ritiriamo questa proposta, però siamo disposti a
rinviarla, siamo disposti a rinviarla proprio perché ci prefiggiamo
tutti quegli obiettivi di arrivare questa sera a votare sulla
mozione di sfiducia, vogliono farlo alla svelta, quindi io a nome
della Giunta accolgo la proposta di rinvio formulato dal
Consigliere Germano.
Montesano (P.S.D.I.)
- Allora si passa all'oggetto n. 9
dopo aver preso atto delle dichiarazioni dell'Assessore Milanesio
per il rinvio dell'oggetto n. 8.
