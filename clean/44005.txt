Classificazione
ELEZIONI



Oggetto del Consiglio n. 1106 del 2 dicembre 2021 - Resoconto
OGGETTO N. 1106/XVI - Ritiro di mozione: "Impegno del Governo
regionale e del Presidente della Commissione consiliare competente
alla valutazione di una nuova legge elettorale regionale".
Bertin (Presidente) -
Alla presenza di 33 Consiglieri
possiamo riprendere la discussione generale del punto n. 42: la
mozione riguardante l'impegno del Governo regionale e della I
Commissione alla valutazione di una nuova legge elettorale
regionale. Si erano prenotati già prima della pausa i consiglieri
Chatrian e Marguerettaz, mi ero prenotato anch'io. Passo la parola
al consigliere Chatrian.
Chatrian (AV-VdA Unie) -
Nel ribadire qualche elemento su
questa mozione, su questa proposta del collega Baccega nel cercare
comunque di non ripetere i concetti che sono già stati messi in
evidenza da parte dei colleghi che sono intervenuti questa mattina,
sicuramente la proposta del collega ha permesso a tutti e a noi
come gruppo di evidenziare comunque un tema che dovrà essere
affrontato.
Pensiamo che la sintesi inserita nel programma di legislatura di
questa maggioranza... sia espresso molto bene nel nostro programma
dove ci sono le volontà che si vorrebbe raggiungere,
in
primis
la stabilità di Governo, cercare di assicurare quella
che è una certezza, una stabilità e dall'altra parte comunque
affrontare il tema delle preferenze senza venir meno a meccanismi,
come quello dello spoglio centralizzato, a garantire la segretezza
del voto senza escludere gli approfondimenti sul voto elettronico,
la necessità comunque di non solo affinare, ma eventualmente
valutare anche delle modifiche - perché no? - territoriali,
piuttosto che elementi... che possano aiutare tutti questi
elementi.
Su questo tema non esisterà mai una legge perfetta, non esiste,
ma sicuramente ci potrà essere lo spazio per raggiungere e
soprattutto integrare e modificare quelle che sono eventualmente
state delle "storture". Le sollecitazioni che possono arrivare
dagli ambienti, dalle associazioni, dall'esterno, dalle forze
politiche che non sono rappresentate in Consiglio penso che siano
ben accette sicuramente, ma c'è un "ma" per quanto ci riguarda come
gruppo: in questo momento le energie umane vanno sicuramente
concentrate su altri temi. Ci sono esempi di leggi che sono state
approvate in questi mesi, lo dicevamo nello scorso Consiglio,
quelle importanti che sono andate comunque a dare delle risposte
molto robuste per quanto riguarda gli aiuti Covid, le categorie
meno abbienti, i ceti più fragili e anche il mondo produttivo
tutto.
È quindi positivo che arrivino delle sollecitazioni, dall'altra
parte abbiamo un tavolo aperto dal punto di vista politico come
maggioranza dove ci sarà la volontà, dopo l'approvazione del
bilancio, che è fondamentale, quindi le nostre energie in queste
settimane le stiamo mettendo lì, che ci sia la necessità comunque
di darci una scaletta, di mettere in evidenza le principali
priorità e soprattutto come raggiungere i nostri obiettivi.
Terminando questo breve intervento, io inviterei, dopo questo
buon dibattito, anche il collega Baccega magari a ritirare questa
mozione proprio per il fatto che mi sembra che il tema sia un tema
interessante che dovremo andare ad affrontare ma con le dovute
cautele e tempi in modo da potere concentrare il nostro tempo sulle
priorità che dicevo poc'anzi.
Presidente -
Ha chiesto la parola il consigliere
Marguerettaz, ne ha facoltà.
Marguerettaz (UV) -
La mozione presentata dal collega
Baccega, com'è stato detto negli interventi precedenti, pone sul
tavolo un tema che fa parte già del programma di legislatura e
credo faccia parte un po' del programma elettorale di tutte le
forze perché il problema della stabilità è un problema reale, un
problema serio.
Io mi accodo subito all'invito fatto dal collega Chatrian al
collega Baccega di ritirarla, anche perché, com'è stato detto anche
in altri interventi, ci sono delle bozze, ci sono dei disegni di
legge, per avviare la discussione è sufficiente depositare in
Commissione un disegno di legge e ovviamente la discussione viene
avviata.
Nella mozione non si parla del modello, il collega Baccega, in
fondo alla sua presentazione, ha detto: "io vedrei bene un'elezione
diretta del Presidente" così come ha fatto la collega Minelli. Per
certi versi, l'elezione diretta del Presidente può essere una
soluzione ma, per come la vedo io, non è la soluzione. Solo per
fare qualche esempio, porto l'esempio di una Regione a statuto
speciale: la Sicilia, il presidente Crocetta ha amministrato gran
parte della legislatura senza la maggioranza perché sfiduciare
Crocetta voleva dire andare a casa, quindi i Consiglieri regionali,
con varie alchimie, pur di non andare a casa, ovviamente non lo
hanno sfiduciato, se voi andate a fare una piccola ricerca,
troverete conferma di quello che io sto dicendo. Volete un altro
esempio? Prendiamo Zingaretti, il fenomeno cosiddetto della "Anatra
zoppa". All'inizio del 2018 ci sono state le elezioni e Zingaretti,
pur essendo presidente della Regione Lazio, non aveva la
maggioranza, ed ecco che poi dopo due-tre anni, per tradire il
mandato elettorale, tutti a bordo, i 5 Stelle sono saliti a bordo
del presidente Zingaretti. Allora vedete, se vi faccio questi
esempi in Regioni così importanti e così grandi come la Sicilia,
come il Lazio, immaginatevi cosa può accadere in Valle d'Aosta. In
Valle d'Aosta il Presidente della Regione, in virtù della nostra
specificità, ha dei poteri non paragonabili a nessun altro. Allora
voi vedete che con un'elezione diretta senza dei correttivi, quindi
io non è che la escludo a priori, ma se non ci sono dei correttivi,
se non c'è un quadro, noi concediamo la Valle d'Aosta a
sostanzialmente un "Re Sole", che potrà fare tutto quello che
vorrà. Ecco che questa scelta di trovare...
(interventi di alcuni Consiglieri, fuori microfono)
... collega Minelli e collega Guichardaz, questo brusìo di fondo
non mi agita tanto, però se i vostri commenti li fate a bassa
voce... ma adesso arrivo a voi, vengo subito a voi. Rispetto a
questa impostazione, io credo che non è un tabù parlare di elezione
diretta del Presidente ma io metto in guardia: non è tutto oro
quello che luccica e inviterei ovviamente a fare delle meditazioni
che a volte probabilmente non abbiamo fatto, esattamente come
quando nella precedente legislatura si è scelto di optare per la
preferenza unica.
Oltre a non rendere possibile la preferenza di genere, noi
abbiamo veramente mortificato la possibilità di scelta, e questo
perché? Perché si voleva ovviare al cosiddetto "controllo del voto"
senza contare che era stata già introdotta un'altra norma: quella
del voto per circoscrizione, che ha anche questa delle
controindicazioni perché non si capisce qual è la tendenza
dell'elettorato, quindi all'interno di un Comune non sappiamo come
si sono espressi, quali sono le tendenze, però io posso anche
essere d'accordo che per ottenere un risultato si può andare a
cedere e a trovare dei compromessi, ma sovrapporre il voto di
circoscrizione con la preferenza unica, a mio modesto modo di
vedere, è stato un errore, quindi anche questa deve essere una
modifica che noi facciamo al più presto. Ora - ed ecco perché gli
interventi della collega Minelli sono sempre uno stimolo -
sostanzialmente dice: "attenzione, perché se qua non ci sono le
condizioni, c'è uno strumento: il referendum propositivo". La
collega Minelli e il suo compagno di partito Riccarand sicuramente
sono campioni del mondo di referendum e, guarda caso, tutti i
referendum che hanno proposto arrivano sempre alla vigilia delle
elezioni, quindi è l'occasione straordinaria per aggregare e per
scaldare i motori in vista delle elezioni, questa però è la mia
visione personale, non è la verità... si prendono anche delle
scorciatoie, non si guarda poi granché al risultato.
Oggi il collega Marquis ha parlato dell'elettrificazione
dell'aria sostanzialmente per raccogliere le firme sono stati
espressi dei concetti perlomeno discutibili. Volete arrivare in
un'ora a Torino? Ecco qua l'elettrificazione. Sapete quant'è il
risparmio in termini di tempo per l'elettrificazione? Venti
secondi, scritto anche nei documenti preparati dall'allora
Assessora, forse trenta secondi, mi sono sbagliato. Noi quindi
andiamo a captare per certi versi la buona fede proponendo delle
soluzioni che non sono delle soluzioni, pertanto, sotto alcuni
aspetti, quando uno dice: "ma facciamo un raffronto, capiamo
costi-benefici", quello che anche altri colleghi in quest'aula
hanno chiesto, ma 140 milioni per elettrificare, vivaddio, ci sarà
l'elettrificazione, a cosa servono? Porteranno un posto di lavoro?
Porteranno a una migliore efficienza della ferrovia? Forse un po'
di inquinamento in meno.
L'altro argomento che è stato portato come esempio è il
referendum sul pirogassificatore. C'era mezzo Consiglio con noi al
centro di Brissogne e sostanzialmente ci hanno detto tutte le cose
che hanno fatto parte del
book
, del bagaglio per la raccolta
delle firme per il referendum nel pirogassificatore sono
irraggiungibili, rifiuti zero non è possibile, perché capendo che
sta montando la protesta...  se voi andate a parlare con tutti
i Sindaci, e se ne accorgeranno i nostri cittadini, quando adesso
arrivano le bollette per i rifiuti ci sarà un aumento del 50
percento, però c'è una deresponsabilizzazione, non sarà colpa di
nessuno o, meglio, il Comitato ha già subito messo le mani avanti e
ha detto: "eh no, perché dopo il referendum non siete stati capaci
a fare nulla". In realtà, tutte queste cose non è che dipendono, la
qualità anche del differenziato, siamo andati giù e i tecnici hanno
detto: "sapete cosa succede? Parte del differenziato noi dobbiamo
portarlo a bruciare, però, anziché bruciarlo in Valle d'Aosta, lo
portiamo a bruciare fuori Valle con dei costi che sono
esorbitanti". Sono questi i risultati dei referendum?
Allora perché ho fatto tutta questa disquisizione? Perché lo
strumento referendario è uno strumento che dovrebbe essere
utilizzato cercando di fare il possibile per creare le condizioni
affinché la comunità abbia tutti gli elementi e non utilizzarlo per
una mera propaganda elettorale.
Concludo perché il ragionamento è un ragionamento che avrà modo
di essere sviluppato, però cercherò di non mettere in discussione
le certezze della collega Minelli perché lei ha una solida
convinzione, ma lei è sicura di poter proporre un referendum sulla
legge elettorale? Ha letto bene la legge del 2003? Ha letto bene
l'articolo 12? Ha letto bene l'articolo 15? Io non ho delle
certezze, però le dico questa cosa: questa volta forse la clava
referendaria sulla legge elettorale, forse, io non ho certezze ma
lei le ha, il Comitato del No, il Comitato che vuole bloccare ha
sempre delle certezze, però, a mio modesto modo di vedere,
l'articolo 17, dove parla dei limiti di ammissibilità, questa volta
non vi viene incontro.
Presidente -
Mi ero prenotato in precedenza per evitare
di far spostare il Vice Presidente per sostituirmi, intervengo da
qui, soltanto per una breve considerazione.
Innanzitutto riguardo alla legge del 2019, della primavera del
2019, della quale peraltro ero stato il promotore e il relatore.
Quell'intervento legislativo aveva come obiettivo principale... e
doveva essere diviso in due parti: una prima parte per intervenire
sulla selezione del personale politico attraverso un intervento
appunto sulle preferenze e sullo spoglio centralizzato. Una scelta
che, un po' già all'epoca, non era particolarmente sostenuta ma,
oggi, vedo che sembra che non abbia più dei padri. Ricordo che è
stata votata all'unanimità dal Consiglio regionale e credo che sia
stata una delle cose migliori, delle poche cose fatte migliori, di
quella legislatura, nella quale si è introdotto un elemento
strutturale di cambiamento nella selezione del personale politico
che è cambiato con la preferenza unica e lo spoglio centralizzato.
Una serie di distorsioni del sistema che abbiamo visto in tante
occasioni in tanti anni, dall'uso del controllo del voto, alle
preferenze come meccanismo per creare situazioni anomale e poi
gestite in modo ancora più anomalo. Quello è stato un elemento di
chiarezza, di trasparenza e certamente è stato un fatto positivo
che, in quel momento, nel 2019, si sia introdotta quella novità che
andava accompagnata, poi la legislatura è finita, con un altro
aspetto che riguarda più strettamente la governabilità. Rivendico
comunque la preferenza unica con uno spoglio centralizzato come un
elemento importante che è stato introdotto in questi anni.
Come detto, un altro aspetto doveva legarsi a questo prima, poi
purtroppo non è potuto intervenire anche perché la legislatura è
finita e, da questo punto di vista, concordo pienamente con quanto
diceva il consigliere Aggravi: è un problema di governo generale,
bisogna cambiare la forma di governo di questa Regione, avere
un'impostazione che va al di là della semplice legge elettorale nel
separare nettamente le competenze di Consiglio da quelle del
Governo, magari con una legittimazione diversa dei due organismi e,
in generale, intervenendo con una visione di sistema e non soltanto
con piccoli spostamenti, andando a cambiare, per quanto mi
riguarda, la forma di governo in generale. E - perché no? -
affrontare anche la questione del numero dei Consiglieri regionali
che spesso viene usata in modo un po' propagandistico con proposte
di legge buttate lì per ridurre il numero dei Consiglieri sapendo
che poi, alla fine, non hanno uno sbocco. Credo che il sistema vada
guardato un po', come si diceva, in modo generale, senza interventi
piccoli, marginali. È bene sempre intervenire in modo globale sul
sistema.
Per quanto riguarda poi il referendum, credo che ogni referendum
abbia una storia a sé. Il referendum sull'inceneritore prima e il
pirogassificatore poi è stato un grande momento di democrazia nel
quale si è cambiata l'impostazione della gestione dei rifiuti in
Valle d'Aosta e certamente è stato un momento importante che, fra
l'altro, ha impedito di spendere 200 milioni di euro in un
inceneritore, che per una realtà come la nostra sarebbe stata
sovradimensionato e avrebbe finito per costare ai cittadini, nelle
bollette dei cittadini. I referendum, come dico, sono strumenti
utili e vanno utilizzati con moderazione e buon senso, questo
certamente, anzi, credo che sia necessario affiancare allo
strumento referendario anche altri strumenti di partecipazione dei
cittadini che non si risolvono tutti in un referendum che spesso
rischia di essere soltanto un elemento di battaglia politica senza
risultati particolari.
Consigliere Cretier a lei la parola.
Cretier (FP-PD) -
Volevo fare un breve intervento sulla
mozione presentata dal collega Baccega. Sicuramente la questione
elettorale è un tema che raccoglie interesse attorno a sé ma, come
ricordato già da chi mi ha preceduto, deve trovare spazio politico
di discussione e di condivisione allargata per raccogliere il
maggiore sostegno e condivisione. Solo il confronto potrà dire che
forma e che legge possano soddisfare le diverse visioni dei partiti
e dei movimenti, l'efficacia la si vedrà nel tempo. Sicuramente un
obiettivo è dare comunque un'efficace ed equa rappresentatività di
genere nel Consiglio regionale ma al contempo creare stabilità che
ha come obiettivo produrre norme legislative alla soluzione dei
problemi e obiettivi prioritari per la Valle d'Aosta.
Siamo comunque convinti che in questo momento, dopo un solo anno
di legislatura, in procinto di affrontare in aula il bilancio, sia
giusto, ma anche prematuro affrontare la questione di questo tema.
Verrà il momento di discussione in Commissione e, come citato nella
mozione, la legge sarà votata dagli attuali Consiglieri, questa,
secondo noi, è la centralità del Consiglio regionale. Il tema era
nel programma di Governo del 2020 nella passata maggioranza e
rimane ancora saldamente presente tra i punti programmatici
dell'attuale.
Presidente -
Si è prenotato l'assessore Marzi, ne ha
facoltà.
Marzi (SA) -
Non dico neanche brevemente perché ho appena
finito di dirlo durante le interpellanze, quindi comincio con il
dire al collega Baccega che lo ringrazio per aver portato una
mozione che prevede un dibattito e quindi la possibilità anche di
confrontarsi. La ringrazio tantissimo per aver portato questo tema
che è un tema che fondamentalmente spessissimo in Italia e anche in
Valle d'Aosta viene utilizzato come coperchio per i momenti nei
quali non si fanno le riforme. Spessissimo... noi siamo famosi in
Italia, penso che siamo arrivati quasi al trentesimo tentativo di
riforma costituzionale, ogni volta che non rifacciamo la
Costituzione arriviamo poi dopo a fare l'ennesima legge
elettorale.
Come richiamato dal collega Aggravi, tra l'altro, è
assolutamente interessante il fatto che più volte le leggi
elettorali arrivano a cadere sempre in un momento abbastanza
definito, lui ha detto "quando tocca fare i conti".
Il collega Marguerettaz è stato più diretto giustamente nel dire
che di frequente anche le scelte referendarie arrivano nello stesso
periodo, cioè praticamente all'indomani di appuntamenti
elettorali.
Io quello che trovo assolutamente interessante del dibattito
sulla legge elettorale è il fatto che sovente viene richiamato il
dibattito sulle leggi elettorali come se fossero questioni avulse
dalla politica, come se avessero tutta una serie di finalità,
quando invece, a mio modesto avviso, la domanda da farsi sulle
leggi elettorali è fondamentalmente legata a un aspetto, cioè che
tipo di società si vuole, perché, in base al tipo di società che
uno vuole, sceglie poi la legge elettorale di riferimento.
Io non ero presente in Consiglio regionale quando si è votata
questa legge elettorale ma il collega Bertin che ringrazio
tantissimo per il suo intervento e per la volontà di esprimere una
paternità, perché è corretto che lui la esprima... perché
giustamente lui aveva una visione politica legata alla proposta di
legge elettorale di cui stiamo parlando e che poi ci ha portato
tutti quanti al voto nel settembre del 2020, tra l'altro, in
maniera anticipata. Diciamo che il Consiglio regionale che aveva
votato la legge elettorale che poi dopo ha composto l'attuale
consiliatura non per forza di cose avrebbe dato per scontato che
nel giro di così poco tempo sarebbe toccato provarne gli esiti.
Oltre alle questioni legate a temi afferenti il controllo del
voto e tutti gli aspetti negativi che il voto porta con sé, che io
non trovo debbano essere gestiti attraverso leggi elettorali ma con
altri strumenti legislativi e amministrativi, però c'è uno schema a
monte delle scelte che poi si fanno quando si sceglie un modello
elettorale piuttosto che un altro: ad esempio, viene semplicemente
e continuamente detto che la scelta del voto singolo, di una sola
persona all'interno di una lista è una questione di controllo o di
sicurezza. Io l'ho sempre trovata la negazione assoluta della legge
elettorale corretta per un motivo invece completamente diverso,
cioè perché tutti i passaggi precedenti alla costituzione di una
lista negano la possibilità all'interno di un corpo intermedio,
quindi, tanto per essere chiari, un movimento, un partito,
un'assemblea, di creare dei collegamenti, dei germi di comunità.
Certo, finalizzati a un chiarissimo obiettivo: quello di vincere le
elezioni o di scegliere qualcuno che in teoria può provare a
vincerle ma è normale che, nel momento in cui delle persone
possono, a livello elettorale, presentarsi con più preferenze,
saranno obbligate, prima ancora di fare le elezioni, a comunicare e
a trovare degli accordi, confrontarsi e, tanto per essere chiari,
arrivare ai famosi compromessi, al contemperamento di interesse,
prima ancora di comporre una lista. Durante l'agone elettorale, a
maggior ragione, la parte interna di una lista, di un movimento, di
un'assemblea, di un partito che risulterà essere vincitrice nel
momento in cui viene eletta, di fatto, ha già dovuto subire tutta
una serie di limitazioni che hanno creato, tanto per essere chiari,
delle persone che si parlano tra loro.
Il fatto di comporre le liste elettorali di 35 monadi
cartesiane, questo è spessissimo avvenuto, sia all'interno di liste
composite, quindi a mono marchio, sia all'interno di liste con più
marchi. Le elezioni del 2020 sono state l'esempio del fatto che non
era necessario neanche parlarsi tra candidati. Una volta che 35
persone di qualsiasi genere hanno deciso di candidarsi in un
determinato contenitore lo hanno fatto senza neanche necessità di
conoscersi e dal momento in cui la campagna elettorale è partita,
volendo per i 40 giorni di riferimento, avrebbero anche potuto non
confrontarsi tra loro. Questo è un modello di comunità che
millantando questioni che dovrebbero avere a che fare con la
limitazione del controllo del voto di fatto invece hanno lanciato
un chiaro segnale: quello che anche eventualmente gli eletti di
questo sistema potevano arrivare in Consiglio Valle più o meno
conoscendosi anche se stavano all'interno della stessa lista.
Concordo assolutamente pertanto con quanto esplicitato dal
collega Marguerettaz rispetto al fatto che erano sufficienti altri
tipi di strumenti, come, ad esempio, lo spoglio centralizzato, per
dare un grandissimo segnale contro il controllo eventuale del
voto.
Sono anche altresì d'accordo rispetto al fatto che probabilmente
in una futura legge elettorale che dovrebbe essere fatta, o
comunque sia la cui discussione dovrebbe partire molto lontano
dall'agone elettorale quindi sono d'accordo anche con il collega
Aggravi rispetto al fatto che non vadano aperti altipiani, però
sicuramente il Consiglio regionale in una qualche maniera se
dovesse cominciare a trattare il tema, dovrebbe cominciare a
trattarlo adesso, perché in teoria dovremmo andare a elezioni tra
quattro anni e quindi questi sarebbero i tempi per cominciare a
fare determinati tipi di confronti.
C'è quindi un principio a monte che deve essere assolutamente
valutato quando si guarda apoliticamente a una legge elettorale,
cioè che tipo di mondo si vuole, quindi poi dopo di conseguenza
strutturare le leggi di conseguenza e non il contrario. Le leggi
elettorali sono spesso state utilizzate come strumento politico nel
corso di questi anni con tutta quanta una serie di argomenti a
corollario di questo tema: il limite dei mandati, i costi della
politica, e possiamo andare avanti, che in realtà presentano un
modello di mondo da me assolutamente lontano.
Fino a qualche anno fa, avevo una trentina d'anni, quindi, di
conseguenza, potevo dire di essere semi giovinotto ma politicamente
vecchio. In questo momento invece oramai posso dire che comincio a
essere politicamente vecchissimo e non più neanche un giovinotto,
tra l'altro, la forma l'ho abbandonata da qualche tempo.
C'è sicuramente collegata al sottoscritto una chiarissima
visione politica, io non avevo ancora iniziato neanche le scuole
superiori che già ero iscritto a un partito: la Democrazia
Cristiana, che poi è morta prima che io potessi votarla, perché il
18 gennaio del 1994 quando Martinazzoli l'ha sciolta io di fatto
non aveva ancora votato e non ho potuto votare. Sono quindi
sicuramente vecchio, come il cucco direbbe qualcuno, però credo
fermamente nel fatto che tutto quanto ciò che turna attorno alla
politica, è la massima forma di contemperamento che deve esistere,
quindi la politica, quando fa scelte che la riguardano, deve
prioritariamente tutelarsi, perché la politica e le scelte che fa
la politica vanno al di là di quello che ogni singolo politico di
fatto deve fare in semplice autotutela personale.
Il fatto di scegliere molto spesso come strumento politico il
richiamo alle urne o il richiamo referendario è assolutamente
legittimo, io lo rispetto assolutamente, ma è uno strumento
politico di una determinata maniera di contemperare la società e la
politica che è da me lontanissimo perché la continua chiamata
assembleare, la continua chiamata al movimentismo, è la negazione
del corpo intermedio. Io lo rispetto, però non diamolo in termini
di dignità politica come qualcosa di superiore ad altre formule
perché non è così. Nella mia maniera di ragionare non è così.
Quando si parla di arrivare a fare mediazioni, scelte degli eletti
dei candidati, esiste una roba costituzionalmente prevista che sono
le assemblee, i movimenti e i partiti, e dovrebbero essere loro
internamente a fare questo tipo di selezioni, non la continua
chiamata diretta al popolo, perché siamo in una democrazia
rappresentativa. Tutto ciò risulta essere vecchio, a volte non mi
capisco neanch'io quando lo dico, però fondamentalmente queste sono
le regole del gioco. Il venir meno continuamente, da trent'anni a
questa parte, a queste regole del gioco proponendo modelli diversi
da questo che, di fatto, vengono anche proposti in termini di
dignità come migliori, è fondamentalmente barare rispetto alle
regole del gioco.
Questa è la mia principale opinione rispetto a questo tema, per
cui mi auguro anche che, quando arriveremo a ragionare di leggi
elettorali, rifaremo dei ragionamenti che, ad esempio, aumentano il
confronto all'interno dei partiti, dei movimenti, delle assemblee,
quindi io non sarei per proporre solo tre preferenze, ma arriverei
a proporre tutte quelle che volete e che ognuno scelga liberamente.
A questo punto quello che naturalmente accadrebbe è che i partiti e
i movimenti si riempirebbero prima dei tre mesi dell'eventuale
elezione che ci accompagna, perché a quel punto diventerebbe una
frequentazione continuativa di un mondo e di una rappresentanza,
quindi magari si arriverebbe anche ad avere delle idee e proporle
durante tutti i cinque anni che riguardano le elezioni di una
comunità, che sia un Comune e che sia una Regione. Il fatto che
continuamente si richiami e si miscelino gli ambiti è, secondo me,
un barare rispetto alle regole del gioco.
Presidente -
Ha chiesto la parola il consigliere
Baccega.
Baccega (GM) -
Non pensavo mai più che potessi scatenare
un dibattito del genere, però io ho raggiunto l'obiettivo, nel
senso che si è arrivati a definire che il Consiglio regionale è
centrale rispetto a un argomento di questo tipo, e lo hanno detto
tutti, e che poi eventualmente si sviluppa all'interno dei partiti
e dei movimenti e delle associazioni il dibattito, perché questo
deve essere e questo è, si è detto che ci sono delle priorità,
concordo con il collega Aggravi, che sono le priorità che devono
essere definite e sulla base di questo questa mozione andava nella
direzione, quindi direi che sarei incoerente io a dire: "votiamo
adesso questa mozione" perché abbiamo già detto tutti che ne
riparleremo ed è anche nei programmi di Governo.
Accolgo quindi l'invito del collega Chatrian e del collega
Marguerettaz e ritiro la mozione consapevole del fatto che abbiamo
fatto una buona cosa e si è fatto un bel dibattito politico su
questo argomento.
Presidente -
Pertanto la mozione è ritirata. Vedo ancora
delle prenotazioni ma il voto non ci sarà e la mozione è ritirata.
Se l'Aula è d'accordo nell'allungare il dibattito in modo
assolutamente accademico e privo di contenuti poi elettorali...
altrimenti proseguiamo.
Il Consiglio prende atto del ritiro della mozione.
