Classificazione
NOMINE E INCARICHI DI CONSULENZA E SPECIALI
Incarichi di consulenza e speciali



Oggetto del Consiglio n. 994 del 14 dicembre 2004 - Resoconto
OGGETTO N. 994/XII - Conferimento di incarichi di consulenza
nell'Amministrazione regionale. (Interrogazione con risposta
scritta)
Interrogazione con risposta scritta
Premesso che:
- la lettura delle deliberazioni della Giunta regionale
consente di prendere atto del numero sempre maggiore di consulenze
che l'Amministrazione regionale attribuisce a diverse figure
professionali, coprendo praticamente tutti i settori della vita e
dell'attività economica, sociale e culturale della nostra
regione;
- di contro si prende atto che l'innalzamento dell'età
lavorativa ed il numero stesso dei dipendenti in forza
all'Amministrazione regionale ed agli enti del comparto pubblico,
pone in evidenza la necessità di ripensare al ruolo ed alla
professionalità del pubblico dipendente;
- resta, infatti, di difficile comprensione il fatto che
molte consulenze che paiono indispensabili, vengono affidate a
persone che possiedono certamente i titoli formali necessari ed
adeguati al compito, ma che non possiedono sicuramente
quell'esperienza che nulla può sostituire;
- se, altresì, tante sono le esigenze di professionalità che
la Regione e il comparto pubblico non sembrerebbero possano
reperire al proprio interno, è probabilmente anche vero che si
rende necessario un piano di formazione del personale esistente, sì
da qualificarlo maggiormente per poterlo poi utilizzare nei tempi e
nei modi che consentano una valorizzazione delle risorse
interne;
- con la prospettiva di un lungo periodo di permanenza nel
lavoro, molti lavoratori potrebbero, se opportunamente indirizzati,
completare la loro formazione scolastica ad ogni livello, sì da
poter - come si dice - far carriera, evitando di esser utilizzati
in modo non efficiente, salvo poi aver bisogno di figure
professionali esterne;
- questo problema sembra porsi con particolare rilevanza
anche in vista delle conseguenze del trasferimento ai comuni di
competenze sempre maggiori, fatto positivo, questo, ma che
necessita anche del conseguente trasferimento di risorse economiche
ed umane: se, ad esempio, transitano ai comuni competenze
precedente svolte dalla Regione, gli stessi necessitano di figure
professionali per poterle svolgere e - quindi - o si ricorre al
trasferimento di personale da un ente ad un altro, oppure i comuni
avranno bisogno di consulenti e nuovi dipendenti;
- si tratta sostanzialmente di evitare che il pubblico
impiego abbia un ulteriore rigonfiamento di addetti, magari
mascherato da lavoro precario, temporaneo o da consulenza;
Sottolineato che la consulenza dovrebbe essere uno strumento
straordinario, mentre tutto fa ritenere che si stia trasformando in
un fatto del tutto ordinario;
Il sottoscritto Consigliere regionale
Interroga
La Giunta regionale per conoscere:
1. qual è il numero dei consulenti attualmente in forza
all'Amministrazione regionale (indicando per ognuno di essi il
nominativo, i dati attestanti il curriculum professionale,
l'oggetto dell'incarico con la scadenza e l'importo
concordato);
2. se esistono e quali sono i progetti di riqualificazione
del personale in servizio a tempo indeterminato al fine di meglio
utilizzarlo e di favorirne la carriera, considerando l'esperienza
come un elemento di prima rilevanza;
3. quale è l'onere annuale delle consulenze retribuite dalla
Regione nell'ultimo decennio.
F.to: Lanièce
Presidente - Il Vicepresidente Lanièce ha ottenuto risposta con
lettera prot. n. 9990 in data 30 novembre 2004.
