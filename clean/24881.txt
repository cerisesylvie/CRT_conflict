Classificazione
EDILIZIA
Edilizia pubblica
ENTI LOCALI
Comuni



Oggetto del Consiglio n. 182 del 12 novembre 2008 - Resoconto
OGGETTO N. 182/XIII - Interrogazione: "Determinazioni della
Giunta regionale in merito al trasferimento ai Comuni delle
competenze relative all'applicazione della legge regionale n.
13/2007 sulla copertura in lose di pietra delle
costruzioni".
Interrogazione
Premesso che:
-
la legge regionale 1° giugno 2007, n. 13, che detta
disposizioni in materia di obbligo di costruzione del manto di
copertura in lose di pietra e disciplina i relativi benefici
economici, impone ai Comuni l'individuazione con apposita
cartografia degli ambiti e delle costruzioni escluse da tale
obbligo;
-
che l'individuazione cartografica da parte dei Comuni
avrebbe dovuto essere realizzata entro il 27 giugno 2008, termine
in cui sono spirati i dodici mesi assegnati dalla norma per
completare tale adempimento;
-
la stessa legge trasferisce dal 1° gennaio 2009 ai Comuni -
singolarmente o in forma associata tramite le Comunità montane -
l'esercizio delle funzioni relative all'erogazione dei contributi
previsti;
-
il DDL 3, all'esame degli organi competenti, prevede alcune
modifiche della legge regionale 13/2007;
ciò premesso, i sottoscritti Consiglieri regionali
Interrogano
il Presidente della Regione e/o l'Assessore delegato per
sapere:
1) quanti e quali Comuni hanno completato l'individuazione
cartografica alla data del 27 giugno 2008 e alla data
odierna;
2) se la Giunta regionale ha adottato i provvedimenti
necessari di cui all'art. 6, quarto comma della stessa legge nei
confronti dei Comuni inadempienti;
3) se ritiene che gli enti locali valdostani siano
effettivamente in grado di gestire efficacemente le funzioni
attribuite loro dall'art. 7 della legge regionale 13/2007;
4) se non ritenga opportuno ricondurre alla competenza
regionale, sia per ragioni di efficienza sia per ragioni di spesa,
le funzioni di cui all'art. 7 mediante una più profonda e diligente
revisione della legge 13/2007.
F.to: Tibaldi - Benin - Lattanzi - Zucchi
Si dà atto che dalle ore 16,13 assume la presidenza il
Vicepresidente Lanièce André.
Presidente
- La parola all'Assessore alle opere
pubbliche, difesa del suolo ed edilizia residenziale pubblica,
Viérin Marco.
Viérin M. (SA-UdC-VdA)
- Grazie, Presidente. Il testo
dell'interrogazione è molto chiaro, quindi rispondo ai quesiti
posti dagli interroganti. Al primo punto si chiede:
"quanti e
quali Comuni hanno completato l'individuazione cartografica alla
data del 27 giugno 2008 e alla data odierna"
, al 27 giugno i
Comuni erano 19, diciamo con soddisfazione che a fine ottobre erano
57, quindi credo che in questi 2-3 giorni potremmo aver passato i
60 (poi potrò dare una fotocopia agli interroganti).
La seconda domanda è:
"se la Giunta regionale ha adottato i
provvedimenti necessari di cui all'articolo 6, quarto comma della
stessa legge nei confronti dei Comuni inadempienti"
, la Giunta
regionale non ha ancora adottato i provvedenti richiamati,
innanzitutto perché il termine di cui al primo comma dell'articolo
6 (come già spiegato in Commissione) è un termine di natura
ordinatoria e non perentoria. Al fine di evitare l'adozione di
provvedimenti che avrebbero potuto diventare superflui, pertanto si
è ritenuto opportuno attendere il completamento dell'iter del
disegno di legge, che sarà esaminato da questo Consiglio in tale
adunanza, di cui abbiamo già parlato in Commissione.
Per i punti nn. 3 e 4 si potrebbe dare una risposta unica, ossia
su questo argomento, se si ritiene di dover continuare a gestire
tale settore direttamente come Regione, oppure prevederne il
trasferimento come ad oggi prevede la normativa regionale, lo
stesso CPEL, con nota del 6 novembre 2008 - non so se i colleghi ne
sono già in possesso -, ha richiesto fin d'ora un momento di
riflessione, infatti ho presentato degli emendamenti al riguardo
questa mattina che credo siano già stati distribuiti, che nelle
more di un più approfondito esame del sistema rimangano le relative
competenze in capo alla Regione. A tal riguardo dicevo che ho
depositato alcuni emendamenti al disegno di legge n. 3 - perché
vanno depositati dalle 9,00 alle 9,30 del primo giorno - che mi
confermano essere già stati distribuiti.
Se i colleghi vogliono la fotocopia dell'elenco dei Comuni che
hanno già definito le cartografie, gliela posso dare.
Presidente
- La parola al Consigliere Segretario
Tibaldi.
Tibaldi (PdL)
- Assessore, la ringrazio delle risposte
che ha fornito. Sono risposte che, come ben si può comprendere,
sono funzionali ad un dibattito sulla legge che ci sarà presumo
nella giornata di domani sulla revisione della legge n.
13/2007.
Con questa interrogazione abbiamo messo in evidenza alcune
difficoltà di attuazione di una legge recente: la n. 13, che
prevede l'erogazione dei contributi a coloro che ristrutturano la
casa, in particolare rifanno il tetto della propria abitazione in
lose secondo le prescrizioni urbanistiche in genere per i centri
storici o altre zone perimetrate in tale maniera dai rispettivi
Comuni. La sua risposta mette in evidenza anzitutto che, nel
momento in cui questa legge doveva trovare applicazione, solo 19
Comuni su 74 erano in ordine con le indicazioni cartografiche; oggi
lei dice che ve ne sono 57, nonostante siano già passati altri mesi
da quella scadenza del 27 giugno, ne mancano ancora una...
(interruzione dell'Assessore Viérin Marco, fuori
microfono)
... 17... stavo per dire una ventina all'appello, speriamo che
concludano celermente questo compito che non mi sembra
particolarmente gravoso, anche perché si tratta o di confermare, o
di ampliare, o di ridurre le indicazioni cartografiche.
Lei dice che il termine è ordinatorio, è vero, non è un termine
perentorio, ma sta a indicare che la legge si applica a seconda
delle convenienze e anche delle opportunità. Se la legge stabilisce
un termine, sarebbe buona maniera che gli enti locali, che sono
sempre più spesso destinatari di norme regionali, ottemperassero
secondo i termini previsti, in questo caso abbiamo visto che ce n'è
ancora una cospicua parte che deve farlo.
Gli emendamenti che ha presentato non ho ancora avuto la
possibilità di vederli, mi riservo di guardarli insieme al gruppo
consiliare. La ringrazio per le informazioni che ci ha fornito e
naturalmente durante l'intervento di domani faremo ulteriori
considerazioni su questa modifica di legge che ci sembra
importante, ma per alcuni versi ci sembra in distonia con un buon
funzionamento della materia e, in particolare, dell'istruttoria
dell'erogazione dei contributi che sono previsti per i
cittadini.
