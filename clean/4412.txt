Classificazione
(Nessuna classificazione presente)


Resoconto integrale del dibattito dell'aula
Oggetto del Consiglio n. 87 del 18 febbraio 1982 - Resoconto
OGGETTO N. 87/VII - COMUNICAZIONI DEL PRESIDENTE DELLA
GIUNTA.
PRESIDENTE:
Ha chiesto di parlare il Presidente della
Giunta. Ne ha facoltà.
ANDRIONE - (U.V.):
Martedì scorso sono stato ricevuto dal
Presidente del Consiglio dei Ministri; tra i principali argomenti
trattati, il collegamento fra Quart-l'Eglise e il traforo del Monte
Bianco di cui è stata data anche una piccola memoria scritta, i
problemi del traffico in Valle d'Aosta e quelli tra il nord delle
Alpi ed il Sud, il problema della Cogne, il problema occupazionale
ed il problema di decisioni di grande importanza sugli acciai
speciali che postulano l'esistenza del metanodotto. Ho spiegato la
posizione della nostra Regione ed ho avuto assicurazione da parte
del Presidente del Consiglio dei Ministri di un suo intervento
diretto presso la SNAM e la BEI.
Il problema del Parco del Gran Paradiso era già conosciuto dal
Presidente del Consiglio perché il Consigliere De Grandis gliene
aveva parlato, ed al riguardo c'è la richiesta di accelerare da
parte del Consiglio di Stato il parere formulato dal Ministero
dell'Agricoltura e approvato sia dal Consiglio di Amministrazione
del Parco che dalla Giunta regionale, affinché interpretando la
serie di leggi che si sono succedute, il Parco non pretenda più di
dare autorizzazioni o licenze singole in caso di costruzioni, ma
partecipi alla formazione di piani regolatori, dopodiché la
concessione del territorio cosi pianificato appartiene, come in
tutti gli altri Comuni, al Sindaco.
Nel giro di orizzonte fatto, il Presidente del Consiglio ha
confermato che la Finanza Pubblica è in stato molto grave e che la
stretta creditizia continuerà come minimo per tutto l'82.
Il Ministro del Tesoro ha firmato il primo decreto di
trasferimento dei fondi alla Valle d'Aosta, in base al nuovo
riparto fiscale, per 44 miliardi; adesso è alla firma della Corte
dei Conti per ragioni di cassa.
I fondi verranno versati sempre sotto forma di acconti
bimestrali, di conseguenza le finanze della Regione non saranno
sistemate e non avranno il ritmo normale che dovrebbero avere,
probabilmente fino alla fine di quest'anno.
PRESIDENTE
: E' aperta la discussione sulle dichiarazioni
del Presidente della Giunta.
Ha chiesto di parlare il Consigliere Carlassare. Ne ha
facoltà.
CARLASSARE - (Dem. Prol. Nuova Sinistra):
Vorrei fare una
riflessione su quanto affermato dal Presidente della Giunta per ciò
che concerne il collegamento autostradale Aosta-Courmayeur, che è
un collegamento viario di grande viabilità.
Mi pare che, al di là di una attenta riflessione sull'importo
della spesa, sulla effettiva esigenza di un collegamento di quel
genere, sulla sua realizzabilità e sul fatto che l'interesse
preminente mi pare giustamente quello, formulato in questa seduta
dal Presidente della Giunta stesso, di avere un collegamento
autostradale al di là del tratto Aosta-Courmayeur fra il nord
Europa e l'Europa del sud, andrebbe fatto un minimo di riflessione
sulle dichiarazioni fatte dallo stesso Presidente del Consiglio,
che rivelano una scarsa disponibilità di finanze da parte dello
Stato sul piano nazionale per la grande viabilità, che prevede per
i prossimi 5 anni mille miliardi di investimento, mentre noi
andremmo a chiederne svariate centinaia per questo tratto.
Inoltre la realizzazione di questa opera comporta un lasso di
tempo indubbiamente lungo perché si tratta di una opera di
difficile realizzazione anche sul piano tecnico.
Non mi pare che si sia iniziata una seria progettazione di
questo tratto di strada, perché se il piano di massima presentato è
quello che dovrebbe guidare quest'opera, dovrebbero esserci una
trentina di Km. in galleria e per fare le gallerie bisogna anche
fare i sondaggi del terreno, e tutto questo comporta a mio parere,
non da tecnico, un periodo di 10-15 anni prima che vediamo
realizzata quest'opera. Per cui chiedo se non è il caso di
analizzare e progettare la soluzione del problema del traffico nel
fondovalle, dal tratto traforo-collegamento autostradale esistente
oggi, in un modo diverso.
Bisognerebbe innanzitutto scorporare la circonvallazione di
Aosta dalla realizzazione di questo collegamento viario, perché si
tratta di un problema che va risolto comunque, indipendentemente da
quella che sarà la soluzione che si prospetta per tutto il
collegamento; in secondo luogo dare la priorità a quegli interventi
di carattere tecnico-organizzativo sull'attuale superstrada, dove
ci scappano gli ingorghi come pure i morti e che per un numero di
anni ancora da definire sarà l'unica strada che collegherà il
traforo allo svincolo autostradale.
A mio parere sarebbero possibili degli interventi coordinati fra
ANAS, Regione, Polizia Stradale e responsabili dei vari Comuni
attraversati da questa strada, per consentire la instaurazione di
una segnaletica efficace, orizzontale e verticale, perché per molti
mesi all'anno questa strada è coperta dalla neve e quindi la
segnaletica orizzontale serve a poco; per permettere un controllo
attento da parte della Polizia Stradale perché siano rispettati i
limiti di velocità in quanto il problema di fondo non è quello di
velocizzare il traffico in questo tratto, ma quello di renderlo
scorrevole; per prevedere un controllo preciso e attento da parte
di chi, pubblica autorità, ha la capacità e competenza per
intervenire e per rendere omogeneo il traffico, attuando una serie
di opere quali sovrapassaggi, sottovie, svincoli, che sarebbero in
ogni caso utili quando si fosse costruita anche quest'altra strada,
superstrada o autostrada che sia.
PRESIDENTE:
Ha chiesto di parlare il Consigliere Mafrica.
Ne ha facoltà.
MAFRICA - (P.C.I.):
Questo è un giorno memorabile per due
motivi: il primo perché il Presidente della Giunta comunica, e
questa non è una tradizione nell'attività del Presidente della
Giunta; il secondo perché è stato ricevuto dal Presidente del
Consiglio, e credo che da numerosi anni si attendesse un tale
evento.
Quindi ci felicitiamo per l'avvenuto incontro, dal quale sono
emersi anche alcuni impegni positivi e questo dimostra che la
ricerca di un confronto fra Giunta regionale e Governo del Paese
può avere qualche risultato.
Dimostra anche che le polemiche, a volte strumentali, che si
fanno nella nostra Regione nei confronti dello Stato, spesso non
hanno fondamento reale, nel senso che è mancato prima il tentativo
di risolvere il problema con il confronto.
Per il riparto, credo si possa dire che lo Stato ha dato alla
Regione quanto le spettava, dopo lunghi ritardi, ma anche quando la
nostra azione è stata più incisiva. In modo analogo spero che fra
qualche giorno si possano avere dei risultati definitivi per il
completamento delle norme di attuazione.
Pertanto invito il Presidente della Giunta a continuare su
questa strada del dialogo con gli organismi centrali che hanno
influenza diretta anche sull'attività della nostra Regione.
Ci sono però due punti nella sua relazione che trovo abbastanza
deludenti. Il primo è quello della Cogne per il quale il Presidente
della Giunta ci dice che c'è un qualche impegno del Presidente del
Consiglio Spadolini nei confronti della BEI e della SNAM per il
metanodotto.
Il problema del metanodotto certamente è importante perché
riguarda sia la Cogne che l'Ilssa-Viola e gli usi civili; ma
l'entità dell'intervento è tale che in qualche modo a nostro
giudizio saremmo potuti riuscire ad andare avanti; e dovremmo
riuscire ad andare avanti.
Non ha detto niente invece per ciò che riguarda, in modo
particolare, il reale pericolo che grava sulla Cogne, che è quello
di una strisciante e continua perdita di posti di ruolo di quella
Azienda.
Il problema principale che la Giunta deve porre al Governo è
quello di una modifica della parte Acciai Speciali del Piano
Finsider, altrimenti gradualmente i 1400 lavoratori che non
troveranno più occupazione in quell'azienda, resteranno a casa o
non saranno riassunti, essendo questa l'altra strada che segue la
direzione aziendale per far diminuire il numero.
Da qui un impegno più costante e deciso della Giunta anche sul
terreno della Cogne.
Il secondo aspetto è il ritorno, da parte del Presidente della
Giunta, ad una settimana di distanza, sul tema della stretta
creditizia e delle possibili difficoltà per tutto l'82 per le
finanze regionali. Abbiamo forti dubbi che si vogliano ingigantire
queste difficoltà per nascondere le reali possibilità della nostra
Regione di intervenire in modo massiccio per la soluzione di
qualche problema, e da questo conseguirebbe il tentativo di
diminuire l'entità delle risorse che sono a nostra disposizione. Su
questo argomento continueremo quando la Giunta ci darà dei dati
definitivi, ma fin d'ora presentiamo che ci sia questo
tentativo.
PRESIDENTE
: Ha chiesto di parlare il Consigliere Pedrini.
Ne ha facoltà.
PEDRINI - (Ind. P.L.I.):
Alzo sempre la mano in ritardo e
questa volta il Consigliere Mafrica mi ha rubato alcuni elementi,
ad ogni modo dividerei il suo intervento in due settori.
Prendo atto inoltre che la maggioranza si allarga ancora di più
e questo permette a me magari di uscirne, e mi complimento con il
Presidente che riesce in questi colpi di notevole importanza dal
lato politico, secondo le due modestissime osservazioni negative
che forse sono state messe lì ad arte dal politico Mafrica, per
compensare le prime che forse erano state eccessive.
A parte questo devo dire solo pochissimi concetti, e
precisamente:
1) il collegamento Courmayeur-Aosta o Aosta-Courmayeur-Monte
Bianco è urgentissimo e diamo atto al Presidente, senza voler
forzare la mano, che questo era un elemento da portare in primo
piano, visto poi anche da parte francese cosa è stato fatto.
Vorrei al riguardo ricordare che a suo tempo è stata nominata
dal Consiglio regionale una Commissione di tre Consiglieri
regionali con alla testa il Presidente della Giunta, la quale
dovrebbe essere avvisata al momento opportuno perché possa prendere
determinate posizioni non solo in Regione, ma eventualmente anche
come da rispettive conoscenze che ognuno di noi può avere in campo
romano e governativo;
2) l'argomento Cogne, specialmente quello del metanodotto - e
non voglio qua fare il primo della classe rievocando che sono stato
il primo a presentare un'interrogazione sull'argomento - è proprio
un argomento prioritario se si vuole evitare poi la logica
conseguenza di ancora maggiori licenziamenti. Quindi su questi due
punti sono d'accordo anche su parte dell'impostazione che il
Presidente della Giunta ha dato.
Quello che mi ha preoccupato più di tutto - può darsi che non
abbia afferrato bene i concetti anche se li ha ribaditi dopo il
collega Mafrica - sono i 44 miliardi che sono alla firma e che
arriveranno; per gli altri 44 come andremo avanti? A
pezzettini?
Vorrei solo mi fosse chiarito questo dubbio e ringraziare perché
il fatto di essere stato sentito dal Presidente del Consiglio dei
Ministri era quanto mai necessario in un momento di recessione come
questo, di cui purtroppo anche noi in Valle d'Aosta cominciamo a
sentire il peso.
PRESIDENTE
: Ha chiesto di parlare il Consigliere Tonino.
Ne ha facoltà.
TONINO - (P.C.I.):
Vorrei fare una domanda al Presidente
della Giunta sulla questione del Parco del Gran Paradiso, per
quanto concerne il fatto che l'Ente Parco nella fase di
predisposizione degli strumenti urbanistici avrà il diritto di
esprimere il suo parere, e, inoltre, giustamente, il parere sulle
singole concessioni non dovrà essere più richiesto al Parco.
Vorrei sapere allora in quali termini di questa strada si è
parlato, in quale modo si potrà concretizzare questa possibilità
che potrebbe essere una soluzione temporanea in attesa di una
migliore definizione della legge-quadro che riconosca le competenze
della Regione in tale materia.
Ma poiché si tratta di una via transitoria sono importanti i
tempi e le modalità, perché o si fa subito o diventa inutile, e
molto spesso, quando in questo Consiglio si discute del Parco,
siamo un po' presi fra l'esigenza di far rispettare i principi
rispetto ai quali nessuno vuole rinunciare e la necessità di
trovare nel frattempo delle soluzioni che permettano di risolvere
il contenzioso che ancora esiste nel Parco.
Per quanto concerne il fatto se siamo dentro o fuori da questa
maggioranza, deve dire che il valutare in base alle battute se una
forza è dentro o fuori da questa maggioranza, non è una nostra
abitudine. Semmai se c'è uno qui che deve decidere se è fuori o
dentro alla maggioranza quello è proprio il P.L.I..
PRESIDENTE:
Prima di dare la parola al Presidente della
Giunta, faccio notare che ogni volta che durante la discussione
svoltasi poc'anzi è stato nominato il Presidente del Consiglio -
salvo i Consiglieri Mafrica e Pedrini che hanno specificato - si
trattava del Presidente del Consiglio dei Ministri, On.le
Spadolini. Faccio questa precisazione affinché non nascano
confusioni nella verbalizzazione.
Ha chiesto la parola il Presidente della Giunta. Ne ha
facoltà.
ANDRIONE - (U.V.):
Per quanto riguarda il collegamento
autostradale, condivido pienamente quanto ha detto il Consigliere
Carlassare sulla strada esistente; non solo io, ma anche tutti i
miei predecessori abbiamo emesso dal 1965 in poi delle ordinanze
specifiche per quanto riguarda il comportamento della Polizia ed
hanno richiesto all'ANAS di eseguire dei lavori di ammodernamento,
che facilitassero la scorrevolezza sulla Statale 26. La stessa cosa
deve dirsi per la Statale 27, che è in uno stato di abbandono che
tutti ben conosciamo. Qui si tratta di un problema tecnico
specifico ed è in discussione alla Commissione Lavori Pubblici
della Camera un piano generale di razionalizzazione della rete
stradale ed autostradale italiana, il quale prevede una serie di
eccezioni al divieto posto dall'art. 18 della precedente legge
sulla rete stradale. Abbiamo sollevato il problema ed insistiamo a
porlo, perché vogliamo che la Commissione Lavori Pubblici, che
aveva completamente dimenticato la Valle d'Aosta, torni ad
occuparsene.
In secondo luogo si deve dire chiaramente se l'ANAS finanzia o
meno, se ha o non ha i soldi per fare la circonvallazione di Aosta
o per prevedere il tratto più lungo; qualora non ci fossero queste
garanzie, se è possibile formare una Società che garantisca la
costruzione di un collegamento - per adesso non diciamo ancora di
un'opera, perché i punti verranno discussi uno alla volta in
Consiglio - fra l'Eglise ed il Traforo del Monte Bianco; se è
possibile ottenere mutui necessari alla condizione da una parte del
normale contributo scalare per trenta anni del 4% sulle opere dello
Stato, dall'altra che lo Stato si assuma il rischio del cambio,
perché i dollari sono una merce fluttuante e la Regione o qualsiasi
altro consorzio non possono assumersi il rischio di avere un mutuo
in dollari - il dollaro vale oggi 1.200 lire circa - e doverlo
rimborsare poi a 3.000/4.000 lire. Questi sono i punti specifici
per cui il problema è stato sollevato, nell'intenzione che il
Parlamento italiano ne prenda atto.
Per quanto riguarda la Cogne, si tratta di una manovra a lungo
respiro perché vi ho portato il parere dei tecnici in materia e su
molti punti concordano pienamente Sindacati, Partiti e forze
sociali. Il primo punto è quello di poter produrre in Valle d'Aosta
acciai alto legati per i quali è indispensabile avere un
combustibile che non contenga zolfo; il combustibile che contiene
meno zolfo al mondo è il metano ed è appunto questo che è
indispensabile alla Cogne, se non si vuole che diventi una
ferriera.
Al tempo stesso il metano permette un discorso serio di
verticalizzazione, che serve a mantenere i livelli occupazionali, a
meno di non continuare a fare dell'assistenza sottovoce.
Per quanto riguarda il problema della finanza pubblica, mi sia
permesso di ricordare al Consigliere Mafrica che se lui ha il
sospetto che qui qualcuno nasconda dei soldi, deve andare a dirlo
al Procuratore della Repubblica.
Ho detto che il primo decreto è stato firmato per 44 miliardi, i
quali per disposizione del Tesoro verranno pagati bimestralmente,
così il regime di competenza - e quindi di Cassa per quanto
riguarda la nuova ripartizione dei depositi fiscali - andrà in
pieno ritmo con la fine di quest'anno, a meno che non ci sia un
decreto che stabilisca che ci venga pagato tutto al mese di agosto,
il che ci farebbe un grande piacere.
