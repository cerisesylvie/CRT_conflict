Classificazione
BILANCIO E CONTABILITA' REGIONALE



Oggetto del Consiglio n. 2516 del 14 dicembre 2016 - Resoconto
OGGETTO N. 2516/XIV - Continuazione della trattazione
congiunta dei disegni di legge n. 96 (Legge di stabilità regionale
per il triennio 2017/2019) e n. 97 (Bilancio di previsione per il
triennio 2017/2019). (Approvazione di un ordine del giorno.
Reiezione di un ordine del giorno)
Rosset (Presidente)
- Con 30 consiglieri presenti,
possiamo iniziare i lavori. Ieri sera abbiamo sospeso i lavori dopo
l'illustrazione dell'ordine del giorno n. 4, presentato dai gruppi
ALPE, Gruppo misto e Movimento Cinque Stelle, nell'ottica di
formulare un nuovo testo congiunto. Chiedo se c'è questo atto e se
ci sono delle richieste di intervento? Ha chiesto la parola il
consigliere Chatrian, ne ha facoltà.
Chatrian (ALPE) -
Ieri sera, dopo la mia illustrazione,
abbiamo sospeso i lavori per vedere se da parte della maggioranza
c'era la volontà di sostenere questo ordine del giorno, sia nelle
premesse sia nel deliberato, e ci siamo confrontati con i
Capigruppo e con il Presidente della Regione, affinando leggermente
l'impegno e riscrivendolo a più mani, con un obiettivo ben preciso
sul quale ritorneremo.
Vorrei però fare una considerazione di natura politica. Io non
so se siete a conoscenza delle dichiarazioni del senatore Lanièce,
che abbiamo potuto leggere questa mattina, il quale ci spiega - non
so a che titolo! - che dobbiamo rifare la legge elettorale. Non so
a che titolo il signor Lanièce afferma che "è assurdo pensare di
avere una maggioranza di diciotto seggi su trentacinque (...)
bisogna riformarla subito". Non so se parla a nome del presidente
del movimento di maggioranza relativa, quando dice: "altrimenti si
va avanti con gli allargamenti e succede quanto accaduto in questa
legislatura". Non so a chi si riferisca: al PD, all'UVP o chi
altro. E poi, visto che pochi giorni fa sul referendum è rimasto
con il cerino in mano, essendo stato l'unico a sostenere a spada
tratta la riforma costituzionale, forse non si è ricordato che
doveva raccordarsi quantomeno con i cittadini valdostani, se non
con questo Consiglio regionale. Infine, oltre a dettarci l'agenda
sulla legge elettorale, ci spieghi il suo voto favorevole al
governo Gentiloni.
Volevo su questo tema capire cosa ne pensano le forze
rappresentate all'interno di questo Consiglio e se c'è un'ennesima
fuga in avanti in solitaria.
Presidente -
Collega Chatrian, io ricordo all'Assemblea
che stiamo discutendo il bilancio e che siamo in sospeso su un
punto all'ordine del giorno. Capisco la situazione politica, ma
chiederei almeno di completare la discussione del punto all'ordine
del giorno, dopo di che affronteremo la questione. Altrimenti
diventa difficile andare avanti con l'ordine del giorno e non è
così semplice anche per i funzionari sostenere la cosa. Ha chiesto
la parola il consigliere Bertschy, ne ha facoltà.
Bertschy (UVP) -
Io credo che il Presidente abbia
ragione, perché siamo in discussione su un punto all'ordine del
giorno aperto, però se permette questa è la seconda volta che si
interviene in maniera pesante sul Consiglio regionale su un
giornale. Io chiedo di completare la discussione sul punto
all'ordine del giorno, però su questo argomento ci torniamo! Non si
può continuare a buttare in pasto all'opinione pubblica messaggi
come questi, su un'assemblea che sta cercando tra l'altro, non più
tardi di ieri mattina, di ragionare con toni bassi su dichiarazioni
che erano anche lesive della buona immagine di tutti e trentacinque
i consiglieri di quest'aula. Quindi, basta! Ognuno faccia bene il
suo lavoro, si venga qui e ci si confronti, ma basta al dettare
l'agenda agli altri e soprattutto a lanciare dei messaggi politici
che mettono in difficoltà. Ognuno pensi alla sua riforma elettorale
e al suo periodo per il raggiungimento della pensione.
Presidente -
Non ho detto di non affrontare il problema.
Chiedo soltanto di andare avanti con l'ordine del giorno, perché a
questo punto il bilancio è una priorità; dopo di che affronteremo
anche la situazione politica. Non dico che non debba essere presa
in considerazione, però se ogni giorno andiamo a prendere le
dichiarazioni giornalistiche, diventa dura portare a termine la
discussione del bilancio.
Ha chiesto la parola il consigliere La Torre, ne ha facoltà.
La Torre (UV) -
Io mi associo alla richiesta dei
colleghi, perché questa - ne parleremo dopo - è un'interferenza
fortissima nel corso dei lavori del Consiglio, quindi credo che su
questa cosa ci sarà molto da dire.
Presidente -
Proseguiamo la trattazione dell'ordine del
giorno con il punto che è in discussione. Sono in attesa del nuovo
testo dell'ordine del giorno n. 4. Qualcuno vuole illustrare il
testo emendato? Ha chiesto la parola l'assessore Perron, ne ha
facoltà.
Perron (UV) -
Solo per dire che sul tema del casinò è in
corso, anche in raccordo con la Commissione, un approfondimento per
ricostruire il dossier nella sua completezza, affinché il Consiglio
regionale e tutti i Consiglieri abbiano le informazioni per poter
fare delle scelte future con piena serenità e totale consapevolezza
del percorso fatto. Quindi su questo dossier anche noi, in vista
dell'assemblea e in accordo con la Commissione, abbiamo preso del
tempo per un approfondimento. I tempi dovranno essere comunque
rapidi, perché su questo dossier dovremo ritornare e prendere delle
decisioni. Nell'assemblea di lunedì scorso non abbiamo dato corso
alle richieste dell'amministratore unico, che erano anche condivise
da Finaosta, nel senso che ci siamo presi un tempo ragionevole.
Non anticipo, collega, una discussione che credo dovremo rifare,
quindi io oggi non intervengo su tutta la ricostruzione che lei ha
fatto ieri, perché non sta a me in quest'aula declinare e
descrivere certe voci che lei ha anticipato: per esempio, il costo
delle demolizioni. Io ho provveduto a richiedere la documentazione
al casinò, non appena lei mi ha fatto il 116: appena avrò la
documentazione la trasmetteremo e su questo argomento ci
torneremo.
Il testo che viene presentato oggi ci impegna a lavorare in una
certa direzione, cosa che avremmo comunque fatto e che stiamo
facendo, quindi si declina un percorso che ci trova favorevoli. In
questo senso, il Governo regionale si esprimerà a favore del testo
che abbiamo testé concordato.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Come gruppo ALPE, insieme ai colleghi
con cui abbiamo scritto e presentato l'ordine del giorno, riteniamo
che non si potesse non affrontare il tema in questi tre giorni di
Consiglio. È un percorso doveroso e un passaggio che comunque
doveva essere fatto. Il collega Perron dice che eventualmente lo
affronteremo più avanti nel merito, come detto ieri pomeriggio
nell'illustrare questo ordine del giorno, però non sarebbe stato
male avere tutte le carte sul tavolo in questo momento
-probabilmente non abbiamo ancora terminato di scavare - non solo
per noi trentacinque, ma per tutti i cittadini valdostani.
Questo impegno è praticamente identico a quello che noi abbiamo
presentato, affinato nei due punti dove si richiede al Governo
regionale di: "condizionare qualsiasi altro aiuto pubblico al
Saint-Vincent Resort & Casino alla presentazione, entro il 31
gennaio 2017, in II Commissione consiliare di un piano di
riorganizzazione certo, strategico e misurabile, che: declini
puntualmente le azioni che si intendono mettere in atto, prevedendo
obiettivi di forte performance concretamente misurabili
indispensabili ad invertire l'attuale tendenza; individui le nuove
figure professionali di comprovata esperienza manageriale a cui
demandare la stesura e l'attuazione del nuovo piano di
riorganizzazione aziendale che contempli la valutazione di tutte le
figure professionali già in essere e degli organi di controllo".
Questo è l'impegno sottoscritto da tutti i capigruppo, affinando la
formulazione che avevamo presentato ieri sera.
Ancora una considerazione invece di ordine
amministrativo/politico che, come capogruppo di ALPE, ci tengo a
esprimere all'interno della discussione di questo ordine del
giorno, perché mi sembra e ci sembra troppo importante. Nelle
scorse settimane in Commissione abbiamo condiviso lo stralcio del
comma 2, soprattutto a fronte del non sapere cosa si progettasse
per il futuro della casa da gioco. Lo stralcio del comma, cioè dei
famosi 48,6 milioni di euro, è stato fatto con un emendamento
sottoscritto sia dalle forze di maggioranza sia di opposizione.
Collega Perron, io ho volutamente utilizzato un termine non
corretto dal punto di vista contabile, perché state solo congelando
i 48,6 milioni di euro, lasciandoli nel serbatoio della CVA, ma la
destinazione è già scritta. Non affrontate il problema, per i
motivi che poi abbiamo condiviso con questo ordine del giorno, ma
congelate quella somma.
Collega Perron, lei sa che noi abbiamo elaborato venti
emendamenti, ma che tutto è cambiato in queste ultime ore. Fino a
poche ore fa sembrava che ci fosse la copertura finanziaria per
utilizzare queste risorse, mantenendo il comma 1 dell'articolo 19,
cioè l'autorizzazione a CVA, invece ci è stato formalmente detto
che questi soldi sono destinati totalmente al casinò e
probabilmente non basteranno. Io penso che in questi due giorni su
questo tema dovrete dirci qualcosa e soprattutto dovrete dirlo ai
valdostani, altrimenti c'è qualcosa che non funziona.
Siamo di fronte a un bilancio che in questo momento segue un
percorso per cui non si affrontano i nostri emendamenti, perché non
hanno avuto la copertura finanziaria, essendoci una parte
sicuramente già destinata. Ma questa non è una scelta
amministrativa, collega Perron: questa è una scelta di natura
politica. Come avete potuto verificare, solo due grossi emendamenti
tra quelli che abbiamo presentato hanno avuto la copertura
finanziaria. Il primo emendamento per il quale ci è stata data la
compatibilità finanziaria è il n. 10 - quello che dico è importante
perché la questione è sulla casa da gioco, ma io sto facendo un
ragionamento di natura generale, affinché tutti i colleghi sappiano
- per anticipare l'ex verde agricolo dell'annualità 2015, di 13
milioni di euro, più il 60 percento dell'ex verde agricolo del
2016, il tutto per l'ammontare di 20,8 milioni di euro. L'altra
copertura finanziaria che ci è stata confermata, sottoscritta dai
suoi uffici, è per l'emendamento n. 17, che alimenta la nuova legge
sulla ferrovia approvata all'unanimità da questo Consiglio,
riallocando 4 milioni di euro per il 2018/19: qualcuno dirà che
sono pochi, ma sicuramente è un inizio e bisogna cominciare da
qualche parte.
Però, collega Perron, vorrei ragionare con lei dal punto di
vista politico su questo passaggio: i 48,6 milioni di euro non solo
sono stati congelati, ma non si possono nemmeno utilizzare e non
sono disponibili, perché sono stati prenotati per la casa da gioco.
Il collega La Torre, presidente della II Commissione, ci ha dato la
possibilità di stanare tutta una serie di cose importanti
all'interno del buco della casa da gioco, ma che sia chiaro per
tutti e soprattutto per i colleghi consiglieri che quei 48,6
milioni di euro sono già prenotati per la casa da gioco, e non
basteranno. Tant'è vero che da settimane stiamo lavorando sui
nostri emendamenti - abbiamo apprezzato lo sforzo dei colleghi di
maggioranza sugli ordini del giorno che sono stati presentati - ma
chi è qui in Consiglio da più tempo sa molto bene che presentare
degli emendamenti interessanti che danno delle risposte, che vanno
nella direzione di rispondere a urgenze, a emergenze o a
progettualità di medio-lungo termine, se non hanno una copertura
finanziaria, è un po' come dire che per noi della minoranza è
facile presentare degli emendamenti, ma poi nella visione generale
bisogna avere anche il
quibus
, cioè i soldi per la copertura
finanziaria.
Sia chiaro per tutti, perché altrimenti si va a falsare la
discussione di questa legge finanziaria: i 48,6 milioni di euro
sono prenotati per la casa da gioco, tant'è vero che non sono
toccati da nessuno, e gli uffici finanziari non ce li hanno
lasciati utilizzare, perché sono nella riserva serbatoio della CVA,
e probabilmente non basteranno. Se sono andato fuori strada,
collega Perron, mi riprenda, però lo dica ai valdostani che ci
stanno ascoltando. Noi oggi stiamo affrontando un bilancio in cui
non parliamo dei 48,6 milioni di euro, perché sono già prenotati
per la casa da gioco. Questo è il dato politico e non è il dato
amministrativo, perché se no, collega Perron, noi avremmo avuto la
copertura finanziaria per gli emendamenti che abbiamo presentato,
che non so se lei ha avuto modo di guardare. Altrimenti c'è un
vizio di forma e non ci siamo capiti dal punto di vista né
politico, né amministrativo:
des deux l'une
!
Ieri, con il collega Bertschy, al di là di maggioranza e
opposizione, abbiamo detto che forse è il momento della chiarezza.
Bisogna essere chiari e non raccontare delle bugie ai valdostani,
alla gente che ci ferma e ci chiede se è vero che si andrà in
quella direzione, se è vero che quei soldi saranno comunque
riversati nella casa da gioco, se è vero che sono già prenotati, se
è vero che non sono utilizzabili.
Il nostro gruppo è particolarmente orgoglioso, dopo il dibattito
avvenuto in questi giorni, soprattutto in Commissione, che tutto il
Consiglio regionale approvi questo ordine del giorno, però
sinceramente c'era un
di cui
che politicamente volevamo
portare a conoscenza di tutta l'assemblea, perché sia chiaro per
tutti che stiamo facendo una discussione su un qualcosa che è già
stato destinato e che è intoccabile, per come è stata architettata
la nostra legge di stabilità. A fronte della discussione avvenuta
ieri sera sul comma 1 dell'articolo 19, sul fatto di autorizzare la
CVA al percorso verso la quotazione in Borsa, si sarebbe potuto
utilizzare una parte - non tutto: non siamo degli sprovveduti! -
per dare quelle risposte puntuali e rapide su delle emergenze che
vivono alcuni settori in questo momento. Ne cito solo due: il primo
è l'agricoltura, il secondo io penso che sia l'edilizia. Chiarezza
per chiarezza: abbiamo questi soldi prenotati intoccabili, che sono
già politicamente destinati.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Non può che far piacere riuscire ad avere
all'interno di un lavoro, magari non facile e che prevede una sorta
di mediazione, degli ordini del giorno condivisi dall'intera
assemblea. Quando si mettono da parte le prerogative di ciascuno e
si riesce a convergere su un deliberato che alla fine è la sintesi
del pensiero di tutta questa assemblea, non possiamo che essere
soddisfatti.
A noi premono principalmente due aspetti. Il primo è che questo
nuovo piano di riorganizzazione del futuro della Casino de la
Vallée S.p.A. preveda delle azioni che siano misurabili, che siano
visibili, che siano valutabili nell'arco di un tempo assolutamente
breve. Vogliamo anche che passi il messaggio che, a questo punto,
non è sufficiente cambiare il vertice: noi pensiamo che sia
necessario fare una valutazione nel complesso di tutti coloro che
operano all'interno della casa da gioco, senza distinzione. Questo
non vuol dire che dobbiamo bocciare i lavoratori, oppure sostituire
i dipendenti o i dirigenti: significa solo valutare chi merita e
che d'ora in avanti gli interessi della casa da gioco saranno
costruiti più sulla meritocrazia e sulle capacità, piuttosto che
sulle raccomandazioni politiche o sugli eventuali accordi di
promozioni che derivino da simpatie personali o da paracaduti
politici. Questo era quanto ci interessava ed è quanto è stato
scritto.
Torno sulle parole del collega Chatrian, per confermare quanto
ha detto, nel senso che questo emendamento tra le altre cose va
proprio nella logica di avere il più possibile chiarezza e contezza
di quello che potrà essere il futuro, perché comunque qualcuno di
voi dovrà votare in maniera nominale questa ricapitalizzazione, che
qualcuno ha già deciso a priori, e ci saranno delle responsabilità
di ordine sicuramente politico, ma anche di ordine contabile.
Pertanto, va anche a tutela di questo prossimo passaggio, che -
come ha detto bene il collega Chatrian - è un passaggio già deciso.
Tutto il lavoro fatto in II Commissione che ha portato allo
stralcio del comma 2, è stato un lavoro assolutamente inutile,
perché noi abbiamo avuto ieri la prova provata che queste risorse
non sono state solo congelate - qualcuno in Commissione ha detto
che il termine "congelato" non è esatto - non sono state solo
impegnate, ma sono già state destinate! Noi abbiamo mi pare otto
emendamenti che non hanno copertura finanziaria, solo perché è
stato detto che queste risorse sono intoccabili e già destinate.
Per cui, quella sarà un'assemblea di comprimari, perché qualcuno a
monte ha già deciso che questo passaggio si farà.
È una presa in giro per i cittadini! È una presa in giro per la
II Commissione e per il lavoro che ha portato avanti fino a oggi il
presidente, cercando di fare chiarezza. È una presa in giro in
assoluto, perché questo è quanto ci è stato confermato dai pareri
sulla copertura finanziaria dei nostri emendamenti. Pertanto, la
discussione del bilancio è falsata, perché i 48,6 milioni di euro
ci sono, potrebbero esserci, ma non sono toccabili, non sono
assolutamente a disposizione del bilancio, ben sapendo che questo è
un percorso già definito, già predestinato, dove qualcuno non sarà
sicuramente attore protagonista, ma solo una comparsa, che però si
prenderà tutta la responsabilità dell'atto politico e
amministrativo. Questo è già stato deciso, altrimenti perché non
dare copertura finanziaria a degli emendamenti che potevano anche
essere respinti da quest'aula? Sarebbe stata una decisione politica
di quest'aula nella sua completezza, nella sua facoltà di decidere
politicamente cosa fare!
I nostri emendamenti non erano rivolti ad azzerare i 48,6
milioni di euro per il casinò. Noi siamo convinti che il casinò sia
una questione da risolvere, ma non è l'unico problema! Invece in
questo bilancio l'unico problema è il casinò, alla faccia
dell'equità sociale, del rilancio delle imprese e di quei settori
che sono stati dimenticati. Questo è quanto emerge chiaramente.
Io penso che non abbia nessuna colpa il dirigente che non ha
dato la copertura finanziaria, Assessore, perché lì c'è stato un
grosso lavoro politico e noi in dieci giorni siamo passati
dall'avere la disponibilità di tutti i 48 milioni di euro
all'averne zero. Noi neanche nella prima proposta ci siamo sognati
di portare via tutti i 48 milioni, perché il casinò a nostro parere
non deve fallire, ma non è l'unico problema della Valle d'Aosta. Le
decisioni devono essere prese in quest'aula: devono essere prese
politicamente in quest'aula!
Noi pensavamo di aver trovato anche la soluzione che potesse
dare respiro alla Casino de la Vallée S.p.A., ma non è così.
Abbiamo visto progressivamente scendere questa disponibilità, per
arrivare ieri allo zero assoluto e sentirci dire che questo è
quanto ha deciso e quanto ci chiede il verbale dell'assemblea che è
stata convocata e che ci obbligherà alla ricapitalizzazione. Ma non
solo: ci è stato detto che i 48 milioni di euro non saranno
sufficienti. Per cui, i cittadini valdostani sappiano cosa ne è
stata della discussione fatta in II Commissione e dell'impegno di
tutti coloro che in quella sede hanno pensato di voltare pagina una
volta per sempre, rispetto al fatto di dire: "qualcuno chiede, la
Regione paga", alla faccia delle le risorse che dovrebbero essere a
disposizione di tutti i valdostani.
Che i cittadini sappiano che questa decisione è già stata presa
e che coloro in quest'aula che voteranno - non so se ne siano a
conoscenza o meno - saranno degli attori comprimari e sicuramente
non protagonisti. Non potranno incidere, perché dovranno prendere
nel bene o nel male quella che sarà la scelta riorganizzativa, e
soprattutto dovranno votare, perché questo ci è stato detto: non
c'è altra strada e quei soldi sono destinati alla Casino de la
Vallée S.p.A.
Io torno a dire - voglio che ne prendiate atto tutti e voglio
che i cittadini valdostani lo sappiano - che in questo momento c'è
un'unica priorità che interessa a questo Governo. Io non metto
nella bagna tutti i consiglieri regionali, perché penso che tanti
di loro abbiano appreso oggi dalle nostre dichiarazioni di questa
impostazione. Io ripeto ancora una volta che la volontà di questo
Governo è di risolvere i problemi di qualcuno, alla faccia di chi
magari ha le stesse difficoltà o quant'altro.
Questo era quanto si doveva dire, questo era quanto abbiamo
appreso con amarezza, perché noi pensavamo che il lavoro in II
Commissione dovesse avere un altro fine. Ne prendiamo atto: che i
cittadini sappiano che questo è il destino che li aspetta nel
futuro e che tali sono le decisioni di questo.
Presidente -
Ha chiesto la parola il consigliere Marquis,
ne ha facoltà.
Marquis (SA) -
Credo che l'articolo 19 stia assumendo una
grande centralità all'interno della legge finanziaria, così come
l'ha assunta nel dibattito all'interno della Commissione. La
presentazione di questa legge finanziaria è stata anche
l'opportunità per intraprendere un percorso sulla casa da gioco,
che ha consentito a tutti coloro che hanno partecipato di acquisire
una maggiore contezza della situazione. Che fosse una situazione
difficile, lo sapevamo tutti; che fosse un quadro così scuro, credo
che non ce lo aspettassimo. Io devo dare atto che quest'anno
l'Assessore si è impegnato su tale dossier: ha posto molta
attenzione, ha stimolato con intensità, ha pungolato la
governance
, con la consapevolezza delle difficoltà. Però,
non dico che ci sentiamo traditi dalla governance, ma quantomeno
delusi. Avevamo cominciato un percorso l'anno scorso e c'erano
stati da tutte le forze politiche degli apprezzamenti verso questo
nuovo corso, c'era stato un approccio positivo di confronto e di
dialogo all'interno della Commissione, che pensavamo presagisse
qualcosa di positivo nella gestione della casa da gioco.
Oggi credo che abbiamo acquisito la consapevolezza che si debba
cambiare registro e che occorra pianificare con più attenzione la
gestione dell'attività. Credo che in tutte le vicende della nostra
vita - dalle più semplici a livello umano, a quelle aziendali -
occorra pianificazione. Quando entriamo in un ristorante, siamo
abituati a guardare la carta per capire quali portate dobbiamo
scegliere, perché l'improvvisazione ci esporrebbe al rischio di
mangiare troppo e di incorrere in un'indigestione, oppure di avere
delle difficoltà poi a pagare il conto. Io credo che ci sia la
necessità di una maggiore pianificazione, quindi abbiamo condiviso
con convinzione la mediazione che è stata ottenuta, ritenendola
positiva, perché l'obiettivo è di predisporre un piano. Noi non ci
aspettiamo un piano rivoluzionario, ma che sia credibile per
mettere innanzitutto in sicurezza i conti dell'azienda, perché
abbiamo capito da questo percorso in Commissione, ancorché l'aver
deciso di subordinare ogni ulteriore trasferimento di denaro alla
casa da gioco alla presentazione di un piano serio, che serviranno
dei soldi e delle risorse per poter fare fronte a questa situazione
di difficoltà.
Le prospettive sono difficili e dipendono anche da fattori
esterni, quelli del mercato del gioco. Però non possiamo non
pensare che occorra fare delle valutazioni e avere sul tavolo degli
elementi chiari, che ci possano consentire da qui in avanti di fare
delle scelte verso un risanamento della situazione e nell'interesse
della tutela dei posti di lavoro, dello sviluppo del territorio
circostante e della nostra Valle.
Noi di Stella Alpina ci aspettiamo un piano che individui le
potenzialità, gli obiettivi minimi da ottenere sul fronte dei
ricavi. Ci aspettiamo che vengano indicate delle opzioni sulla
modalità di gestione - diretta o privatizzata, così come previsto e
inserito nell'articolato - ma anche sul come fare una
privatizzazione, perché ci possono essere diverse modalità di
ricercare un socio privato. Ci interessa capire come si può
rinnovare l'offerta del gioco, in un momento in cui esso non è più
quello tradizionale, perché ha avuto un'evoluzione e si deve andare
molto più verso l'integrazione con il divertimento.
Da questo sicuramente discenderà un nuovo modello organizzativo
della governance, e credo tutto il Consiglio debba fare
un'autocritica innanzitutto sulla separazione dei ruoli. La
politica deve capire che è arrivato il momento di fare un passo
indietro e di dare piena autonomia a scelte gestionali in capo a
dei
manager
che dovranno essere incaricati per gestire
questa difficile fase di transizione. Secondo noi la responsabilità
non va attribuita a un soggetto unico, al direttore generale,
perché crediamo che ci siano delle responsabilità di sistema. Non
esistono delle società che hanno una ricchezza di professionalità
come la casa da gioco: dirigenti e quadri. Su questo occorrerà fare
delle riflessioni, prima di tutto riguardo al raggiungimento di una
sostenibilità economico finanziaria, ma nel rispetto della
cittadinanza valdostana e di tutti i settori che vivono situazioni
di difficoltà e che hanno bisogno di sostegno e di aiuto in questa
difficile fase. Per questo, il gruppo di Stella Alpina ci sarà,
contribuirà attivamente a questo percorso, nell'interesse della
casa da gioco e dei valdostani.
Presidente -
Ha chiesto la parola il consigliere
Bertschy, ne ha facoltà.
Bertschy (UVP) -
Io non entrerò nel merito del piano di
gestione e delle scelte future. Facciamo un passo indietro e le
parole dette in aula dai colleghi Chatrian e Gerandin hanno bisogno
di un chiarimento. Anche perché la pregiudiziale di questa
discussione sul bilancio è stata di fermare la valutazione del
ristoro al casinò di Saint-Vincent: i soldi rimangono in
disponibilità alla CVA e la maggioranza politicamente ha deciso di
non usare questi soldi per fare delle iniziative.
La minoranza ha fatto delle proposte diverse che valuteremo. La
nostra è stata una scelta di correttezza: una scelta politica
legata a un ordine del giorno che sarà da discutere e che valuterà,
attraverso un piano, come organizzare questi utili. Ma ripeto che
gli emendamenti proposti dalla minoranza andranno visti e valutati,
perché se daranno risposte a settori di interesse, non bisognerà
essere così ottusi da non approfondirli.
Però oggi si ribalta la discussione! Quindi io chiedo
all'assessore Perron di replicare -se ha diritto di replica se la
prenda, se non ha diritto chiedo una deroga al Presidente - perché
qui si dicono cose diverse! È una pregiudiziale politica di
fondamentale importanza, perché c'è un risvolto politico! Noi non
abbiamo detto che non aiutiamo i valdostani, ma aiutiamo il casinò.
Noi abbiamo detto che il casinò va messo in discussione per un
piano di risanamento, come tutti gli altri settori in crisi in
Valle d'Aosta: imprese edili, agricoltori, cantieri forestali e
tutti quanti gli altri. Invece oggi si viene a dire una cosa
diversa e lo si dice in maniera trasparente in aula, cosa di cui io
vi ringrazio. Non è scritta su nessun documento, né sul bilancio,
né sull'approvazione degli emendamenti, ma è una dichiarazione
messa a verbale qui, che però per noi diventa per forza motivo di
discussione prima di tutto il resto!
Ringrazio sia i gruppi di maggioranza che di opposizione per
aver trovato un impegno che condivide il lavoro da fare, che è
semplice: fermi tutti, prima di far uscire un altro soldo dal
bilancio della Regione, bisognerà avere uno strumento che ci
permetta di misurare l'efficacia di questo investimento, e non
bisogna ripartire da chi non ci dà più fiducia dentro e fuori
l'azienda. Questo dice tale impegno. Non parliamo più di nomi e
cognomi, di cui si è parlato anche troppo, ma di un impegno serio
di tutti i gruppi consiliari. Però, se poi veniamo a sapere che
dietro questo, invece, c'è già una prenotazione di spesa, allora
non è quello che sappiamo noi!
Noi sappiamo un'altra cosa. Il presidente della Commissione,
dopo aver condotto tutto il suo lavoro, ha concluso dicendo che i
soldi sono in CVA e sono in disponibilità. Per noi non sono stati
utilizzati, perché abbiamo in mente di fare un percorso diverso.
Invece oggi tutto questo viene smentito! Viene smentito da
questioni su cui noi aspettiamo una replica, per capire se è così,
perché è una valutazione neanche più politica, ma tecnica. Però io
non immagino che un dirigente dica delle cose, se non ha alle
spalle una copertura politica.
Si faccia chiarezza e si metta in trasparenza tutto quanto. Lo
dico anche a tutela di noi che in Commissione come gruppi
consiliari abbiamo fatto un lavoro. Lo ricordava bene il collega
Guichardaz: la maggioranza ha fatto un percorso per non dare vita a
un certo tipo di ragionamento. Tutti insieme abbiamo trovato un
punto di condivisione, per avere la possibilità di andare fino in
fondo all'analisi di questi bilanci. Non è stato dato il via
all'abbattimento del capitale e non stiamo ancora parlando di
ricapitalizzazione: il collega Perron non ha avuto il mandato di
andare a fare l'abbattimento del capitale.
Dopo tutto questo lavoro mi dispiacerebbe che passasse il
messaggio che si lavora in maniera superficiale e che l'unico
problema che abbiamo in testa è questo, perché non è vero, almeno
per i ventisette colleghi della maggioranza. Però rispetto quanto è
stato detto ad alta voce, in trasparenza e chiarezza, dai colleghi
capigruppo Gerandin e Chatrian, e a questo punto io aspetto
veramente una risposta.
Presidente -
Ha chiesto la parola il consigliere
Guichardaz, ne ha facoltà.
Guichardaz (PD-SIN.VDA) -
Restiamo alle cose dette questa
mattina dai colleghi, per poi verificare e fare un approfondimento.
Mi pare che sulla questione del fondo che nel testo iniziale era
destinato al ristoro per il casinò, vi sia stato uno stop, come il
collega Bertschy ha ben richiamato. I soldi destinati al casinò
oggi ritornano, credo, alla loro destinazione originale: rientrano
in pancia a CVA. Quei soldi oggi rimangono lì e si deciderà
successivamente - con un dibattito e una decisione politica fatta
all'interno dei gruppi di maggioranza e con i capigruppo - se
utilizzarli o se rimarranno nelle riserve di CVA. Per quello che ci
riguarda, oggi quei soldi non sono destinati ad alcun tipo di
ricapitalizzazione o altro. Il dibattito è assolutamente aperto,
tant'è vero che il mandato che ha ricevuto l'Assessore non è stato
quello di una riduzione di capitale: è alla luce del sole come
stiano le cose oggi. La situazione del casinò sarà, come abbiamo
fatto fino adesso, affrontata responsabilmente dalla maggioranza e
dai gruppi che la compongono, quindi le scelte conseguenti, nel
momento in cui verranno fatte, potranno essere eventualmente
criticate.
Io ritorno alla questione dell'ordine del giorno, perché credo
che il tema sia questo. Ieri abbiamo fatto una lunga interruzione e
siamo arrivati a una convergenza su un testo proposto dalla
minoranza. È bene che ci sia stata questa convergenza, perché credo
che dimostri che la preoccupazione per la casa da gioco è di tutti.
La casa da gioco è un patrimonio comune e io credo che in
quest'aula vi siano dei gruppi o delle componenti politiche che
potrebbero in qualche modo fare marcia indietro rispetto a una
responsabilità, che invece deve essere assunta, nei confronti di
quella che un tempo fu comunque la "cassaforte" della nostra
Regione. La Casino de la Vallée S.p.A. ha portato fino a ora quasi
un miliardo di euro complessivamente, in termini di ritorno
economico per la Regione. Quindi bene che ci sia una convergenza da
parte della minoranza e della maggioranza anche nella ricerca di
soluzioni, perché riteniamo che questo problema sia di tutti e che
tutti oggi debbano cercare di risolverlo nella maniera
migliore.
I problemi del casinò attraversano più legislature. Lo sappiamo
tutti: le decisioni sul casinò sono state assunte negli anni,
quindi oggi ci ritroviamo a dover intanto fossilizzare e fare una
fotografia della situazione. Tale è stato il lavoro che abbiamo
fatto in Commissione e con i capigruppo, con la disponibilità credo
anche dell'Assessore competente e di chi ci ha fornito le
informazioni e i dossier. La maggioranza non ha informazioni che la
minoranza oggi non abbia: abbiamo messo assolutamente in
trasparenza e in condivisione ogni tipo di informazione. Di questo
devo ringraziare il presidente della II Commissione La Torre, che
ha fatto anche un lavoro di ricostruzione e ha dato modo - anche a
noi della maggioranza, che poi alla fine schiacceremo il bottone e
voteremo questa legge finanziaria - di avere tutti gli elementi e
di studiare un percorso che oggi conosciamo.
L'ordine del giorno è una fotografia precisa della situazione e
diamo merito alla minoranza di avere fatto una ricostruzione
abbastanza corrispondente. Poi, ovviamente, in un ordine del giorno
non si può mettere tutto, non si possono scrivere tutti gli
elementi e non si possono indicare tutti i percorsi, però è la
fotografia di un lavoro e l'impegnativa è la descrizione di un
percorso che anche la maggioranza al suo interno sta facendo.
L'inversione di rotta - l'auspicata inversione di rotta,
l'auspicato rilancio e il ragionamento sulla
governance
- è
qualcosa che è già sul tavolo della discussione della maggioranza e
ovviamente gli atti conseguenti daranno una conferma, o meno,
rispetto a queste riflessioni e al dibattito aperto anche al nostro
interno. Condividiamo in pieno l'impegnativa dell'ordine del
giorno, che abbiamo riscritta in maniera chiara. La valutazione del
prospettato piano di rilancio la si farà e la stiamo facendo; la
valutazione delle responsabilità la faremo e la stiamo facendo.
Io volevo richiamare anche una situazione. Noi entrammo in
maggioranza un anno e mezzo fa, mettendo tra i punti prioritari
all'ordine del giorno anche un mutamento di rotta
sull'amministratore unico e un cambiamento di governance. Oggi noi
pensiamo che quella scelta fu corretta e siamo ancora convinti di
quella decisione con cui abbiamo affidato la responsabilità di una
conduzione. Tra l'altro, il precedente amministratore unico ha
governato il casinò per lungo tempo, mi sembra per otto o nove
anni. Siamo anche convinti che non si possa pensare - come diceva
anche il collega Marquis - che cambiando l'amministratore unico,
poi si abbiano soluzioni miracolistiche, perché bisogna fare dei
ragionamenti su tutta la governance. Bisogna fare dei ragionamenti
forti anche tra di noi, relativamente alle decisioni che la
politica ha assunto negli anni precedenti, per definire poi un
quadro che dia soluzione o comunque rilanci un patrimonio, che io
continuo a ritenere appartenga a tutta la comunità.
Presidente -
Ha chiesto la parola il consigliere Restano,
ne ha facoltà.
Restano (PNV) -
Questa discussione, a seguito
dell'intervento dei colleghi che mi hanno preceduto, si sviluppa su
due percorsi. Il primo, dopo le dichiarazioni del collega Chatrian,
riguarda i soldi in disponibilità di CVA. A noi di Pour Notre
Vallée non risulta che vi siano delle prenotazioni in favore del
casinò. Non sono stati questi gli accordi e Pour Notre Vallée non
ha partecipato ad alcun tipo di discussione che prevedesse delle
prenotazioni in favore del casinò. Quindi mi associo a quanto
richiesto dal collega Bertschy: se l'Assessore ritiene di replicare
in tal senso, ben vengano le sue precisazioni in merito.
Per quanto riguarda invece l'argomento in discussione con questo
ordine del giorno, come già detto dal collega Guichardaz, la
discussione sull'articolo 19 è stata lunga, articolata, complessa e
la maggioranza è stata attenta all'argomento, quindi non l'ha
trascurato. Ben venga questo ordine del giorno che ci permette
anche di evidenziare quella che è stata la nostra attività in
merito al casinò. Probabilmente da questa parte dei banchi,
malgrado l'elevata attenzione, ci siamo dati dei tempi diversi e
non abbiamo ritenuto al momento necessario portare in aula questa
discussione. Però l'ordine del giorno ci permette di evidenziare
anche le nostre sensibilità e devo dire che il lavoro, che è stato
fatto congiuntamente da tutti, riassume in otto righe quello che si
potrebbe scrivere magari in 150 pagine. Siamo stati molto attenti
nell'utilizzare le parole, quindi abbiamo detto tutto quanto si
poteva dire.
Va fatta un'analisi attenta della situazione, come mai è stata
fatta, per poi addivenire a una programmazione seria, puntuale e
precisa su quello che deve essere il ruolo futuro del casinò per
l'intera Valle d'Aosta, non solo all'interno di quelle quattro
mura, dell'hotel Billia, ma anche per Saint-Vincent, il comune che
lo ospita, e per tutta la regione. Deve avere un ruolo fondamentale
per il turismo - l'ha già detto in altre occasioni qualcun altro -
deve essere un elemento trainante e complementare per la nostra
offerta turistica, sportiva e del gioco. Mi ripeto, però va
sottolineato questo aspetto, malgrado le vicissitudini che sta
vivendo in questo momento.
Chi dovrà declinare le azioni che si vogliono mettere in atto
per far riprendere il giusto ruolo al casinò, dovrà essere attento
a quanto noi chiediamo in quest'aula in termini di
performance
economica, ma anche di coinvolgimento della
popolazione intera, di tutti gli attori che lavorano attorno al
turismo della Valle d'Aosta.
Questo è quello che noi chiediamo. È chiaro che dal 2009 a oggi
tanto è stato fatto e ho sentito parecchi elementi di criticità: ne
abbiamo portati anche noi sul tavolo e vi saranno delle
responsabilità, delle analisi da fare su chi ha gestito questo
periodo. Non è simpatico, ma andranno valutate le posizioni dei
singoli professionisti che si sono alternati. Io purtroppo non ho
visto di buon grado le dimissioni del direttore Scordato, perché
ritengo che in un anno di tempo non potevamo chiedergli dei
miracoli. Questa è stata la sua scelta e la accettiamo. Non
dobbiamo limitarci alla sua posizione - come ho detto prima - ma
dobbiamo guardare anche a quelle di chi ha gestito questo passaggio
per tanti anni, e sono sicuro che sarà fatto. Così come sono sicuro
che con l'aiuto di tutti, con un lavoro di squadra, forse
riusciremo a rilanciare questa importante struttura per la Valle
d'Aosta.
Presidente -
Ha chiesto la parola l'assessore Perron, ne
ha facoltà.
Perron (UV) -
Se posso, per un tentativo di chiarimento
che mi pare il collega Guichardaz abbia già molto bene spiegato.
Una decisione sulla casa da gioco andrà presa, quindi a oggi le
risorse che sono state stralciate dal comma 19 non sono disponibili
per nessuna operazione, fintanto che non sarà chiarito il dossier
casinò e non ci sarà una decisione in tal senso. Voglio ricordare
che noi abbiamo ricevuto una lettera di richiesta da parte
dell'amministratore unico, ma abbiamo soprasseduto, fintanto che
non ci sarà un chiarimento sulle scelte che dovremo fare. Quindi
quel denaro oggi non è vincolato a favore del casinò. Quel denaro è
collocato nella sua destinazione originaria: nelle riserve di CVA.
Pertanto il parere è stato espresso negativamente a motivo del
fatto che gli emendamenti presentati non assicuravano il
mantenimento degli equilibri finanziari complessivi. Credo che
abbiamo chiarito e questo è il motivo del parere negativo del
dottor Bieler.
Su questo argomento dovremo tornare. Quei soldi - l'abbiamo già
detto in Commissione - sono posti nella loro collocazione
originaria, cioè le riserve di CVA, e non sono utilizzabili al
momento, né per il casinò né per nessun altro settore, fintanto che
non sarà presa una decisione. In tempi rapidi faremo delle
valutazioni, quindi - come abbiamo più volte detto -
 torneremo sul dossier casinò con delle proposte.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Siamo stati smentiti dal collega
Guichardaz, il quale o è inconsapevole o probabilmente non vuole
vedere, perché l'assessore Perron è stato molto chiaro; talmente
chiaro che la nostra non compatibilità è chiarissima! Non c'è
l'atto amministrativo della destinazione, ma un mese fa un
amministratore unico ha scritto: "azionisti, questo è lo stato
dell'arte"! E poi, collega Perron, lei sa che il 6 dicembre il
collegio sindacale ha fatto arrivare ai suoi uffici un altro
documento, per cui il gruppo ALPE, il Gruppo misto e Cognetta non
hanno avuto la copertura finanziaria, perché i 48 milioni destinati
alla casa da gioco non sono sufficienti. Non lo dice Chatrian, non
lo dice ALPE: lo dice il collegio sindacale. Lei lo sa, quindi non
dica delle bugie come ha fatto le scorse settimane, dicendoci che
non avremmo dovuto ricapitalizzare.
(Voci fuori microfono)
Io ho ascoltato il suo intervento e faccio mia questa
considerazione: la discussione di oggi è falsata. Guichardaz mi ha
smentito, ma nelle prossime settimane verificheremo quello che
stiamo dicendo: politicamente questi 48,6 milioni di euro sono già
destinati tutti alla casa da gioco. Sono in pancia a CVA, ma sono
destinati alla casa da gioco, tant'è vero che non c'è la copertura
finanziaria per gli emendamenti. Ne cito uno per tutti - è anche
simbolico e interessa magari non tutti all'interno di questo
Consiglio, ma chi in questo momento conosce l'ambito forse più in
crisi: il settore agricolo - l'emendamento n. 12, che va a
finanziare una nuova legge (riprende la n. 32/2007, se è corretto
il riferimento dal punto di vista legislativo) e dice che possono
essere concessi aiuti alle imprese agricole, al fine di promuovere
la razionalizzazione delle piccole aziende, a quelle che non
possono pescare dal PSR, perché è complicato, complesso e oneroso.
Viene indicata la misura massima, con la percentuale, degli aiuti
che possono essere concessi e la copertura finanziaria viene
trovata nel comma 4, collega Perron, andando a utilizzare una
piccola parte dei 48,6 milioni di euro. Il parere tecnico politico
è: "Si esprime parere negativo, in quanto gli emendamenti non
assicurano il mantenimento degli equilibri finanziari".
Non ci siamo! Collega Perron, il comma 1 dell'articolo 19 noi
l'abbiamo mantenuto, anche se volevamo sopprimerlo, ma dato che non
siamo degli sprovveduti sapevamo che mantenendo il comma 1
dell'articolo 19 avremmo potuto utilizzare in parte queste risorse.
Invece ci è stato detto no, perché quei soldi sono destinati alla
casa da gioco: tutti i 48,6 milioni di euro!
In più, collega Perron, abbiamo ricevuto il 6 dicembre un memo
firmato dai tre revisori del collegio sindacale con cui ci viene
detto: no, ragazzi, fermi un attimo! Ci fanno anche uno
specchietto, semplice e chiaro, che si chiama conto economico e che
dice che al 30 settembre 2016 la perdita di esercizio è di 38
milioni di euro. A maggior ragione, non solo non viene data la
copertura, perché quei soldi sono tutti per il casinò (48,6 milioni
di euro), ma dovremo metterne altri. Mi scuso con il collega
Guichardaz, perché quei soldi sono già destinati alla casa da gioco
- magari voi non ne siete a conoscenza - ma non basteranno. Questo
per ribadire che voteremo il nostro ordine del giorno, come è stato
detto, ma la discussione è leggermente sfalsata.
Presidente -
Ha chiesto la parola il consigliere
Cognetta, ne ha facoltà.
Cognetta (M5S) -
Assessore Perron, attivi subito i suoi
house organ
, perché intervengo per un altro attacco! È
apparso chiaro che si raccontano balle in questo Consiglio: a
questo punto è proprio evidente e mi sembra palese. Si ricorda la
mia domanda in Commissione, quando le chiesi se quei soldi erano
disponibili, se erano in gestione speciale? Assolutamente no -
disse lei - non scherziamo!
(Voci fuori microfono)
Se quotiamo in Borsa CVA, quei soldi sono disponibili, ma in
realtà sono impegnati. Questo alle spalle di tutti quanti voi, che
magari non eravate presenti e non avevate capito il senso di quella
discussione. Ma adesso appare chiaro. Così come appare chiaro che
il collegio sindacale finalmente decide di fare il suo mestiere,
anche se ci ha messo qualche anno. Erano anche un po' nervosi
quando sono venuti a parlare, perché avevano detto che io li avevo
attaccati nelle passate edizioni (chissà perché li ho attaccati,
visto come si comportano!).
Io sinceramente farei una preghiera devota, se così posso dire,
al presidente Rollandin. Presidente, si riprenda la delega del
casinò, perché qui nessuno sa più cosa fare. Ci faccia una
cortesia, lei che è molto misericordioso: per cortesia, se la
riprenda lei, perché lei sa che cosa fare. Quindi ce lo dice e lo
fa, perché se no lasciamo tutti noi trentaquattro
nell'
impasse
, senza sapere più da che parte andare con
questo casinò. Invece lei ha le idee molto chiare e quindi una
volta per tutte andiamo avanti, perché il suo assessore Perron sta
sbandando parecchio su queste cose. Assessore, lo dico anche per
lei! Se no mi tocca sempre alzarmi e dire che probabilmente deve
lasciar stare. Non è il primo che molla la delega: non ci sarebbe
niente di male, o no? Uno dice che non va tanto bene, lascia e fine
del problema! Senza arrabbiarsi. Anche io non sono capace a fare
tante cose: lo dico, che problema c'è?
Siamo sempre intorno allo stesso discorso: è politicamente che
non ci siamo. Lei ha messo in campo un nuovo amministratore, con
l'aiuto dei colleghi del PD - che avevano posto giustamente, come
ha ricordato il collega Guichardaz, una prerogativa al loro
passaggio in maggioranza, per dire che si doveva cambiare la
governance
- ma dopo un anno e qualche mese lo manda via,
poi vuole rimetterne un altro e poi vuole vedere cosa fare o cosa
non fare: Assessore, lasci stare! Lo farà il presidente Rollandin,
che sicuramente è molto più pratico, probabilmente gli viene meglio
e soprattutto riesce a gestire in modo migliore gli attacchi,
perché questa è la sostanza. Lì c'è un tale problema di persone, di
strati, di raccomandati, di gestioni che non vanno, di consulenze
date a caso, di forniture fatte alla "come viene", di gare non
fatte, di tutto quello che sappiamo e che non abbiamo ancora detto,
che probabilmente se aprissimo quel coperchio, la puzza si
sentirebbe fino a Trieste o a Bolzano, se guardiamo al di là, e a
Roma, se guardiamo in giù. Probabilmente deve lasciar gestire a chi
l'ha fatto fino a oggi: ci pensi!
Presidente -
Ha chiesto la parola il consigliere La
Torre, ne ha facoltà.
La Torre (UV) -
Ringrazio le persone che hanno apprezzato
il lavoro della II Commissione. È stato un lavoro difficile, però
credo che abbia dimostrato come si sia tentato, attraverso la
corretta partecipazione di tutti, di arrivare a dei risultati che
permettessero di andare avanti su certi ragionamenti estremamente
difficili. Credo si sia dimostrato che il problema del casinò sta a
cuore a tutti e che si vuole assolutamente procedere per avviare
una soluzione di questo problema attraverso delle fasi, di cui si
potrebbe anche parlare e sulle quali io avrei delle cose da dire.
Avrei anche un articolato ragionamento da svolgere, però credo che
oggi c'è una pregiudiziale che si è presentata in quest'aula.
Io dico che questo ordine del giorno è importante, perché fissa
quello che è stato detto all'interno della Commissione: si deve
cercare di ragionare su dei problemi di vitale importanza, trovando
la massima coesione. Quello che emerge dalle vostre osservazioni è
qualcosa che io voglio interpretare non come un elemento che
impedirà questo percorso; lo voglio interpretare - dirò poi perché
- benevolmente come una sorta di prudenza degli uffici. Questo lo
dico non a vantaggio dell'Assessore o della Giunta, perché se io
non sarò convinto su quello che faremo per il casinò, io non voterò
niente! Il rischio è che qui nessuno voti niente. Poi non so come
farete.
Il vero problema è convincerci tutti che quello che stiamo per
fare è buono. Ecco perché serve un percorso condiviso, come è stato
fatto in II Commissione, perché se no, quando sarà il momento di
dare quel voto, io esco dall'aula. Poi chi vuole restare, resti.
Non so in quanti vi troverete poi a sostenere questa cosa. Io ve lo
dico, perché secondo me poi il problema diventa vostro, con tutte
le responsabilità annesse e connesse.
C'è un passaggio molto interessante che io ho rilevato. Con il
collegio sindacale non ci siamo mica tanto! I compiti del collegio
sindacale sono molto chiari e io credo che lì ci siano dei
problemi. Poi, non sono io che mando le cose alla magistratura e
non lo farò, però se cominciamo ad andare a cercare le
responsabilità, le troviamo! Se dobbiamo invertire le situazioni,
pensando che noi qui invece di aiutare diamo fastidio, allora noi
cominciamo fare un lavoro diverso. Noi avremmo delle cose da dire e
io un po' di visioni le ho, perché secondo me sul casinò ci sono
dei messaggi positivi che si possono lanciare. Però se si parte già
dal presupposto che questo lavoro che dobbiamo fare è inutile,
allora facciamo un'altra cosa: voi risolvete il problema e noi
andiamo a cercare le responsabilità. Ma noi le troviamo le
responsabilità e le denunciamo qua dentro: poi, vediamo! Poi, se al
momento del voto siamo convinti, votiamo. In caso contrario, ognuno
farà quello che vuole. Io personalmente uscirò. Scegliete un po'
voi la strada che preferite, perché così saprete anche dove andremo
a finire.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Ho ascoltato attentamente quanto ha
detto, Assessore, e penso che lei nel suo intervento abbia
null'altro che confermato quanto abbiamo espresso in quest'aula il
collega Chatrian e il sottoscritto. Assessore, se lei dice che a
oggi le risorse non sono in disponibilità per nessuna operazione,
fino a quando sarà fatta chiarezza per il casinò, allora afferma
esattamente quello che abbiamo detto noi!
Sul parere di non copertura finanziaria per gli emendamenti che
abbiamo presentato noi, ci è stato detto che i presupposti per
avere la totale disponibilità del fondo di riserva di CVA - che
fosse in gestione speciale o che fosse transitato a bilancio
regionale è del tutto indifferente, perché le somme a disposizione
erano quelle - erano nel comma 1 dell'articolo 19: il processo di
quotazione in Borsa. Se le disponibilità ci sono, caro Assessore -
vogliamo essere chiari, perché su questo andremo fino in fondo - ma
non ci è data disponibilità a oggi per i nostri emendamenti, allora
non ci sarà a nostro parere nessuna disponibilità neanche per
un'operazione casinò. Qua non è che ci sono due velocità o una
velocità variabile: se non c'è disponibilità oggi, e il presupposto
è il comma 1 dell'articolo 19, non c'è nessun presupposto neanche
per un'operazione futura sul discorso casinò. O l'una o l'altra! Se
la disponibilità non c'è oggi per i nostri emendamenti, ma ci sarà
in futuro, allora significa che l'operazione era già preordinata,
preconfezionata, definita!
Le dico ancora qualcos'altro, Assessore. Ha ragione il collega
Bertschy quando dice che se non c'è nessuna destinazione già
definita, allora bisogna svolgere un dibattito politico su come
vogliamo utilizzare queste risorse. È legittimo che la maggioranza
si prenda la responsabilità di bocciare politicamente gli
emendamenti, per accantonare queste risorse: vi prendete la
responsabilità politica di bocciarli in aula, perché pensate di
destinare le risorse altrove o comunque di accantonarle per
operazioni future, ma non vi nascondete dietro un parere di
legittimità e di compatibilità finanziaria per non discutere
neanche gli emendamenti, non assumendovi la responsabilità
politica.
Dico un'altra cosa, Assessore, così almeno è chiaro per tutti.
Probabilmente alla dirigenza dell'Assessorato alle finanze è
arrivato un
input
politico, che non può essere che suo o
dell'esecutivo, perché non penso che sia condiviso da coloro che
hanno lavorato all'interno della II Commissione. Ci è stato detto
che, per quello che riguarda il riconoscimento degli investimenti
fatti, c'è l'obbligo di sostenere quanto previsto dall'articolo 3
comma 2 della legge n. 49/2009, vale a dire che la differenza tra
quello che era il piano di sviluppo e quello che è stato speso - io
dico senza avere nessuna copertura politica, perché il piano di
investimenti era uno e chi ha speso era un altro - è dovuto, è
obbligatorio! Questo è il presupposto per cui vengono accantonati i
soldi!
A voi va bene così? Se al collega Guichardaz e al PD va bene
com'è stato gestito e vanno bene le scelte fatte fino a oggi, è un
problema del PD, non è nostro: noi abbiamo una visione diversa. Il
collega Restano pensa che tutto sia così chiaro, perché si è
aderito a un programma, o comunque ha detto che non fanno parte
dell'accordo; noi invece, di lati oscuri che non fanno parte di
accordi, qui ne abbiamo visti più di uno. Se volete dire che non
sono già destinati, ci lasciate discutere i nostri emendamenti con
la copertura finanziaria, altrimenti io vi posso garantire che ci
muoveremo nelle sedi dovute, perché non è che possiamo avere dei
pareri finanziari a velocità variabile: per qualcuno sì e dopo no,
o per qualcuno no e dopo sì. Veramente, non ci sta! Noi pensiamo
che a un certo punto ci deve essere una linearità politica e
soprattutto equità nel valutare queste cose.
Presidente -
Ha chiesto la parola il consigliere
Bertschy, ne ha facoltà.
Bertschy
(UVP) -
Tornerei all'aspetto politico di
tutta la vicenda, perché non mi piace quando si evocano altri
palazzi: non è un modo di affrontare il problema.
Oggi ho appreso, assessore Perron, una cosa completamente
sconosciuta: noi non ci siamo lasciati con il fatto che ci fossero
prenotazioni di spesa presso gli utili da utilizzare in CVA. Io la
penso esattamente per come sono state esposte le cose: ognuno
poteva, UVP compresa, usare quei soldi, venire qua e politicamente
vedersi bocciare degli emendamenti, ma non esiste prenotazione di
spesa su quel tipo di capitolo, se no il messaggio è falsato. Non
lo vedo scritto, l'ha detto lei. Non esiste prenotazione di spesa e
non c'è impegno politico su questo tipo di messaggio, quindi chi ha
dato questa indicazione l'ha fatto a titolo personale. Non c'è
impegno politico su questa prenotazione di spesa.
Io ho un po' l'impressione che quando parliamo, soprattutto lì
ci sia l'idea del "facciamoli parlare", lasciamoli sfogare. Noi
responsabilmente siamo qui per fare il nostro lavoro e per
sostenervi. Su questo sono assolutamente d'accordo, collega La
Torre: sosteniamo le buone cose e le buone idee, però non possiamo
venire a sapere in aula cose che non abbiamo deciso in termini
politici prima. Altrimenti passa il messaggio che quei soldi sono
già destinati al casinò, mentre non è così!
L'abbattimento di capitale non si fa oggi e si potrà fare fino
al prossimo esercizio finanziario. L'UVP ha voluto questo
chiarimento, perché non ha voluto farsi trascinare nel
tourbillon
dove ci ha portato lei, Assessore, dal mese di
settembre in avanti, dichiarando che non c'era la
ricapitalizzazione, perché forse c'era già l'idea dell'operazione
ristoro. Noi non vogliamo che non ci sia chiarezza su questo punto,
e non vogliamo che ci sia l'idea che questi soldi siano impegnati
per una cosa piuttosto che per un'altra. Quando avremo deciso
quanti usarne e come usarli, andremo lì, se sarà deciso, ma lo
decideremo tutti insieme.
Qui è passato un altro messaggio: un dirigente ha detto che quei
soldi sono prenotati per quello.
(Voce fuori microfono)
L'ha detto lei! Assessore, lei ha dichiarato questa cosa ed è
per questo che qui la confusione aumenta! Ho veramente
l'impressione che ci sia l'abitudine di pensare che si parli tanto
per parlare.
Mi sembra che questo bilancio sia per tutti noi il momento di
verità e di confronto anche su come si vuole procedere, perché da
qui in avanti si comincerà a lavorare in funzione di altro. Però ci
conforta il fatto che in tanti in maggioranza abbiamo voluto fare
questo approfondimento, che vuol dire che tanti in maggioranza
cominciamo a pensare che le cose devono essere fatte in maniera
diversa. Questo, invece che fare riflettere anche sulle azioni che
stiamo facendo, ci porta a venire a sapere che ne state facendo
delle altre fuori dai piani di discussione dei capigruppo e delle
maggioranze. C'è qualcosa che non mi torna, Assessore, e ci
torneremo su questo, perché noi all'operazione 60 milioni non
c'eravamo, ma già allora andava fatto un lavoro di verifica di
questo tipo. La facciamo adesso magari in maniera tardiva, ma meno
male per tutti, perché almeno sappiamo da dove ripartire. Il
collegio sindacale è stato obbligato a dire che era ora di non
impegnare più in quella maniera le imposte anticipate, che era ora
di ripartire da un altro punto di partenza. Quindi c'è una
chiarezza che conferma anche le analisi politiche che sono state
fatte in quest'aula. Su questo ci deve essere l'impegno - siamo qua
a dire che lo voteremo e che andiamo avanti - ma non si può venire
a sapere in aula che c'è una prenotazione di spesa che non abbiamo
deciso noi. Noi in aula eravamo pronti a respingere tutti gli
emendamenti della minoranza, ma non è quello che abbiamo deciso. È
un'altra cosa quella che abbiamo deciso.
Presidente -
Ha chiesto la parola il consigliere Marquis,
ne ha facoltà.
Marquis
(SA) -
Mi associo anch'io alle parole, che
condivido in pieno, poc'anzi espresse dal collega Bertschy: noi
oggi non possiamo che dire di essere rimasti esterrefatti, dopo il
percorso che abbiamo fatto in Commissione. Lo dico anche perché io
ho presentato un emendamento, che prevedeva o che chiedeva un
impegno finanziario nell'ambito delle risorse disponibili nelle
riserve di CVA, quindi credo che questo vada chiarito. Ho un po'
l'impressione che ci sia un atteggiamento del "tanto l'abbiamo solo
detto in Commissione". Crediamo che i comportamenti debbano essere
di credibilità innanzitutto all'interno dell'aula, ma per dare
credibilità bisogna anche cominciare a parlarsi chiaro, Assessore,
e non giocare sulle parole.
Giocare sulle parole significa anche non dare dei messaggi
illusori alla popolazione valdostana, perché se io leggo le notizie
Ansa di quest'estate sulla casa da gioco, mi rendo conto che
attraverso dei tecnicismi si può magari riuscire a infondere
entusiasmo: il MOL è positivo, il margine operativo cresce, c'è una
gestione positiva, ma intanto il risultato finale è questo e ci
troviamo qui con dei problemi che sono ben difficili da risolvere.
A livello di comunicazione occorre non complicare le cose e
riteniamo che bisogna lavorare nell'indirizzo giusto. Vuol dire
anche lavorare tutti assieme attraverso un metodo che deve essere
più partecipato, mettendo ciascuno nelle condizioni di fare il
proprio lavoro, di poter esprimere con serietà e serenità la
propria posizione.
Presidente -
Ha chiesto la parola il consigliere
Guichardaz, ne ha facoltà.
Guichardaz
(PD-SIN.VDA) -
Intervengo perché sono
stato evocato. Passi l'essere richiamato dal collega Chatrian, che
ha già fatto un bel purgatorio rispetto alle sue origini, ma non di
essere evocato proprio dal collega Gerandin - mi chiedo dov'era
quando si assumevano decisioni strategiche rispetto alla politica
valdostana - il quale oggi viene qua a dire che noi del PD siamo
d'accordo. Rileggo la sintesi: i soldi destinati al casinò sono in
pancia a CVA - forse il termine "in pancia" non era molto chiaro -
sono nelle riserve della CVA e non sono destinati ad alcuna
ricapitalizzazione; tutto è alla luce del sole.
In quest'aula si dicono delle cose e poi queste stesse cose
vengono ripetute e reinterpretate, a seconda io non lo so di quali
altri immagini o obiettivi che qualcuno di voi ha. Noi abbiamo
detto - così come lo hanno ribadito i colleghi - che l'operazione è
stata fatta alla luce del sole, non c'è nulla di occulto e non è
stato dato incarico a nessuno di procedere a un congelamento. Se
noi della maggioranza e noi capigruppo non avessimo fatto un
serratissimo dibattito politico, oggi si voterebbe l'articolo 19
comma 2, che invece non si vota ed è stato stralciato. Io dico solo
ai colleghi che interpretano un pensiero, magari mal detto, che li
correggo rispetto al pensiero: oggi non c'è nulla di destinato. Mi
pare di averlo già detto, il dibattito è aperto, quindi la
preghiera è di essere corretti almeno da un punto di vista di
lettura dell'interpretazione del pensiero altrui.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
A questo punto io pongo una
pregiudiziale, dopo aver ascoltato soprattutto il collega
Guichardaz e il collega Perron. Nulla è stato destinato, nulla è
stato congelato, non è vero quello che stiamo dicendo noi
dell'opposizione: allora pretendiamo - questa è la pregiudiziale,
collega Perron - che ci sia la copertura finanziaria per gli
emendamenti che noi abbiamo presentato! Se volete, fermiamo il
Consiglio, perché
des deux l'une
: o qualcuno mente, o
qualcuno sforza, oppure qualcuno dice cose non vere all'interno di
quest'aula. Non vado oltre.
Collega Perron, questo è di sua responsabilità, perché se non è
vero quello che noi abbiamo detto oggi, noi pretendiamo la
copertura finanziaria per gli emendamenti che abbiamo proposto.
Altrimenti c'è qualcuno che all'interno di questo Consiglio sta
bluffando, sta prendendo in giro i valdostani e sta nascondendo le
cose, come avete fatto sulla casa da gioco, per cui abbiamo dovuto,
grazie a una parte della maggioranza (sicuramente da soli non ce
l'avremmo fatta), scavare, sapere e conoscere per poi arrivare a
questo punto. Ma adesso, collega Perron, dopo aver ascoltato
attentamente le parole del collega Guichardaz e le sue di prima,
pretendiamo la copertura finanziaria degli emendamenti. Se nulla è
destinato, non c'è nessuna ragione perché non ci sia la copertura
finanziaria degli emendamenti che noi abbiamo presentato,
oltretutto con il buon senso di andare a utilizzare solo 13 dei 48
milioni di euro. A questo punto, se le parole hanno un loro senso,
se la politica è una cosa seria, se quanto detto con chiarezza dal
capogruppo Bertschy ieri pomeriggio e questa mattina ha una sua
contezza, pretendiamo la copertura finanziaria per i nostri
emendamenti.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Per una questione pregiudiziale. Proprio
a seguito di quanto dichiarato dal collega Chatrian un attimo fa,
io penso che quest'aula debba avere una risposta. Se le parole che
lei ha detto sono state male interpretate, Assessore, o se sono
vere le parole che ha detto il collega Guichardaz per cui nulla
sarebbe destinato, allora noi non possiamo continuare a discutere
di ordini del giorno, di emendamenti e di un bilancio falsato.
Torno a dire: è falsato! Se una parte di risorse sono in
disponibilità alla maggioranza, ma non sono in disponibilità per
gli emendamenti da parte del Consiglio, allora abbiamo veramente
due pesi e due misure! Non è un bilancio reale, è un bilancio
surreale, in cui qualcuno bara sapendo di barare. Qua si sta
prendendo in giro la buona fede anche dei valdostani.
Ci risponda, Assessore, noi vogliamo saperlo in questo momento,
se no è del tutto inutile continuare a discutere un bilancio, in
cui noi proponiamo una finanziaria totalmente diversa, che cerchi
di far ripartire le piccole imprese, gli artigiani e queste cose
qua. Certo, l'abbiamo fatto: lo voti, Presidente, e si prenda le
sue responsabilità. Se no, si prenda la responsabilità politica di
bocciarli questi emendamenti! Noi ne abbiamo a sufficienza delle
pressioni politiche verso i dirigenti, per mascherarsi dietro a
mancate coperture finanziarie. Se queste disponibilità ci sono, le
discutiamo politicamente: siete d'accordo, non siete d'accordo?
Legittimo! Legittimo che la maggioranza decida di accantonarli, ma
allora si uscirà allo scoperto e si saprà come saranno destinate
queste risorse. Si discuta nel merito e nella sostanza, non
mascherandosi dietro a non coperture finanziarie.
Non si può continuare ad andare avanti così. Lo dico anche per
il resto del Consiglio, per coloro che sono intervenuti e che hanno
veramente capito qual è il problema. Se la questione è la copertura
finanziaria, esiste per questi emendamenti, ma esisterà anche nel
futuro, perché le posso assicurare che non ci fermeremo qua,
Assessore! Non è che abbiamo delle coperture finanziarie a velocità
variabili: alcune sì e altre no. Abbia pazienza, noi chiediamo che,
per andare avanti in un dibattito sereno che possa eventualmente
avere dei punti di condivisione, questo sia il minimo a cui deve
rispondere, sia il minimo a cui lei deve dire di sì. Vale a dire
che, se non sono somme destinate, la copertura finanziaria c'è,
perché il comma 1 dell'articolo 19 è mantenuto.
Presidente -
Ha chiesto la parola il consigliere Farcoz,
ne ha facoltà.
Farcoz (UV) -
Chiedo gentilmente una sospensione per una
riunione di maggioranza.
Presidente -
Sospensione concessa.
La seduta è sospesa alle ore 10:42 e riprende alle ore
11:53
.
Rosset (Presidente) -
Possiamo riprendere i lavori.
Ricordo che siamo in discussione sull'ordine del giorno n. 4.
Qualcuno chiede la parola sull'emendamento formulato
congiuntamente?
Chiederei un po' di silenzio: la pausa è finita e abbiamo
ripreso i lavori. Ha chiesto la parola il consigliere Chatrian, ne
ha facoltà.
Chatrian (ALPE) -
Io avevo fatto un intervento ponendo
una pregiudiziale, poi il collega Farcoz, capogruppo dell'Union
Valdôtaine, ha chiesto una sospensione. Gradiremmo, prima di votare
l'ordine del giorno, sapere quali sono le decisioni assunte dal
Governo regionale.
Presidente -
Ha chiesto la parola il Presidente della
Regione, ne ha facoltà.
Rollandin (UV) -
Questa sospensione ci ha dato la
possibilità di fare delle verifiche sulle richieste proposte. Dopo
l'approfondimento fatto, si è giunti alla conclusione che si trova
la soluzione tecnica per dare il parere favorevole agli emendamenti
che sono stati presentati.
Presidente -
Ha chiesto la parola il consigliere
Chatrian, ne ha facoltà.
Chatrian (ALPE) -
Non eravamo andati fuori dal seminato,
quindi è con grande soddisfazione che apprendiamo dalle parole del
Presidente che ci sarà la copertura finanziaria ai nostri
emendamenti e si potrà finalmente discutere nel merito le proposte
che noi abbiamo avanzato. Sono proposte che sono state elaborate e
danno delle risposte puntuali a urgenze/emergenze relative
principalmente a due ambiti: il settore agricolo e il settore
edilizio, forse i due più in difficoltà, dei i quali ben conosciamo
le cause, le difficoltà e le criticità. Speriamo che da parte dei
gruppi di maggioranza ci sia la volontà di discutere nel merito
delle proposte che noi facciamo.
Vorrei ringraziare in questo momento le forze che compongono la
maggioranza: la Stella Alpina, l'UVP e il PNV, che hanno voluto
comunque, a seguito della nostra proposta, affrontare nel merito un
qualcosa che non era chiaro, altrimenti oggi avremmo affrontato un
bilancio falsato, non corretto. La questione non è tecnica - vorrei
ribadirlo ai colleghi - ma è tutta politica. Non vorremmo che ci
fossero state delle brutte forzature, che noi denunciamo da anni in
questa piccola Valle d'Aosta, forzature dove i dirigenti non
possono svolgere il loro ruolo fino in fondo, forzature con cui la
politica entra a gamba tesa dove non deve entrare, forzature, come
nella casa da gioco, per cui la politica continua a entrare dove
dovrebbe stare fuori.
Finalmente c'è la possibilità di affrontare serenamente la
discussione sui disegni di legge n. 96 e n. 97, per la prima volta,
dove ci saranno degli emendamenti con una copertura finanziaria.
Abbiamo stanato probabilmente un film o delle puntate di cui poche
persone qui all'interno erano a conoscenza, mentre tutti gli altri
non sapevano cosa stava succedendo nelle segrete stanze frequentate
da pochissime persone.
Penso che questo sia un momento importante per il Consiglio
regionale. Da parte nostra ci sarà tutta la volontà di illustrare,
entrare nel merito e modificare, perché questo è l'obiettivo:
l'unico nostro intento è migliorare questa legge finanziaria. C'è
la possibilità di farlo e le persone che ci stanno ascoltando hanno
ben capito che questa finanziaria può uscire in maniera diversa da
questo Consiglio. I settori più colpiti, quelli più in difficoltà,
i settori lasciati soli in questi mesi e in questi anni, hanno la
possibilità di avere una boccata d'ossigeno, per dare delle
risposte puntuali alle urgenze e all'emergenza. Noi abbiamo audito
in II Commissione un comitato importante di allevatori e
agricoltori, che ci hanno spiegato per filo e per segno lo stato
dell'arte, le criticità, le proposte: finalmente ci sarà la
possibilità di discutere nel merito. Anche per quanto riguarda
l'edilizia - sono i dati a dirlo, sono le imprese che sanno
perfettamente qual è lo stato dell'arte e le loro difficoltà -
all'interno dei nostri emendamenti prevediamo un piano con delle
risorse certe e possiamo, a questo punto, dare delle risposte
sicure a dei settori in difficoltà. Non sarà un capovolgimento di
tutta la legge finanziaria, ma sarà un percorso molto
importante.
Ringrazio ancora la parte politica, la parte vostra, che ha
voluto incidere e sgomberare il campo probabilmente da pressioni
che la politica non deve più fare, distinguendo il ruolo
dirigenziale dal compito e dall'intento politico. Collega Perron,
non siamo andati fuori dal seminato questa mattina, quando magari
abbiamo alzato un po' i toni, ma le bugie hanno le gambe corte e i
valdostani devono sapere se poche persone decidono sulle sorti
della Valle d'Aosta.
Presidente -
Ha chiesto la parola il consigliere
Gerandin, ne ha facoltà.
Gerandin (GM) -
Per ringraziare chi in questa riunione di
maggioranza ha voluto riportare la centralità di questo Consiglio,
rispetto a un esecutivo che probabilmente ancora una volta era
andato oltre quelli che immagino fossero gli accordi di
maggioranza. Il mio ringraziamento va sicuramente a quelle tre
forze politiche che hanno dichiarato la volontà di riportare in
quest'aula una discussione politica, senza trincerarsi dietro ad
accorgimenti o a pareri che avrebbero evitato una discussione
serena, su emendamenti che noi riteniamo possano essere la vera
novità di questo bilancio regionale. Per cui ringrazio UVP, Stella
Alpina e Pour Notre Vallée per aver voluto restituire al Consiglio
il suo ruolo vero e importante, di assumere la propria
responsabilità politica di decidere una visione. È legittimo che ci
siano diverse visioni politiche e noi non pensiamo di essere la
voce della verità, ma riteniamo di riportare qua il disagio e la
preoccupazione della gente comune. Sicuramente per noi è importante
avere riscoperto la centralità di quest'aula.
Voglio anche sottolineare che sarebbe assolutamente ingiusto in
questo momento trovare nel dirigente dell'Assessorato alle finanze
colui ha voluto impedirci di fare questa discussione. Noi non
riteniamo che sia personalmente responsabile, ma crediamo invece
che ci siano state delle ingerenze non dovute, assolutamente non
comprensibili e non necessarie da parte dell'esecutivo, da parte
immagino
in primis
dell'Assessore o di chi comunque
all'interno di questa struttura incarna la figura del politico.
Pertanto, non può essere che un buon segnale, un buon sintomo,
per quei settori che non sto a elencare, perché avremo modo nei
singoli emendamenti di dire qual è la nostra diversa visione
politica. Ci tengo anche a dirle, Assessore, che quando dicevo che
si sono sprecate delle risorse, era perché avremo modo con questi
emendamenti di capire qual è la diversità di veduta politica tra
lei e il sottoscritto.
Presidente -
Non ci sono altre richieste di intervento.
Possiamo mettere in votazione nel testo emendato l'ordine del
giorno n. 4, presentato dai gruppi ALPE, Gruppo Misto e Movimento
Cinque Stelle. Dichiaro aperta la votazione.
Esito della votazione:
Presenti, votanti e favorevoli: 33
Il Consiglio approva all'unanimità.
Passiamo alla trattazione dell'ordine del giorno n. 5,
presentato dai gruppi ALPE e Gruppo Misto. Per l'illustrazione, ha
chiesto la parola il consigliere Bertin, ne ha facoltà.
Bertin (ALPE) -
Mi sono distratto, pensando a quanto è
successo. Non vorrei ritornare sulla discussione, ma mi chiedevo se
l'invito fatto dal collega Cognetta all'Assessore non andrebbe
preso al volo: forse le dimissioni sarebbero la soluzione migliore,
per uscire quantomeno da una brutta figura.
Torniamo al Consiglio regionale e a questo ordine del giorno,
per riprendere una vecchia storia di parecchio tempo fa. Quasi
dieci anni or sono, in occasione di una seduta consiliare si era
voluto dare molta rilevanza all'adesione del Consiglio regionale
della Regione Valle d'Aosta ai principi della Convenzione delle
Nazioni unite sui diritti delle persone con disabilità. Questa
adesione da parte della Regione Valle d'Aosta è avvenuta con un
atto formale, al quale si è voluto dare una certa rilevanza nel
lontano 2010. In quell'occasione, per dare un po' di concretezza a
questo atto, che di per sé era soltanto una celebrazione, avevo
proposto - ed era stato sottoscritto da tutti i capigruppo di
maggioranza e opposizione dell'epoca - un ordine del giorno che
prevedeva una questione riguardante il trasporto.
Come sappiamo
Allo Nuit
è una convenzione che viene
proposta dall'Amministrazione regionale e che, a prezzi
relativamente bassi, permette durante la notte di essere portati da
una parte all'altra della città e nei comuni dove è prevista questa
convenzione. L'idea era quella di prevedere, al momento del rinnovo
di questa convenzione, che una delle automobili che svolgono questo
servizio fosse abilitata per il trasporto sia delle persone
disabili che di tutti i cittadini. Questa proposta non aveva dei
costi particolarmente alti ed era un'occasione per dare concretezza
alla decisione di questo Consiglio. Tra l'altro, sappiamo che uno
dei problemi per lo spostamento dei disabili riguarda il trasporto
notturno, che non è un servizio previsto. Pertanto, in questo caso
avremmo orientato il mercato, cercando di far sì che il numero di
automobili per il trasporto di tutti, disabili e non, aumentasse
senza dei costi per l'Amministrazione regionale e soprattutto
avremmo dato un servizio in più, che ognuno si pagava, come tutti
senza nessuna distinzione, ma che avrebbe permesso a chiunque di
beneficiare di questa possibilità. Tra l'altro, la sera non è
possibile per i disabili spostarsi con i servizi
ad hoc
anche volendo. Pertanto era un segnale importante che costava poco
e che dava un servizio in più e anche un senso ad Allo Nuit, che se
no rischia di essere soltanto il trasporto di persone che hanno un
po' esagerato nel bere.
Successivamente a questo ordine del giorno, in risposta a una
mia interpellanza nell'anno successivo, si diceva che questo
servizio sarebbe stato attivato nel settembre 2011 a titolo
sperimentale. Questo servizio non è mai stato messo in funzione e
da allora sono passati sette anni. Nonostante vi siano stati
diversi rinnovi del servizio, questa particolare possibilità non è
stata ampliata e a sei anni e mezzo ci troviamo ancora nella stessa
situazione di allora. È evidente che, secondo me, c'è una mancanza
di volontà politica di portare a buon fine questo ordine del
giorno. Tra l'altro, anche ultimamente avevamo riaffrontato la
questione e anche in quella occasione l'Assessore aveva riferito
che nel prossimo rinnovo si sarebbe fatto. Sono sette anni che, di
rinnovo in rinnovo, non si è fatto niente. L'impegno nel caso
specifico per il Governo regionale è di attivare il servizio di
trasporto a chiamata notturna, nel rispetto di questo ordine del
giorno approvato sette anni fa.
Presidente -
Ha chiesto la parola l'assessore
Marguerettaz, ne ha facoltà.
Marguerettaz (UV) -
Questo ordine del giorno parte con un
richiamo a un precedente del 15 luglio 2010, quindi sei anni fa,
rispetto al quale il collega Bertin fa una ricostruzione che mi
permetto di integrare. Questo servizio fa parte dell'appalto
generale del trasporto pubblico: ovviamente non è nell'ambito dei
servizi minimi, ma fa parte di quelli che possiamo attivare.
Purtroppo, nell'estensione dell'appalto, che ovviamente è anteriore
al 15 luglio 2010, non è stato introdotto questo vincolo, per cui,
stando all'applicazione pedissequa del contratto, non c'è nessun
obbligo da parte dell'appaltatore di mettere a disposizione quei
mezzi.
Da un certo punto di vista è chiaro - ma io concordo con il
collega Bertin - che il servizio di trasporto disabili viene
assicurato con un servizio
ad hoc
, un servizio separato, ed
è sicuramente vero che la Convenzione delle Nazioni unite non va in
questa direzione, perché si dice di mettere a disposizione il
trasporto pubblico ordinario, in modo tale da permettere alle
persone che hanno delle disabilità di poter avere gli stessi
servizi dei normodotati.
Quando abbiamo avuto modo di parlare dell'argomento, anche in
occasione dell'ultima interpellanza o risoluzione presentata,
abbiamo detto che, a causa della contrazione delle risorse, noi non
abbiamo più la situazione che avevamo due o tre anni or sono: non
abbiamo più un servizio che veniva subappaltato dalla SVAP nei
confronti di più fornitori, i quali avrebbero potuto avere anche
dei mezzi idonei per lo svolgimento di questo tipo di attività. La
SVAP ormai svolge questo servizio con mezzi propri. Per adeguare
tali mezzi con pedane o con strumenti che possano in qualche modo
dare delle risposte, la SVAP ha necessità di investire su un mezzo
almeno 10 mila euro.
Il collega Bertin ricorderà bene che l'anno scorso noi abbiamo
ridotto in modo sensibile e importante il servizio
Allo
Nuit
, per cui su settimana c'è solo un mezzo e ci sono dei
mezzi aggiuntivi nel fine settimana. Pertanto il volume
dell'attività si è decisamente contratto ed è decisamente più
contenuto rispetto al passato. Inoltre, stiamo parlando con tutti i
Comuni e abbiamo mandato una comunicazione a tutte le
amministrazioni interessate, ma nessuno ci ha segnalato particolari
disservizi in questo senso e sono disponibili a un rinnovo del
servizio alle condizioni dell'anno precedente.
Interpellata, la SVAP potrebbe essere disponibile a fare questo
investimento, però dovremmo riuscire a metterci d'accordo con tutti
gli altri Comuni e al nostro interno nell'immaginare un contratto
di Allo Nuit pluriennale, in modo tale che questo investimento di
10 mila euro per attrezzare un automezzo possa avere una
profondità, perché noi stiamo andando avanti con delle attività di
sei mesi o un anno.
Io farei una richiesta al collega Bertin, così come a tutti i
sottoscrittori. Da un lato - non so se in modo provocatorio - dice
che se non va bene per i disabili, allora non va bene per nessuno,
quindi non facciamo più il servizio Allo Nuit, ma non so se è
veramente questa la vostra intenzione o è meramente un modo per
scuotere le cose, però non credo che sia una soluzione dire che se
non va bene per i disabili, lo dobbiamo togliere a tutti. A questo
punto, proviamo a ragionare con i Comuni, facciamo un nostro
ragionamento all'interno e capiamo se può esserci la possibilità di
un'assegnazione pluriennale del servizio, nell'ambito della quale
trattare con la SVAP in modo tale che possa fare questo tipo di
investimento, con un recupero ovviamente pluriennale. Io le
chiederei, sulla base di questo, di ritirare l'ordine del giorno,
prendendomi l'impegno di convocare subito il Conseil de la Plaine.
Quindi da un lato andiamo avanti con il rinnovo così com'è, però in
qualche modo mi prendo in quest'aula il mandato politico di
convocare il Conseil de la Plaine, per verificare se c'è questo
tipo di disponibilità da parte dei Comuni a procedere con un
rinnovo pluriennale, per poter mettere sul tavolo della SVAP questo
tipo di operazione.
Presidente -
Ha chiesto la parola il consigliere Bertin,
ne ha facoltà.
Bertin (ALPE) -
Assessore Marguerettaz, lei questo
impegno politico l'aveva preso già sette anni fa! Doveva risolvere
la questione, tant'è che l'aveva addirittura votata questa cosa. O
lei non sa cosa vota - vota le cose, ma tanto sono degli impegni
che poi chi se ne importa - oppure questo impegno andava portato a
buon fine. Tra l'altro, lei in un'interrogazione di fine agosto
2011 mi rispondeva che a settembre sarebbe partito - e se lei lo
voleva far partire, l'avrebbe fatto - ma si è fermato tutto lì.
Questo è un altro impegno, l'ennesimo, per il quale, se poi
manca la volontà politica, mi sa che non andiamo avanti! È
l'ennesima volta, ma oggi se non altro le do l'occasione di votare
contro, così almeno non prende degli impegni che non è in grado di
mantenere; non vuole, più che non è in grado: vota degli impegni,
ma poi non vuole portarli avanti. Almeno in questo caso potrà
votare contro, così la questione è risolta.
Presidente -
Non ci sono altre richieste di intervento.
Possiamo mettere in votazione l'ordine del giorno n. 5, presentato
dai gruppi ALPE e Gruppo Misto. Dichiaro aperta la votazione.
Esito della votazione:
Presenti: 34
Votanti           
: 7
Favorevoli: 7
Astenuti: 27 (Baccega, Bertschy, Bianchi, Borrello, Donzel,
Fabbri, Farcoz, Follien, Fontana, Fosson, Grosjean, Guichardaz,
Isabellon, La Torre, Lanièce, Marguerettaz, Marquis, Nogara,
Péaquin, Perron, Restano, Rini, Rollandin, Rosset, Testolin, L.
Viérin, M. Viérin.)
Il Consiglio non approva.
